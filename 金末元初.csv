"题目"，"朝代"，"作者"，"内容"
"赠医师范子和","金末元初","段克己","我庐姑射东，君居西山隅。相去不十里，曳杖以问途。知我远方来，尽室相煦濡。衰年况多病，药物必尔须。诊视得家法，就为医多卢。贫贱人所恶，世利人所趋。君子异于众，而独与我娱。延我升中堂，坐列皆明儒。酒肴既登俎，左右罗童奴。令行爵无算，促使开大壶。酒酣意气逸，高论到唐虞。日晏未得归，欲起时见拘。自言小邑中，何尝试士夫。久客惜人情，褊量动辄踰。仍呼儿出拜，头角异凡雏。从小好文字，未睹明月珠。长者幸有赐，终身不敢渝。既蒙主人知，所愿献良图。世人岂无才，唯德不能俱。不见盆成括，以是丧厥躯。又徵荀氏语，至察则无徒。大辩外若讷，聪明守以愚。颜子称大贤，尚云有若无。吾言傥无忽，荣名不须沽。"
"同封仲坚采鹭鸶藤因而成咏录寄家弟诚之兼简李卫二生","金末元初","段克己","有藤名鹭鸶，天生匪人育。金花閒银蕊，翠蔓自成簇。褰裳涉春溪，采采渐盈掬。药物时所须，非为事口腹。牛溲与马勃，良医犹并蓄。况此香色奇，两通鼻与目。尤善疗疮疡，先贤讲之熟。世俗不知爱，弃置在空谷。作诗与题评，使异凡草木。"
"次友之秋日雨后韵","金末元初","王涧","洺州秋雨后，幽胜可供閒。白首留他县，归心绕故山。野泉来竹底，危磴入云间。尚记登高会，重嵓细菊斑。"
"谢竹堂先生见过","金末元初","王涧","学稼古寺侧，结庐高柳阴。音书故交绝，岁月杜门深。新雪添衰鬓，寒灰死壮心。西州贤别驾，连日肯相寻。"
"元鲁县琴台","金末元初","元好问","荒城草木合，破屋风雨侵。千年一琴台，眷焉涕盈襟。遗爱食县社，公宁不堪任。此台即甘棠，忍使无馀阴。旁舍高以华，大豪日捐金。苍云玄武暮，鬼物凭阴岑。尚德抑玄虚，坠典谁当寻？我兴荐寒泉，百拜公来临。公来不能知，落日下饥禽。怀哉空山里，鹤飞猿与吟。当年于蔿歌，补衮一何深。承平示得意，独能正哇淫。君相此一时，又复悟良箴。谀臣坐废黜，盍亦起幽沈。蒲轮竟颓毂，香草空深林。寂寞授书室，孤甥举遗衾。生平谅已然，薄俗矧来今。千山为公台，万籁为公琴。夔旷不并世，月露为知音。人间蹄涔耳，已矣非公心。"
"古意二首 其一","金末元初","元好问","七岁入小学，十五学时文。二十学业成，随计入咸秦。秦中多贵游，几与书生亲。年年抱关吏，空笑西来频。在昔学语初，父兄已卜邻。跛鳖不量力，强欲缘青云。四十有牧豕，五十有负薪。寂寥抱玉献，贱薄倡优陈。青衫亦区区，何时画麒麟。遇合仅一二，饥寒几何人。谁留章甫冠，万古徒悲辛。"
"古意二首 其二","金末元初","元好问","桃李弄娇娆，梨花澹丰容。盈盈两无语，??争春风。春风何许来，草木谁青红。天公亦老矣，何意夸儿童。昨朝花正开，今朝花已空。川流不肯驻，并与繁华东。楩楠千岁姿，肮脏空谷中。阳和不择地，亦复难为功。本无儿女心，安用尤天公。"
"赠答刘御史云卿","金末元初","元好问","学道有通蔽，今人乃其尤。温柔与敦厚，扫灭不复留。高蹇当父师，排击剧寇雠。真是未可必，自私有足羞。古人相异同，宁复操戈矛。春风入万物，枯蘖将和柔。克己未有加，归仁亦何由。先儒骨已腐，百骂不汝酬。胡为文字间，刮垢搜瘢疣。吾道非申韩，哀哉涉其流。大儒不知道，此论信以不。我观唐以还，斯文有伊周。开云揭日月，不独程张俦。圣途同一归，论功果谁优？户牖徒自辟，胶漆本易投。九原如可作，吾欲起韩欧。"
"送钦叔内翰并寄刘达卿郎中白文举编修二首 其一","金末元初","元好问","君性我所谙，我心君所知。凡我之所短，君亦时有之。谋事恨太锐，临断恨太迟。持论恨太高，徇俗恨太卑。人道自近始，贫富理不齐。君自不得饱，欲疗何人饥。乞醯乞诸邻，圣哲有明讥。被发救乡人，智者所不为。且如与人交，交有非所宜。白黑不复择，豁豁倾心脾。汎爱岂不可，后悔终自贻。又如与人言，宁复无失辞。刺口论成败，白眼谈歌诗。世故彀黄閒，能不发其机。闻君作损斋，似觉豪华非。惩忿与窒欲，百年有良规。与子各努力，岁晚以为期。"
"送钦叔内翰并寄刘达卿郎中白文举编修二首 其二","金末元初","元好问","古人遥相望，每恨不同时。同时得古人，欢乐良在兹。君归岂不佳，交游满京师。门前车马来，笑言慰所思。细话洛阳事，高咏嵩山诗。宫壶发新篘，宫梅耿幽姿。故应刘与白，亦复念微之。"
"山居杂诗六首 其三","金末元初","元好问","树合秋声满，村荒暮景閒。虹收仍白雨，云动忽青山。"
"前高山杂诗 天池","金末元初","元好问","天池一雨洗氛埃，全晋堂堂四望开。不上朝元峰北顶，真成不到此山来。"
"台山杂吟","金末元初","元好问","山云吞吐翠微中，淡绿深青一万重。此景只应天上有，岂知身在妙高峰。"
"台山杂咏五首 其一","金末元初","元好问","西北天低五顶高，茫茫松海露灵鳌。太行直上犹千里，井底残山枉叫号。"
"台山杂吟","金末元初","元好问","万壑千岩位置雄，偶从天巧见神功。湍溪已作风雷恶，更在云山气象中。"
"台山杂吟","金末元初","元好问","颠风作力扫阴霾，白日青天四望开。好个台山真面目，争教坡老不曾来？"
"同儿辈赋未开海棠二首 其二","金末元初","元好问","枝间新绿一重重，小蕾深藏数点红。爱惜芳心莫轻吐，且教桃李闹春风。"
"论诗三十首 其四","金末元初","元好问","一语天然万古新，豪华落尽见真淳。南窗白日羲皇上，未害渊明是晋人。"
"论诗三十首 其十","金末元初","元好问","排比铺张特一途，藩篱如此亦区区。少陵自有连城璧，争奈微之识珷玞。"
"论诗三十首 其二十二","金末元初","元好问","奇外无奇更出奇，一波才动万波随。只知诗到苏黄尽，沧海横流却是谁？"
"论诗三十首 其十一","金末元初","元好问","眼处心生句自神，暗中摸索总非真。画图临出秦川景，亲到长安有几人？"
"论诗三十首 其二十七","金末元初","元好问","百年才觉古风回，元祐诸人次第来。讳学金陵犹有说，竟将何罪废欧梅？"
"论诗三十首 其二十五","金末元初","元好问","乱后玄都失故基，看花诗在只堪悲。刘郎也是人间客，枉向春风怨兔葵。"
"论诗三十首 其六","金末元初","元好问","心画心声总失真，文章宁复见为人。高情千古《閒居赋》，争信安仁拜路尘。"
"论诗三十首 其三","金末元初","元好问","邺下风流在晋多，壮怀犹见缺壶歌。风云若恨张华少，温李新声奈尔何。"
"论诗三十首 其二十一","金末元初","元好问","窘步相仍死不前，唱酬无复见前贤。纵横正有凌云笔，俯仰随人亦可怜。"
"论诗三十首 其八","金末元初","元好问","沈宋横驰翰墨场，风流初不废齐梁。论功若准平吴例，合著黄金铸子昂。"
"论诗三十首 其十八","金末元初","元好问","东野穷愁死不休，高天厚地一诗囚。江山万古潮阳笔，合在元龙百尺楼。"
"论诗三十首 其二十八","金末元初","元好问","古雅难将子美亲，精纯全失义山真。论诗宁下涪翁拜，未作江西社里人。"
"论诗三十首 其十五","金末元初","元好问","笔底银河落九天，何曾憔悴饭山前。世间东抹西涂手，枉著书生待鲁连。"
"论诗三十首 其三十","金末元初","元好问","撼树蚍蜉自觉狂，书生技痒爱论量。老来留得诗千首，却被何人较短长。"
"论诗三十首 其十二","金末元初","元好问","望帝春心托杜鹃，佳人锦瑟怨华年。诗家总爱西昆好，独恨无人作郑笺。"
"论诗三十首 其二十九","金末元初","元好问","池塘春草谢家春，万古千秋五字新。传语闭门陈正字，可怜无补费精神。"
"论诗三十首 其九","金末元初","元好问","斗靡誇多费览观，陆文犹恨冗于潘。心声只要传心了，布谷澜翻可是难。"
"论诗三十首 其十四","金末元初","元好问","出处殊涂听所安，山林何得贱衣冠。华歆一掷金随重，大是渠侬被眼谩。"
"论诗三十首 其二十三","金末元初","元好问","曲学虚荒小说欺，俳谐怒骂岂宜时。今人合笑古人拙，除却雅言都不知。"
"论诗三十首 其二十四","金末元初","元好问","有情芍药含春泪，无力蔷薇卧晚枝。拈出退之山石句，始知渠是女郎诗。"
"论诗三十首 其五","金末元初","元好问","纵横诗笔见高情，何物能浇磈磊平。老阮不狂谁会得？出门一笑大江横。"
"论诗三十首 其二","金末元初","元好问","曹刘坐啸虎生风，四海无人角两雄。可惜并州刘越石，不教横槊建安中。"
"论诗三十首 其二十六","金末元初","元好问","金入洪炉不厌频，精真那计受纤尘。苏门果有忠臣在，肯放坡诗百态新。"
"论诗三十首 其十七","金末元初","元好问","切响浮声发巧深，研磨虽苦果何心？浪翁水乐无宫徵，自是云山韶濩音。"
"杨柳","金末元初","元好问","杨柳青青沟水流，莺儿调舌弄娇柔。桃花记得题诗客，斜倚春风笑不休。"
"癸巳五月三日北渡三首","金末元初","元好问","白骨纵横似乱麻，几年桑梓变龙沙。只知河朔生灵尽，破屋疏烟却数家！"
"癸巳五月三日北渡三首","金末元初","元好问","道旁僵卧满累囚，过去旃车似水流。红粉哭随回鹘马，为谁一步一回头？"
"梁县道中","金末元初","元好问","青山簇簇树重重，人在春云浩荡中。也是杏花无意况，一枝临水卧残红。"
"俳体雪香亭杂咏十二首 其二","金末元初","元好问","落日青山一片愁，大河东注不还流。若为长得熙春在，时上高层望宋州。"
"壬辰十二月车驾东狩后即事五首 其二","金末元初","元好问","惨澹龙蛇日斗争，干戈真欲尽生灵。高原水出山河改，战地风来草木腥。精卫有冤填瀚海，包胥无泪哭秦庭。并州豪杰知谁在？莫拟分军下井陉。"
"壬辰十二月车驾东狩后即事五首 其四","金末元初","元好问","万里荆襄入战尘，汴州门外即荆榛。蛟龙岂是池中物，虮虱空悲地上臣。乔木他年怀故国，野烟何处望行人？秋风不用吹华发，沧海横流要此身。"
"甲午除夜","金末元初","元好问","暗中人事忽推迁，坐守寒灰望复燃。已恨太官余曲饼，争教汉水入胶船？神功圣德三千牍，大定明昌五十年。甲子两周今日尽，空将衰泪洒吴天。"
"石门","金末元初","元好问","两崖悬绝倚山垠，草径低迷劣可分。潭影乍从明处见，竹香偏向静中闻。石林万古不知暑，茅屋四邻惟有云。曳杖行歌羡樵叟，此生何计得随君。"
"过诗人李长源故居","金末元初","元好问","楚些招魂自往年，明珠真见抵深渊。巨鳌有铒虽堪钓，怒虎无情可重编。千丈豪气天也妒，七言诗好世空传。伤心鹦鹉洲边泪，却望西山一泫然。"
"别程女","金末元初","元好问","芸斋淅淅掩霜寒，别酒青灯语夜阑。生女便知聊寄托，中年尤觉感悲欢。松间小草栽培稳，掌上明珠弃掷难。明日缑山东畔路，野夫怀抱若为宽？"
"岐阳三首 其二","金末元初","元好问","百二关河草木横，十年戎马暗秦京。岐阳西望无来信，陇水东流闻哭声。野蔓有情萦战骨，残阳何意照空城。从谁细向苍苍问，争遣蚩尤作五兵。"
"昆阳二首 其一","金末元初","元好问","古木荒烟集暮鸦，高城落日隐悲笳。并州倦客初投迹，楚泽寒梅又过花。满眼旌旗惊世路，闭门风雪羡山家。忘忧只有清尊在，暂为红尘拂鬓华。"
"洛阳","金末元初","元好问","千年河岳控喉襟，一日神州见陆沈。已为操琴感衰涕，更须同辇梦秋衾。城头大匠论蒸土，地底中郎待摸金。拟就天公问翻复，蒿莱丹碧果何心。"
"咏怀","金末元初","元好问","凉叶萧萧散雨声，虚堂淅淅掩霜清。黄华自与西风约，白发先从远客生。吟似候虫秋更苦，梦和寒鹊夜频惊。何时石岭关头路？一望家山眼暂明。"
"晋溪","金末元初","元好问","石蹬云松著色屏，岸花汀草展江亭。青瑶叠甃通悬瓮，白玉双龙掣迅霆。地脉何尝间今昔，尾闾真解泄沧溟。乾坤一雨兵尘了，好就川妃问乞灵。"
"眼中","金末元初","元好问","眼中时事益纷然，拥被寒窗夜不眠。骨肉他乡各异县，衣冠今日是何年？枯槐聚蚁无多地，秋水鸣蛙自一天。何处青山隔尘土？一庵吾欲送华颠。"
"雁门关外","金末元初","元好问","四海于今正一家，生民何处不桑麻。重关独居千寻岭，深夏犹飞六出花。云暗白杨连马邑，天围青冢渺龙沙。凭高吊古情无尽，空对西风数去鸦。"
"横波亭为青口帅赋","金末元初","元好问","孤亭突兀插飞流，气压元龙百尺楼。万里风涛接瀛海，千年豪杰壮山丘。疏星澹月鱼龙夜，老木清霜鸿雁秋。倚剑长歌一杯酒，浮云西北是神州。"
"出都二首 其二","金末元初","元好问","历历兴亡败局棋，登临疑梦复疑非。断霞落日天无尽，老树遗台秋更悲。沧海忽惊龙穴露，广寒犹想凤笙归。从教尽刬琼华了，留在西山尽泪垂。"
"外家南寺","金末元初","元好问","郁郁楸梧动晚烟，一庭风露觉秋偏。眼中高岸移深谷，愁里残阳更乱蝉。去国衣冠有今日，外家梨栗记当年。白头来往人间遍，依旧僧窗借榻眠。"
"过晋阳故城书事","金末元初","元好问","惠远祠前晋溪水，翠叶银花清见底。水上西山如卧屏，郁郁苍苍三百里。中原北门形势雄，想见城阙云烟中。望川亭上阅今古，但有麦浪摇春风。君不见系舟山头龙角秃，白塔一摧城覆没。薛王出降民不降，屋瓦乱飞如箭镞。汾流决入大夏门，府治移著唐明村。只从巨屏失光彩，河洛几度风烟昏。东阙苍龙西玉虎，金雀觚棱上云雨。不论民居与官府，仙佛所庐馀百所。鬼役天财千万古，争教一炬成焦土。至今父老哭向天，死恨河南往来苦。南人鬼巫好禨祥，万夫畚锸开连冈。官街十字改丁字，钉破并州渠亦亡。几时却到承平了，重看官家筑晋阳。"
"涌金亭示同游诸君","金末元初","元好问","太行元气老不死，上与左界分山河。有如巨鳌昂头西入海，突兀已过馀坡陀。我从汾晋来，山之面目腹背皆经过。济源盘谷非不佳，烟景独觉苏门多。涌金亭下百泉水，海眼万古留山阿。觱沸泺水源，奫沦晋溪波。云雷涵鬼物，窟宅深蛟鼍。水妃簸弄明月玑，地藏发泄天不诃。平湖油油碧于酒，云锦十里翻风荷。我来适与风雨会，世界三日漫兜罗。山行不得山，北望空长哦。今朝一扫众峰出，千鬟万髻高峨峨。空青断石壁，微茫散烟萝。山阳十月未摇落，翠蕤云旓相荡摩。云烟故为出浓淡，鱼鸟似欲留婆娑。石间仙人迹，石烂迹不磨。仙人去不返，六龙忽蹉跎。江山如此不一醉，拊掌笑杀孙公和。长安城头乌尾讹，并州少年夜枕戈。举杯为问谢安石，苍生今亦如卿何，元子乐矣君其歌。"
"续小娘歌十首 其六","金末元初","元好问","雁雁相送过河来，人歌人哭雁声哀。雁到秋来却南去，南人北渡几时回。"
"续小娘歌十首 其三","金末元初","元好问","山无洞穴水无船，单骑驱人动数千。直使今年留得在，更教何处避明年。"
"游天坛杂诗五首 其四","金末元初","元好问","湍声汹汹落悬崖，见说蛟龙擘石开。安得天瓢一翻倒，蹑云平下看风雷。"
"登恒山","金末元初","元好问","大茂维岳古帝孙，太朴未散真巧存。乾坤自有灵境在，奠位岂合他山尊。椒原旌旗白日跃，山界楼观苍烟屯。谁能借我两黄鹄，长袖一拂元都门。"
"颍亭","金末元初","元好问","颍上风烟天地回，颍亭孤赏亦悠哉。春风碧水双鸥静，落日青山万马来。胜概销沈几今昔，中年登览足悲哀。远游拟续骚人赋，所惜匆匆无酒杯。"
"水调歌头 赋三门津","金末元初","元好问","黄河九天上，人鬼瞰重关。长风怒卷高浪，飞洒日光寒。峻似吕梁千仞，壮似钱塘八月，直下洗尘寰。万象入横溃，依旧一峰闲。仰危巢，双鹄过，杳难攀。人间此险何用，万古秘神奸。不用燃犀下照，未必佽飞强射，有力障狂澜，唤取骑鲸客，挝鼓过银山。"
"摸鱼儿","金末元初","元好问","问人间、情是何物，直教生死相许。天南地北双飞客，老翅几回寒暑。欢乐趣。离别苦。是中更有痴儿女。君应有语。渺万里层云，千山暮景，只影为谁去。横汾路。寂寞当年箫鼓。荒烟依旧平楚。招魂楚些何嗟及，山鬼自啼风雨。天也妒。未信与、莺儿燕子俱黄土。千秋万古。为留待骚人，狂歌痛饮，来访雁丘处。"
"鹧鸪天","金末元初","元好问","只近浮名不近情。且看不饮更何成。三杯渐觉纷华远，一斗都浇块磊平。醒复醉，醉还醒。灵均憔悴可怜生。离骚读杀浑无味，好个诗家阮步兵。"
"骤雨打新荷","金末元初","元好问","绿叶阴浓，遍池亭水阁，偏趁凉多。海榴初绽，朵朵簇红罗。乳燕雏莺弄语，有高柳鸣蟑相和。骤雨过，珍珠乱撒，打遍新荷。人生百年有几，念良辰美景，休放虚过。穷通前定，何用苦张罗。命友邀宾玩赏，对芳尊浅酌低歌。且酩酊，任他两轮日月，来往如梭。"
"饮酒五首 其一","金末元初","元好问","西郊一亩宅，闭门秋草深。床头有新酿，意惬成孤斟。举杯谢明月，蓬荜肯相临。愿将万古色，照我万古心。"
"江城子 其二 季春五日有感而作歌以自适也","金末元初","段成己","阶前流水玉鸣渠。爱吾庐。惬幽居。屋上青山、山鸟喜相呼。少日功名空自许，今老矣，欲何如。閒来活计未全疏。月边渔。雨边锄。花底风来、吹乱读残书。谁唤九原摩诘起，添画我，辋川图。"
"寿寇兴祖","金末元初","段克己","飘飘关辅客，逸气薄云霄。承学有源委，持论生风飙。束发侍玉阶，香名满天朝。射策不一中，雄文深自韬。嘉遁思居洛，歌诗祇和陶。生涯足文史，踪迹混渔樵。蹭蹬三十年，壮志殊未凋。人称寇公后，遇鼎复能调。才大时不容，坐使双鬓焦。朅来汾上水，吾见秋虫号。西风下木叶，天气正泬寥。劝君一杯酒，能令百忧消。开怀且痛饮，勿令乡关遥。"
"蝶恋花 闻莺有感","金末元初","段克己","鶗鴂一声春已晓。胡蝶双飞，暖日明花草。花底笙歌犹未了。流莺又复催春老。早是残红枝上少。飞絮无情，更把人相恼。老桧独含冰雪操。春来悄莫人知道。"
"出居庸","金末元初","蔡圭","乱石妨车毂，深沙困马蹄。天分斗南北，人问日东西。侧脚柴荆短，平头土舍低。山花两三树，笑杀武陵溪。"
"春阴","金末元初","蔡圭","城上春阴暗晚空，城头山色有无中。似闻啼鸟来幽树，巳有游丝曳好风。流水小桥归未得，落霞孤鹜兴无穷。林花不解东君意，邀勒游人未破红。"
"霫川道中","金末元初","蔡圭","扇底无残暑，西风日夕佳。云山藏客路，烟树记人家。小渡一声橹，断霞千点鸦。诗成鞍马上，不觉在天涯。"
"医巫闾","金末元初","蔡圭","幽州北镇高且雄，倚天万仞蟠天东。祖龙力驱不肯去，至今鞭血馀殷红。崩崖暗谷森云树，萧寺门横入山路。谁道营丘笔有神，只得峰峦两三处。我方万里来天涯，坡陁缭绕昏风沙。直教眼界增明秀，好在岚光日夕佳。封龙山边生处乐，此山之间亦不恶。他年南北两生涯，不妨世有扬州鹤。"
"山居杂诗六首 其六","金末元初","元好问","鹭影兼秋静，蝉声带晚凉。陂长留积水，川阔尽斜阳。"
"山居杂诗六首 其一","金末元初","元好问","瘦竹藤斜挂，丛花草乱生。林高风有态，苔滑水无声。"
"山居杂诗六首 其四","金末元初","元好问","川迥枫林散，山深竹港幽。疏烟沈去鸟，落日送归牛。"
"同儿辈赋未开海棠二首 其一","金末元初","元好问","翠叶轻笼豆颗匀，胭脂浓抹蜡痕新。殷勤留著花梢露，滴下生红可惜春。"
"论诗三十首 其十九","金末元初","元好问","万古幽人在涧阿，百年孤愤竟如何？无人说与天随子，春草输赢校几多。"
"论诗三十首 其十三","金末元初","元好问","万古文章有坦途，纵横谁似玉川卢。真书不入今人眼，儿辈从教鬼画符。"
"论诗三十首 其一","金末元初","元好问","汉谣魏什久纷纭，正体无人与细论。谁是诗中疏凿手，暂教泾渭各清浑。"
"论诗三十首 其七","金末元初","元好问","慷慨歌谣绝不传，穹庐一曲本天然。中州万古英雄气，也到阴山敕勒川。"
"论诗三十首 其十六","金末元初","元好问","切切秋虫万古情，灯前山鬼泪纵横。鉴湖春好无人赋，夹岸桃花锦浪生。"
"论诗三十首 其二十","金末元初","元好问","谢客风容映古今，发源谁似柳州深？朱弦一拂遗音在，却是当年寂寞心。"
"杏花杂诗八首 其一","金末元初","元好问","杏花墙外一枝横，半面宫妆出晓晴。看尽春风不回首，宝儿元自太憨生。"
"杏花杂诗八首 其三","金末元初","元好问","袅袅纤条映酒船，绿娇红小不胜怜。长年自笑情缘在，犹要春风慰眼前。"
"榆社硖口村早发","金末元初","元好问","瘦马长途懒著鞭，客怀牢落五更天。几时不属鸡声管，睡彻东窗日影偏。"
"乙卯十一月往镇州","金末元初","元好问","村静鸟声乐，山低雁影遥。野阴时滉朗，冷雨只飘萧。涉远心先倦，冲寒酒易消。红尘忘南北，渺渺见长桥。"
"九月晦日王村道中","金末元初","元好问","水涸沙仍湿，霜馀草更幽。烟光藏落景，山骨露清秋。坐食知何益，行吟只自愁。随阳见鸿雁，三叹惜淹留。"
"八月并州雁","金末元初","元好问","八月并州雁，清汾照旅群。一声惊晚笛，数点入秋云。灭没楼中见，哀劳枕畔闻。南来还北去，无计得随君。"
"少室南原","金末元初","元好问","地僻人烟断，山深鸟语哗。清溪鸣石齿，暖日长藤芽。绿映高低树，红迷远近花。林间见鸡犬，直拟是仙家。"
"出都二首 其一","金末元初","元好问","汉宫曾动伯鸾歌，事去英雄可奈何。但见觚棱上金爵，岂知荆棘卧铜驼。神仙不到秋风客，富贵空悲春梦婆。行过卢沟重回首，凤城平日五云多。"
"送樊顺之","金末元初","元好问","弓刀十驿岳莲州，渭水秦山得意秋。王粲从军正年少，庾郎入幕更风流。寒乡况味真鸡肋，清镜功名属虎头。寄谢溪风亭上月，老夫乘兴欲西游。"
"被檄夜赴邓州幕府","金末元初","元好问","幕府文书鸟羽轻，敝裘羸马月三更。未能免俗私自笑，岂不怀归官有程。十里陂塘春鸭闹，一川桑柘晚烟平。此生只合田间老，谁遣春官识姓名。"
"寄刘继先","金末元初","元好问","清霜茅屋耿无眠，坐忆分携一慨然。楚客登临动归兴，谢公哀乐感中年。凄凉古驿人烟外，迤逦荒山雪意边。千树春风水杨柳，待君同系晋溪船。"
"天门引","金末元初","元好问","秦王宫中不得近，从破衡成欲谁信。白头游客困咸阳，憔悴黄金百斤尽。海中仙人黄鹤举，大笑人间争腐鼠。丈夫何意作苏秦，六印才堪警儿女。古来多为虚名老，不见阿房净如扫。千年虎豹守天门，一日牛羊卧秋草。"
"少林","金末元初","元好问","云林入清深，禅房坐萧爽。澄泉洁馀习，高鸟唤长往。我无玄豹姿，谩有紫霞想。回首山中云，灵芝日应长。"
"王右丞雪霁捕鱼图","金末元初","元好问","江云滉滉阴晴半，沙雪离离点江岸。画中不信有天机，细向树林枯处看。渔浦移家愧未能，扁舟萧散亦何曾。白头岁月黄尘底，笑杀高人王右丞。"
"出京","金末元初","元好问","从宦非所堪，长告欣得请。驱马出国门，白日触隆景。半生无根著，飘转如断梗。一昨随牒来，六月阻归省。城居苦湫隘，群动日蛙黾。惭愧山中人，团茅遂幽屏。尘泥久相浣，梦寐见清颍。矫首孤飞云，西南路何永。"
"龙门杂诗","金末元初","元好问","石楼绕清伊，尘土天所限。人言无僧久，草满不复刬。滩声激悲壮，山意出高蹇。当年香山老，挂冠遂忘返。高情留诗轴，清话入禅版。谁言海山去？萧散仍在眼。溪寒不可涉，倚杖西林晚。"
"光武台","金末元初","元好问","东南地上游，荆楚兵四冲。游子十月来，登高送长鸿。当年赤帝孙，提剑起蒿蓬。一顾滍水断，再顾新都空。雷霆万万古，青天看飞龙。岿然此遗台，落日荒烟重。谁见经纶初，指挥走群雄。白水日夜东，石麟几秋风。空馀广武叹，无复云台功。"
"刘曲龙潭","金末元初","元好问","层冰积浩荡，陵谷低吞吐。窈窕转幽壑，突兀开净宇。回头山水县，亦复堕尘土。孤云铁梁北，宇宙一仰俯。风景初不殊，川涂忽修阻。寒潭海眼净，黕黑自太古。蛰龙何年卧？万国待霖雨。谁能裂苍崖，雷风看掀举。"
"西楼曲","金末元初","元好问","游丝落絮春漫漫，西楼晓晴花作团。楼中少妇弄瑶瑟，一曲未终坐长叹。去年与郎西入关，春风浩荡随金鞍。今年匹马妾东还，零落芙蓉秋水寒。并刀不剪东流水，湘竹年年泪痕紫。海枯石烂两鸳鸯，只合双飞便双死。重城车马红尘起，乾鹊无端为谁喜。镜中独语人不知，欲插花枝泪如洗。"
"泛舟大明湖","金末元初","元好问","长白山前绣江水，展放荷花三十里。看山水底山更佳，一堆苍烟收不起。山从阳丘西来青一弯，天公掷下半玉环。大明湖上一杯酒，昨日绣江眉睫间。晚凉一棹东城渡，水暗荷深若无路。江妃不惜水芝香，狼藉秋风与秋露。兰襟郁郁散芳泽，罗袜盈盈见微步。晚晴一赋画不成，枉著风标誇白鹭。我时骖鸾追散仙，但见金支翠蕤相后先。眼花耳热不称意，高唱吴歌叩两舷。唤取樊川摇醉笔，风流聊与付他年。"
"晓发石门渡湍水道中","金末元初","元好问","疏星澹秋明，阴霞绚朝映。积雨成坐愁，晨光动幽兴。石门归驭引，湍浦渔舠并。旷荡万景新，归藏四山静。平湖风漪绿，远岸秋沙净。洋洋游鱼逝，汎汎轻鸥泳。隐显乖夙心，感遇见真性。倦游时自悼，违己将安竟。忧端从中来，茫茫发孤咏。"
"望云谣","金末元初","元好问","涉江采芙蓉，芙蓉待秋风。登山采兰苕，兰苕霜早彫。美人亭亭在云霄，郁摇行歌不可招。湘弦沈沈写幽怨，愁心历乱如曳茧。金支翠蕤纷在眼，春草迢迢春波远。"
"望归吟","金末元初","元好问","塞云一抹平如截，塞草离离卧榆叶。长城窟深战骨寒，万古牛羊饮冤血。少年锦带佩吴钩，独骑匹马觅封侯。去时只道从军乐，不道关山空白头。北风吹沙杂飞雪，弓弦有声冻欲折。寒衣昨夜洛阳来，肠断空闺捣秋月。年年岁岁望还家，此日归期转未涯。谁与南州问消息，几时重拜李轻车。"
"游黄华山","金末元初","元好问","黄华水帘天下绝，我初闻之雪溪翁。丹霞翠壁高欢宫，银河下濯青芙蓉。昨朝一游亦偶尔，更觉摹写难为功。是时气节已三月，山木赤立无春容。湍声汹汹转绝壑，雪气凛凛随阴风。悬流千丈忽当眼，芥蒂一洗平生胸。雷公怒击散飞雹，日脚倒射垂长虹。骊珠百斛供一泻，海藏翻倒愁龙公。轻明圆转不相碍，变见融结谁为雄？归来心魄为动荡，晓梦月落春山空。手中仙人九节杖，每恨胜景不得穷。携壶重来岩下宿，道人已约山樱红。"
"湘夫人咏","金末元初","元好问","木兰芙蓉满芳洲，白云飞来北渚游。千秋万岁帝乡远，云来云去空悠悠。秋风秋月沅江渡，波上寒烟引轻素。九疑山高猿夜啼，竹枝无声堕残露。"
"缑山置酒","金末元初","元好问","灵宫肃清晓，细柏含古春。人言王子乔，鹤驭此上宾。白云山苍苍，平田木欣欣。登高览元化，浩荡融心神。西望洛阳城，大路通平津。行人细如蚁，扰扰争红尘。蓬莱风涛深，鬓毛日夜新。殷勤一杯酒，愧尔云间人。"
"颍亭留别","金末元初","元好问","故人重分携，临流驻归驾。乾坤展清眺，万景若相借。北风三日雪，太素秉元化。九山郁峥嵘，了不受陵跨。寒波淡淡起，白鸟悠悠下。怀归人自急，物态本閒暇。壶觞负吟啸，尘土足悲咤。回首亭中人，平林澹如画。"
"箕山","金末元初","元好问","幽林转阴崖，鸟道人迹绝。许君栖隐地，唯有太古雪。人间黄屋贵，物外秖自洁。尚厌一瓢喧，重负宁所屑。降衷均义禀，汩利忘智决。得陇又望蜀，有齐安用薛。干戈几蛮触，宇宙日流血。鲁连蹈东海，夷齐采薇蕨。至今阳城山，衡华两丘垤。古人不可作，百念肝肺热。浩歌北风前，悠悠送孤月。"
"㶏亭","金末元初","元好问","春物已清美，客怀自幽独。危亭一徘徊，翛然若新沐。宿云淡野川，元气浮草木。微茫尽楚尾，平远疑杜曲。生平远游赋，吟讽心自足。朅来著世网，抑抑就边幅。人生要适情，无荣复何辱。乾坤入望眼，容我谢羁束。一笑白鸥前，春波动新绿。"
"一井金","金末元初","元好问","绿阴清昼。雨茸梅子黄时候。华堂金兽。香润炉烟透。舞燕回轻袖。歌凤翻新奏。院静人稀，永日迟迟花漏。一杯为寿。笑捧处自传纤手。钗头花有。瑞草宜男□。不愿金盈甃。不愿珠盈斗。惟愿董风，岁岁人长久。"
"人月圆","金末元初","元好问","玄都观里桃千树，花落水空流。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。"
"人月圆 卜居外家东园","金末元初","元好问","重风已隔红尘断，村落更年丰。移居要就，窗中远岫，舍后长松。十年种木。一年种谷，都付儿童。老夫唯有，醉来明月，醉后清风。"
"八声甘州","金末元初","元好问","玉京岩、龙香海南来，霓裳月中传。有六朝图画，朝朝琼树，步步金莲。明灭重帘画烛，几处锁婵娟。尘暗秦王女，秋扇年年。一枕繁华梦觉，问故家桃李，何许争妍。便牛羊丘陇，百草动荒烟。更谁知、昭阳旧事，似天教、通德见伶玄。春风老、拥鬟颦黛，寂寞灯前。"
"八声甘州","金末元初","元好问","许君祠、层崖上峥嵘，幽林入清深。坐嵩丘少室，风烟浓澹，百态变晴阴。山下一溪流水，不受是非侵。寂寞悬瓢地，黄屋无心。木杪巑岏石冢，见人闲几度，夕鼎朝鍖。问五兵谁作，天地更生金。百年来、神州万里，望浮云、西北泪沾襟。青山好、一尊未尽，且共登临。"
"八声甘州","金末元初","元好问","半仙亭篮舆雪中回，黄绸日高眠。儿婚女嫁，奴耕婢织，共有住山缘。梦里松腴酿熟，竹港咽冰泉。万古霜空月，此夜清妍。不爱朝台暮省，爱渼陂鱼艇，杜曲山田。更昭阳遗稿，有意续伶玄。定谁共、旧家研削，要徘徊、观顾影烛花前。西归好、春风未老，留待明年。"
"卜算子","金末元初","元好问","寿酒不论杯，乐奏呈歌舞。先□中元七日生，风露凉如许。好待月婵娟，好与姮娥语。分付诸郎桂一枝，更觅月中兔。"
"三奠子 同国器帅良佐仲泽置酒南阳故城","金末元初","元好问","上高城置酒，遥望舂陵。兴与废，两虚名。江山埋玉气，草木动威灵。中原鹿，千年后，尽人争。风云寤寐，鞍马生平。钟鼎上，几书生。军门高密策，田亩卧龙耕。南阳道，西山色，古今情。"
"三奠子 离南阳后作","金末元初","元好问","怅韶华流转，无计留连。行乐地，一凄然。笙歌寒食后，桃李恶风前。连环玉，回文锦，两缠绵。芳尘未远，幽意谁传。千古恨，再生缘。闲衾香易冷，孤枕梦难圆。西窗雨，南楼月，夜如年。"
"千秋岁","金末元初","元好问","玳筵晨启。家庆堪图绘。新杨弄暖帘栊邃。捧觞罗补袖窄，叠板喉脆。香云里，轻裘小帽仙翁喜。簪玉宾亲至。舞彩儿孙戏。开口笑，扶头醉。□□金穴富，岂在貂蝉贵。只恁地，团栾共乐千秋岁。"
"千秋岁","金末元初","元好问","双纹彩袖。乍舞霓裳后。香雾暖，□琼甃。绿鬟蝉影动，小摺湘裙皱。歌声断，彤云尽日□晴昼。冰丝轻雪藕。细酌鹅儿酒。任醉拥，佳人手。彩衣行乐事，莫惜杯如斗。千万寿，愿如明月天边久。"
"小重山","金末元初","元好问","醉尽春风意未阑。缠头双凤锦、觅端端。多情胡蝶送归鞍。扬州梦，芍药荐金盘。罗幌酒醒寒。灯前朱麝浅、翠螺残。一春心事苎衣宽。青鸾客，楼外日三竿。"
"小重山","金末元初","元好问","酒冷灯青夜不眠。寸肠千缕、两相牵。鸳鸯秋雨半池莲。分飞苦，红泪晓风前。天远雁翩翩。雁来人北去、远如天。安排心事待明年。无情月，看待几时圆。"
"凤凰台上忆吹箫","金末元初","元好问","宝靥留香，锦书封泪，要教恼乱愁肠。恨镜鸾双舞，辜负欢狂。日日东城望眼，但暮云、烟树微茫。人何处，浓阴静院，明月幽窗。东风万红千紫，算只有寒梅，瘦得何郎。想淡妆无语，孤影昏黄。好在蓝桥旧路，也便。"
"天仙子","金末元初","元好问","水曲桥平双燕语。密密层阴围绣幕。梅姿不受暑光侵，携玉斧。迎仙女。为问乘鸾何处所。杯酒流行无尽处。绕膝花花前后舞。笙歌移□下蓬壶，天付与。凌云侣。京兆近来眉更妩。"
"太常引","金末元初","元好问","十年流水共行云。相见重情亲。沧海坐扬尘。便疑是、前身后身。风台月榭，舞裙歌扇，乐事几回新。莫话洛阳春。更谁似、金銮故人。"
"太常引","金末元初","元好问","渚莲寂寞倚秋烟。发幽思、入哀弦。高树记离筵。似昨日、邮亭道边。白头青鬓，旧游新梦，相对两凄然。骄马弄金鞭。也曾是、长安少年。"
"太常引","金末元初","元好问","东园歌管日相娱。佳酿出兵厨。陶写在桑榆。便鹤到、扬州未如。欹红浓露，绿阴清吹，长□下楼居。高枕即吾庐。更何待、将宫报书。"
"太常引","金末元初","元好问","五云楼观日华东。看天上、建章宫。人海混渔龙。比自古、中原更雄。紫垣星月，禁阶灯火，朝马闹晨钟。一梦转头空。恍犹在、邯郸道中。"
"太常引","金末元初","元好问","水光林影入凭阑。花柳占春宽。三月锦成团。为洗尽、山阴暮寒。玉峰诗老，为君吟啸，不醉有余欢。人物后来看。□画作、临流幼安。"
"太常引","金末元初","元好问","衣冠人物渺翩翩。天地一臞仙。来自范公泉。管家在、三山洞天。一簪华发，一篇秋水，得意已忘言。图画看他年。与松上、幽人并传。"
"太常引","金末元初","元好问","官街杨柳絮飞忙。鞍马送年芳。诗兴更教狂。算能醉、花前几场。满城桃李，一枝香雪，不属富家郎。风雨没商量。快来与、梨化洗妆。"
"太常引","金末元初","元好问","田园松菊自由身。鞍马老红尘。鹅鸭恼比邻。算未羡、凌烟写真。花时风雨，长年哀乐，白发为谁新。休唱渭城春。怕忆着、西州故人。"
"木兰花慢","金末元初","元好问","流年春梦过，记书剑，入西州。对得意江山，十千沽酒，著处欢游。兴亡事，天也老，尽消沈、不尽古今愁。落日霸陵原上，野烟凝碧池头。风声习气想风流。终拟觅菟裘。待射虎南山，短衣匹马，腾踏清秋。黄尘道，何时了，料故人、应也怪迟留。只问寒沙过雁，几番王粲登楼。"
"木兰花慢","金末元初","元好问","渺漳流东下，流不尽，古今情。记海上三山，云中双阙，当日南城。黄星。几年飞去，澹春阴、平野草青青。冰井犹残石甃，露盘已失金茎。风流千古短歌行。慷慨缺壶声。想酾酒临江，赋诗鞍马，词气纵横。飘零。旧家王粲，似南飞、乌鹊月三更。笑杀西园赋客，壮怀无复平生。"
"木兰花慢","金末元初","元好问","赋招魂九辩，一尊酒，与谁同。对零落栖迟，兴亡离合，此意何穷。匆匆。百年世事，意功名、多在黑头公。乔木萧萧故国，孤鸿澹澹长空。门前花柳又春风。醉眼眩青红。问造物何心，村箫社鼓，奔走儿童。天东。故人好在，莫生平、豪气减元龙。梦到琅邪台上，依然湖海沈雄。"
"木兰花慢","金末元初","元好问","对西山摇落，又匹马，过并州。恨秋雁年年，长空澹澹，事往情留。白头。几回南北，竟何人、谈笑得封侯。愁里狂歌浊酒，梦中锦带吴钩。岩城笳鼓动高秋。万灶拥貔貅。觉全晋山河，风声习气，未减风流。风流。故家人物，慨中宵、拊枕忆同游。不用闻鸡起舞，且须乘月登楼。"
"木兰花慢","金末元初","元好问","拥都六冠盖，瑶圃秀，转春晖。怅华屋生存，丘山零落，事往人非。追随。旧家谁在，但千年、辽鹤去还归。系马凤凰柱，倚弓玉女窗扉。江头花落乱莺飞。南望重依依。渺天际归舟，云间汀树，水绕山围。相期。更当何处，算古来、相接眼中稀。寄与兰成新赋，也应为我沾衣。"
"木兰花慢 送取新归隐山阳兼简玉川同社","金末元初","元好问","澹西园暮景，对别酒，惜临分。爱襆被中台，挂冠神武，谁得如君。纷纷道途鞍马，甚当时、王粲也从军。处处惊乌夜月，年年落雁横汾。菟裘老计在耕耘。风□出尘氛。记沁北丹东，松枯石润，菊秀兰薰。林泉竟轮先手，漫回头、惭愧玉山云。寄谢鸡豚社客，草堂未要移文。"
"木兰花慢 送亲家丈问梦纲","金末元初","元好问","又东门送客，侧身西望长嗟。算万里功名，几番风雨，何限云沙。相看已过半百，甚年年、各在一天涯。秋气偏催过雁，疏烟细点归鸦。旌旗未卷鬓先华。清泪落悲笳。问蜀道登天，锦城虽好，得似还家。关心老来婚嫁，要与余、邻屋共烟霞。到□征西车马，轮他杜曲桑麻。"
"木兰花慢 游三台二首","金末元初","元好问","拥岧岧双阙，龙虎气，郁峥嵘。想暮雨珠帘，秋香桂树，指顾台城。台城。为谁西望，但哀弦、凄断似平生。只道江山如画，争教天地无情。风云奔走十年兵。惨澹入经营。问对酒当歌，曹侯墓上，何用虚名。青青。故都乔木，怅西陵、遗恨几时平。安得参军健笔，为君重赋芜城。"
"木兰花慢 赠吹觱篥者张嘴儿暨乃妇田氏合曲赋此","金末元初","元好问","要新声陶写，奈声外有声何。怆银字安清，珠绳莹滑，怨感相和。风流故家人物，记诸郎、吹管念奴歌。落日邯郸老树，秋风太液沧波。十年燕市重经过。鞍马宴鸣珂。趁饥凤微吟，娇莺巧啭，红卷钿螺。缠头断肠诗句，似邻舟、一听惜蹉跎。休唱贞元旧曲，向来朝士无多。"
"水龙吟","金末元初","元好问","汉家金粟堆空，玉花惊见天池种。并州画角，回肠凄断，清霜晓弄。世事浮云，白衣苍狗，知谁搏空。恨北平老守，南山夜猎，风雨暗，貂裘重。总道烟霄失路，意平生、依然飞动。高城置酒，汾流澹澹，无言目送。宝剑千金，尽堪倾倒，玻璃春瓮。问波神剩借，横江组练，挽青丝梦。"
"水龙吟","金末元初","元好问","玉梅含腊传香，瑞萱秀茁开三四。莲花沈漏，熊罴占应，洛阳名世。岁比甘罗，□□□□，累棋观志。向修文寓直，仙楼侍宴，梁王宝，真难俪。多少襟怀未试，暂超然、壶中游戏。试看献策，归瞻旒□，太常勋纪。歌遇巫云，舞回邹莞，金钗扶醉。有阴功仙赐，丹砂十纪，寿祺全畀。"
"水龙吟","金末元初","元好问","少年射虎名豪，等闲赤羽千夫膳。金铃锦领，平原千骑，星流电转。路断飞潜，雾随腾沸，长围高卷。看川空谷静，旌旗动色，得意似，平生战。城月迢迢鼓角，夜如何、军中高宴。江淮草木，中原孤兔，先声自远。盖世韩彭，可能只办，寻常鹰犬。问元戎早晚，鸣鞭径去，解天山箭。"
"水龙吟","金末元初","元好问","旧家八月池台，露华凉冷金波涨。宁王玉笛，霓裳仙谱，凉州新酿。一枕开元，梦恍犹记，华清天上。对昆明火冷，蓬莱水浅，新亭泪，空相向。烂漫东原此夕，夜如何、高秋空旷。一杯径醉，凭君莫问，今来古往。万里孤光，五湖高兴，百年清赏。倩何人唤取，飞琼佐酒，作穿云唱。"
"水龙吟","金末元初","元好问","素丸何处飞来，照人只是承平旧。兵尘万里，家书三月，无言搔首。几许光阴，几回欢聚，长教分手。料婆娑桂树，多应笑我，憔悴似，金城柳。不爱竹西歌吹，爱空山、玉壶清昼。寻常梦里，膏车盘谷，拿舟枋口。不负人生，古来惟有，中秋重九。愿年年此夕，团栾儿女，醉山中酒。"
"水龙吟","金末元初","元好问","百年同是行人，酒乡独有归休地。此心安处，良辰美景，般般称遂。力士铛头，舒州杓畔，不妨游戏。算为狂为隐，非狂非隐，人谁解，先生意。莫笑糊涂老眼，几回看、红轮西坠。一杯到手，人间万事，俱然少味。范蠡张良，尽他惊怪，陈抟贪睡。且陶陶兀兀，今朝醉了，更明朝醉。"
"水龙吟 东园醉后","金末元初","元好问","两年金凤城边，等闲又见东风菜。侯门惯客，东园高宴，青云飞盖。水上幽亭，恍然真似，兰舟同载。望红楼翠壁，青田白鹭，谁信是，山阴塞。郁郁林梢紫动，便安排、春来天外。醉魂摇荡，尊前何恨，狂香浩态。高枕吾庐，倒衣命驾，心期长在。为使君料理，潘郎老鬓，尽花枝戴。"
"水龙吟 同德秀游盘谷","金末元初","元好问","接云千丈层崖，古来此地风烟好。青山得意，十分浓秀，都将倾倒。可恨孤峰，几回空见，松筠枯槁。自都门送别，膏车秣马，谁更问，盘中道。我爱陂塘南畔，小川平、横冈回抱。野麋山鹿，平生心在，长林丰草。婢织奴耕，岁时供我，酒船花灶。把人间万事，从头放下，只山中老。"
"水调歌头","金末元初","元好问","山家酿初熟，取醉不论钱。清溪留饮三日，鱼鸟亦欣然。见说玉华诗老，袖有忘忧萱草，牛背稳于船。铁笛久埋没，雅曲竟谁传。坐苍苔，敧乱石，耿不眠。长松夜半悲啸，笙鹤下遥天。天上金堂玉室，地下石城琼壁，别有一山川。把酒问明月，今夕是何年。"
"水调歌头","金末元初","元好问","相思一尊酒，今日尽君欢。长歌一写孤愤，西北望长安。郁郁阊门轩盖，浩浩龙津车马，风雪一家寒。钟鼓催人老，天地为谁宽。丈夫儿，倚天剑，切云冠。可能封塞包□，驱去复来还。清庙千金康瓠，短褐连城双璧，行路古来难。枯柏在南涧，留待百年看。"
"水调歌头","金末元初","元好问","云山有宫阙，浩荡玉华秋。何年鸾鷟同侣，清梦入真游。细看诗中元鼎，似道区区东井，冠带事昆丘。坏壁涴风雨，醉墨失蛟虬。问诗仙，缘底事，愧幽州。知音定在何许，此语为谁留。世外青天明月，世上红尘白日，我亦压嚣湫。一笑拂衣去，嵩顶坐垂钩。"
"水调歌头","金末元初","元好问","空蒙玉华晓，潇洒石淙秋。嵩高大有佳处，元在玉溪头。翠壁丹崖千丈，古木寒滕两岸，村落带林丘。今日好风色，可以放吾舟。百年来，算惟有，此翁游。山川邂逅佳客，猿鸟亦相留。父老鸡豚乡社，儿女篮舆竹几，来往亦风流。万事已华发，吾道付沧洲。"
"水调歌头 与李长源游龙门","金末元初","元好问","滩声荡高壁，秋气静云林。回头洛阳城阙，尘土一何深。前日神光牛背，今日春风马耳，因见古人心。一笑青山底，未受二毛侵。问龙门，何所似，似山阴。平生梦想佳处，留眼更登临。我有一卮芳酒，唤取山花山鸟，伴我醉时吟。何必丝与竹，山水有清音。"
"水调歌头 长寿新斋","金末元初","元好问","苍烟百年木，春雨一溪花。移居白鹿东崦，家具满樵车。旧有黄牛十角，分得山田一曲，凉薄了生涯。一笑顾儿女，今日是山家。簿书丛，铃夜掣，鼓晨挝。人生一枕春梦，辛苦趁蜂衙。竹里蓝田山下，草阁百花潭上，千古占烟霞。更看商于路，别有故侯瓜。"
"水调歌头 史馆夜直","金末元初","元好问","形神自相语，咄诺汝来前。天公生汝何意，宁独有畸偏。万事粗疏潦倒，半世栖迟零落，甘受众人怜。许汜卧床下，赵壹倚门边。五车书，都不博，一囊钱。长安自古歧路，难似上青天。鸡黍年年乡社，桃李家家春酒，平地有神仙。归去不归去，鼻孔欲谁穿。"
"水调歌头 汜水故城登眺","金末元初","元好问","牛羊散平楚，落日汉家营。龙拿虎掷何处，野蔓罥荒城。遥想朱旗回指、万里风云奔走，惨澹五年兵。天地入鞭箠，毛发懔威灵。一千年，成皋路，几人经。长河浩浩东注，不尽古今情。谁谓麻池小竖，偶解东门长啸，取次论韩彭。慷慨一尊酒，胸次若为平。"
"水调歌头 缑山夜歌","金末元初","元好问","石坛洗秋露，乔木拥苍烟。缑山七月笙鹤，曾此上宾天。为问云间嵩少，老眼无穷今古，夜乐几人传。宇宙一丘土，城郭又千年。一襟风，一片月，酒尊前。王乔为汝轰饮，留看醉时颠。杳杳白云青嶂，荡荡银河碧落，长袖得回旋。举手谢浮世，我是饮中仙。"
"乐府乌衣怨","金末元初","元好问","绣佛长斋，半生枉伴蒲团过。酒垆横卧。一蹴虚空破。颇笑张颠，自谓无人和。还知么。醉乡天大。少个神仙我。"
"乐府乌衣怨 旧名点绛唇","金末元初","元好问","香冷云兜，后期红线知何许。谢家儿女。解得辞巢语。画栋珠帘，恨不经年住。匆匆去。岸花汀树。寂寞潇湘雨。"
"古乌夜啼 玉簪","金末元初","元好问","花中闲远风流。一枝秋。只枉十分清瘦不禁愁。人欲去。花无语。更迟留。记得玉人遗下玉搔头。"
"永遇乐","金末元初","元好问","绝壁孤云，冷泉高竹，茅舍相忘。留滞三年，相思千里，归梦风烟上。天公老大，依然儿戏，困我世间羁鞅。此身似、扁舟一叶，浩浩拍天风浪。中台黄散，官仓红腐，换得尘容俗状。枕上哦诗，梦中得句，笑了还惆怅。可怜满镜，星星白发，中有利名千丈。问何时、有酒如川，自歌自放。"
"永遇乐","金末元初","元好问","龙阁先分，凤毛荣继，当世英妙。山岳储灵，长庚应梦，还订佳辰到。黄花浥露，碧瓦凝霜，香馥郡斋清晓。忆当年、青云平步，共喜骤跻华要。阴功厚德，玉函金篆，锡与世间难老。注意方浓，分符屡请，雅志人□少。棠阴□讼，乐府新教，正好醉山频倒。有谁似、莱衣游戏，萱堂寿考。"
"玉楼春","金末元初","元好问","惊沙猎猎风成阵。白雁一声霜有信。琵琶肠断塞门秋，却望紫台知远近。深宫桃李无人问。旧爱玉颜今自恨。明妃留在两眉愁，万古春山颦不尽。"
"玉楼春","金末元初","元好问","烟炉不断胜金兽。香雾入帘波影皱。秋堂锦度艳群仙，不惜醉□□舞袖。繁弦脆管春风□。娇媚如花轻似絮。劝君须尽眼前欢，酌酒十分千百岁。"
"玉楼春","金末元初","元好问","吹台萧瑟行云暮。一带雨声连禁树。正当潘岳感秋时，又到杜陵怀古处。百年同是红尘路。行近醉乡差有趣。坐中谁是独醒人，我醉欲眠卿可去。"
"玉楼春","金末元初","元好问","风穿绣幕红波皱。月照宝帘花影透。酒凝脸醉红桃，喜入蛾眉舒翠柳。琼英檀晕花裁就。烟喷兽炉香满袖。金枝元是玉皇孙，遐算愿同王母寿。"
"玉楼春","金末元初","元好问","惜花长被花枝恼，一夜落红纷不扫。绿云为幄绣为裀，不惜春衫还藉草。尊前莫恨春归早，来岁花开应更好。丁宁双燕促春还，向道惜花人未老。"
"玉楼春","金末元初","元好问","秋灯连夜寒生晕。书砚朝来龙尾润。胧胧窗□暗移时，槭槭檐声还一阵。黄花白酒登高近。意外阴晴谁处问。青山只管恋行云，忙杀晚风吹不尽。"
"玉楼春","金末元初","元好问","流光不受长绳系，乐事且须论早计。丹成鸡犬亦登仙，运去英雄空掩涕。花留酒笑宁无意，酒藉花香尤有味。由来夷蹠不多争，唤向花间同一醉。秋风茅屋浮云巘，汗漫招来嵇与阮。尽从鹤背更腰金，独恨骑曹余手板。酒中最好藏疏懒，深注红螺容细卷。世间只没□闲人，举步有闲渠自远。"
"玉楼春","金末元初","元好问","人间鬓发随秋换。天上月明秋又半。月边仍有女乘鸾，万古与谁期汗漫。天翁苦被闲人管。月好却嫌秋夜短。如何能得夜年长，月也长如今夜满。"
"玉漏迟","金末元初","元好问","淅江归路杳。西南仰羡，投林高鸟。升斗微官，世累苦相萦绕。不入麒麟画里，又不与、巢由同调。时自笑。虚名负我，平生吟啸。扰扰马足车尘，被岁月无情，暗消年少。钟鼎山林，一事几时曾了。四壁秋虫夜语，更一点、残灯斜照。青镜晓。白发又添多少。"
"石州慢","金末元初","元好问","击筑行歌，鞍马赋诗，年少豪举。从渠里社浮沈，枉笑人间儿女。生平王粲，而今憔悴登楼，江山信美非吾土。天地一飞鸿，渺翩翩何许。羁旅。山中父老相逢，应念此行良苦。几许虚名，误却东家鸡黍。漫漫长路，萧萧两鬓黄尘，骑驴漫与行人语。诗句欲成时，满西山风雨。"
"石州慢","金末元初","元好问","儿女篮舆，田舍老盆，随意林壑。三重屋上黄茅，赖是秋风留著。旧家年少，也曾东抹西涂，鬓毛争信星星却。岁暮日斜时，尽栖迟零落。如昨。青云飞盖追随，倾动故都城郭。叠鼓凝笳，几处银屏珠箔。梦中身世，只知鸡犬新丰，西园胜赏惊还觉。霜叶晚萧萧，满疏林寒雀。"
"好事近 冬夜有怀","金末元初","元好问","梦里十年心，情味梦回犹恶。枕上数行清泪，被惊乌啼落。西窗瓶水夜深寒，梅花瘦如削。只有一枝春在，问东君留著。"
"江月晃重山 初到嵩山时作","金末元初","元好问","塞上秋风鼓角，城头落日旌旗。少年鞍马适相宜。从军乐，莫问所从谁。候骑才通蓟北，先声已动辽西。归期犹及柳依依。春闺月，红袖不须啼。"
"江城子","金末元初","元好问","行云冉冉度关山。别时难。见时难。怅望南风，早晚送云还。心事情缘千万劫，无计解，玉连环。夕阳人影小楼间。曲阑干。晚风寒。料得而今，前后望归鞍。寂寞梨花枝上雨，人不见，与谁弹。"
"江城子","金末元初","元好问","草堂潇洒淅江头。傍林丘。买扁舟。隔岸红尘，无路近沙鸥。枕上有书尊有酒，身外事，更何求。暮云归鸟仲宣楼。敝貂裘。为谁留。千古书生，那得尽封侯。好在半山亭下路，闻未老，去来休。"
"江城子","金末元初","元好问","姚家池馆魏家邻。上番春。姓名新。倾国倾城，为雨复为云。水北水南无别物，金屑粉，麝香尘。折枝图上看精神。见来频。画来真。办作黄徐，无负百年身。也待不来花下醉，嫌笑杀，洛阳人。"
"江城子","金末元初","元好问","江山诗笔仲宣楼。弊貂裘。尽风流。独恨烟花，三月出东州。爱煞津亭亭□□，无一语，只相留。来鸿去雁两悠悠。别离愁。几时休。得似孤城，春水一沙鸥。寄谢西湖追送客，分手地，莫回头。"
"江城子","金末元初","元好问","醉来长袖舞鸡鸣。短歌行。壮心惊。西北神州，依旧一新亭。三十六峰长剑在，星斗气，郁峥嵘。古来豪侠数幽并。鬓星星。竟何成。他日封侯，编简为谁青。一掬钓鱼坛上泪，风浩浩，雨冥冥。"
"江城子","金末元初","元好问","来鸿去燕十年间。镜中看。各衰颜。恰待蒙泉，东畔买青山。梦里邻村新酿熟，携竹杖，款柴关。人生谁得老来闲。记清欢。见君难。长路悠悠，回首暮云还。断岭不遮南望眼，时为我，一凭阑。"
"江城子","金末元初","元好问","杏花开过雪成团。惜朱颜。负清欢。只道今年，春意已阑珊。却是地偏芳信晚，红数点，小溪湾。碧壶香供挽春还。一枝闲。淡相看。月落山空，谁与护朝寒。传语春风留客好，莫容易，便吹残。"
"江城子","金末元初","元好问","河堤烟树渺云沙。七香车。更天涯。万古千秋，幽恨入琵琶。想到都门南下望，金缕暗，玉钗斜。津桥春水浸红霞。上阳花。落谁家。独恨经年，培养牡丹芽。寒雁归时凭寄语，莫容易，损容华。"
"江城子","金末元初","元好问","二更轰饮四更回。宴繁台。尽邹枚。谁念梁园，回首便成灰。今古废兴浑一梦，凭底的，寄悲哀。青天荡荡镜奁开。月光来。且徘徊。何用东生，西没苦相催。世事悠悠吾老矣，歌一曲，尽馀杯。"
"江城子","金末元初","元好问","纤条袅袅雪葱笼。翠阴重。暖香融。想是春工，满意与薰醲。百畹种兰千亩蕙，都办作，一帘风。花间人似玉芙蓉。月明中。下瑶宫。只恐行云，归去卷花空。剩著琼杯斟晓露，留少住，莫匆匆。"
"江城子","金末元初","元好问","梅梅柳柳闹新晴。趁清明。凤山行。画出灵泉，三月晋兰亭。细马金鞍红袖客，能从我，出重城。赏心乐事古难并。玉双瓶。为冠倾。一曲清歌，休作断肠声。头上花枝如解语，应笑我，未忘情。"
"江城子 观别","金末元初","元好问","旗亭谁唱渭城诗。酒盈卮。两相思。万古垂杨，都是折残枝。旧见青山青似染，缘底事，澹无姿。情缘不到木肠儿。鬓成丝。更须辞。只恨芙蓉，秋露洗胭脂。为问世间离别泪，何日是，滴休时。"
"江城子 效花间体咏海棠","金末元初","元好问","蜀禽啼血染冰蕤。趁花期。占芳菲。翠袖盈盈，凝笑弄晴晖。比尽世间谁似得，飞燕瘦，玉环肥。一番风雨未应稀。怨春迟。怕春归。恨不高张，红锦百重围。多载酒来连夜看，嫌化作，彩云飞。"
"江城子 绣香奁曲","金末元初","元好问","吐尖绒缕湿胭脂。淡红滋。艳金丝。画出春风，人面小桃枝。看做香奁元未尽，挥一首，断肠诗。仙家说有瑞云枝。瑞云枝。似琼儿。向道相思，无路莫相思。枉绣合欢花样子，何日是，合欢时。"
"江城子 寄德新丈","金末元初","元好问","春风花柳日相催。淅江梅。腊前开。开遍山桃，恰到野酴醾。商岭东来三百里，红作阵，绿成堆。半山亭下钓鱼台。拂层崖。坐苍苔。林影湖光，佳处两三杯。寄语玉溪王老子，因个甚，不同来。"
"江城子 梦德新丈因及钦叔旧游","金末元初","元好问","河山亭上酒如川。玉堂仙。重留连。犹恨春风，桃李负芳年。长记莺啼花落处，歌扇后，舞衫前。旧游风月梦相牵。路三千。去无缘。灭没飞鸿，一线入秋烟。白发故人今健否，西北望，一潸然。"
"江城子 赋芍药杨州红","金末元初","元好问","司花著意压春魁。绿云堆。拥香来。冉冉红鸾，十步一徘徊。花到扬州佳丽种，金作屋，玉为阶。门前腰鼓揭春雷。倚妆台。尽人催。莺语丁宁，空绕百十回。不道惜花人欲去，看直待，几时开。"
"江城子 嵩山中作","金末元初","元好问","众人皆醉屈原醒。笑刘伶。酒为名。不道刘伶，久矣笑螟蛉。死葬糟丘珠不恶，缘底事，赴清泠。醉乡千古一升平。物忘情。我忘形。相去羲皇，不到一牛鸣。若见三闾凭寄语，尊有酒，可同倾。"
"江梅引","金末元初","元好问","墙头红杏粉光匀。宋东邻。见郎频。肠断城南，消息未全真。拾得杨花双泪落，江水阔，年年燕语新。见说金娘埋恨处。蒺藜沙，草不尽，离魂一只鸳鸯去，寂寞谁亲。惟有因风，委露托清尘。月下哀歌宫殿古，暮云合，遥山入翠颦。"
"行香子","金末元初","元好问","漫漫晴波，澹澹云罗。傍春江、是处经过。桃花解笑，杨柳能歌。尽百年身，千古意，两蹉跎。酒恶无聊，诗苦成魔。只闲情、不易消磨。几人樵径，何处山阿。恨夕阳迟，芳草远，落红多。"
"西江月","金末元初","元好问","物外神仙风骨，人间富贵功名。眉长新有秀毫生。荡座酒光花影。清暑玉壶昼永，少年金印身轻。他年旌节看归荣。笑傲五湖烟景。"
"西江月","金末元初","元好问","骨相匿犀秀发，精神耸鹤孤高。少年事业富伊皋。便向中书书考。肘后不传丹诀，眉间新长修毛。一壶春色宴蟠桃。□介归荣忠孝。"
"西江月","金末元初","元好问","悬玉微风度曲，薰炉熟水留香。相思夜夜郁金堂。两点春山枕上。杨柳宜春别院，杏花宋玉邻墙。天涯春色断人肠。更是高城晚望。"
"阮郎归","金末元初","元好问","峥嵘秋气动千崖。川平晚照回。小桥流水送吟鞋。无人觉往来。欹乱石，坐苍苔。一杯复一杯。田家次第有新醅。黄花细细开。"
"阮郎归","金末元初","元好问","谩郎活计拙于鸠。闲中又过秋。枕书眠了却登楼。贫来颇自由。书咄咄，赋休休。西窗晚更幽。诗家贫杀也风流。家人不用愁。"
"阮郎归 为李长源赋","金末元初","元好问","帝城西下望西山。城居岁又残。万家风雪一家寒。青灯语夜阑。人鲊瓮，鬼门关。无穷人往还。求官莫要近长安。长安行路难。"
"阮郎归 独木桥体","金末元初","元好问","别郎容易见郎难。千山复万山。杨花帘幕晚风间。愁眉澹澹山。光禄塞，雁门关。望夫元有山。当时只合锁雕鞍。山头不放山。"
"声声慢","金末元初","元好问","香浮椒柏，暖入酴酥，瑞气晓生帘幕。绛阙真人，来自五云楼阁。青霄路歧游偏，挂冠归、水晶□□。逍散处，有壶中日月，放□龟鹤。好是朱颜难□，嬉游处不减，少年行乐。正好寻春，莫负燕期莺约。沈沈洞天向晚，按宫商、重调音乐。愿岁岁，听新声、笙歌院落。"
"声声慢 内乡淅江上作","金末元初","元好问","林间鸡犬，江上村墟，扁舟处处经过。袖里新诗，买断古木苍波。山中一花一草，也留教、老子婆娑。任人笑，甚风云气少，儿女情多。不待求田问舍。被朝吟暮醉，惯得蹉跎。百尺高楼，更问平地如何。朝来斜风细雨，喜红尘、不到渔蓑。一尊酒，唤元龙、来听浩歌。"
"折丹桂","金末元初","元好问","秋风秋露清秋节。秋雨过，秋香初发。二仙生日好秋天，气节与、秋霜争裂。秋宵开宴群仙列。秋娘唱、秋云低遏。寿杯双劝祝千秋，镇长似、中秋皓月。"
"沁园春","金末元初","元好问","再见新正，去岁逐贫，今年逐穷。算公田二顷，谁如元亮，吴牛十角，未比龟蒙。面目堪憎，语言无味，五鬼行来此病同。齑盐里，似扬雄寂寞，韩愈龙钟。何人炮凤烹龙。且莫笑、先生饭甑空。便看来朝镜，都无勋业，拈将诗笔，犹有神通。花柳横陈，江山呈露，尽入经营惨澹中。闲身在，看薄批明月，细切清风。"
"沁园春 除夕二首","金末元初","元好问","腐朽神奇，梦幻吞侵，朝昏变迁。怅残灯旧岁，鸡声竞早，春风归兴，雁影相先。南渡崩奔，东屯留滞，世事悠悠白发边。虚名误，遍人间浪走，恰到求田。青红花柳争妍。意醉眼、天公也放颠。更云雷怒卷，颓波一注，冰霜冷看，老桧千年。园令家居，陶潜官罢，无酒令人意缺然。从教去，付青山枕上，明月尊前。"
"诉衷情令","金末元初","元好问","行斋活计五车书。真欲釜生鱼。天公也相料理，新得掌中珠。看骥子，弄鹓雏。最怜渠。青衫竹马，后日迎门，好个高闾。"
"诉衷情令","金末元初","元好问","升平责望富民侯。愁损抱官囚。自家本元烦恼，闹处要钻头。山崦寺，水心楼。去来休。醉扶归路，鼓吹鸣蛙，部曲黄牛。"
"诉衷情令","金末元初","元好问","万人如海一身藏。随例大家忙。东华软红尘土，俗损谢三郎。兰若寺，玉溪庄。两茅堂。鸡豚乡社，鹅鸭比邻，好个嵩阳。"
"定风波","金末元初","元好问","离合悲欢酒一壶。白头红颊醉相扶。见说德星今又聚。何处。范家亭上会周吴。造物有情留此老。人道。洛西清燕百年无。六客不争前与后。好□。龙眠老笔画新图。"
"定风波","金末元初","元好问","熊耳东原汉故宫。登临犹记往年同。底事爱君诗句好。解道。河山浮动酒杯中。存没悠悠三十载。谁会。白头孤客坐书空。黄土英雄何处在。须待。醉寻萧寺哭春风。"
"定风波","金末元初","元好问","白水青田万顷秋。风烟平楚散羊牛。莫放相公黄阁去。留取。笑谈尊俎也风流。华表仙人人不识。今夕。鹿车也到百花洲。好把襄江都酿酒，为寿。寿星光彩动南州。"
"定风波","金末元初","元好问","小□香来醉梦中。梦回幽赏惜匆匆。只道南枝开未半。谁唤。等闲都逐晚云空。潇洒小溪新雪后。唯有。萧萧霜叶卧残红。几欲问花应有恨。休问。争教不肯嫁春风。"
"定风波","金末元初","元好问","何处如今更有诗。争教风鬓见横枝。诗到梅边谁最似。除是。玉颜寂寞酒清时。为向云间公子道。闻早。安排欢赏惜幽姿。十日留花花未遇。容我。醉围红袖写鸟丝。"
"定风波 儿子中中百晬日作","金末元初","元好问","五色莲盆玉雪肌。青搽红抹总相宜。且道生男何足爱。争奈。隆颅犀角眼中稀。六十平头年运好。投老。大儿都解把锄犁。醉眼看花驴背上。豪放。阿龄扶路阿中随。"
"念奴娇","金末元初","元好问","小山招饮，恨还丹、不至人间豪杰。南渡衣冠多励集，萧洒兰亭三月。陶冶襟灵，留连光景，觞咏今无复。黄垆虽近，老怀空感存殁。谁办八表神游，古来登览，此日俱湮没。天景云光摇醉眼，兴在珠宫瑶阙。布席崧台，脱巾石壁，散我萧萧发。短歌悲慨，海涛响振林樾。"
"念奴娇","金末元初","元好问","金神按节，先下弦、一夕分明秋色。银汉光浮天绀滑，星彩遥瞻南极。阿母分桃，桂娥馈药，称庆于今夕。解颜微笑，卷帘初识姑射。翛翛沆瀣横空，待高承仙掌，□调精液。金鼎丸光十丈，一咽龟龄千亿。绿发堂中，彩衣庭下，瑞绕仙□宅。机云欢舞，雅歌声动瑶席。"
"念奴娇","金末元初","元好问","云间太华，笑苍然尘世，真成何物。玉井莲开花十丈，独立苍龙绝壁。九点齐州，一杯沧海，半落天山雪。中原逐鹿，定知谁是雄杰。我梦黄鹤移书，洪崖招隐，逸兴尊中发。箭筈天门飞不到，落日旌旗明灭。华屋生存，丘山零落，几换青青发。人间休问，浩歌且醉明月。"
"念奴娇","金末元初","元好问","一年好处，是西风、乡出东篱寒菊。蝶舞蜂狂谁便道，今夕清香不足。令尹风流，年年春事，小雨一犁新绿。园扉人静，抱琴时弄幽独。闻道野老相呼，幽寻仙洞，乞与长生箓。鹤发单颜须待得，王母蟠桃初熟。只恐相将，日边催去，凤沼鸣环玉。娉婷一笑，为渠且尽醽醁。"
"念奴娇","金末元初","元好问","严陵台畔，枕清江、仙府□重金碧。玉轴牙签三万卷，环列人间东壁。名世高风，□遵遗训，继踵皆豪逸。联翩簪组，满门辉映金璧。谈笑稳步青霄，扶摇九万里，垂天横翼。大纛高牙三授钺，凛凛威行南国。月满三山，春回八部，宴寝凝香席。祈公难老，凤池长醉春色。"
"画堂春","金末元初","元好问","月娥来自广寒宫。步摇环佩丁东。戏鸾双舞驾天风。云满虚空。一剪玉梅花小，九霞琼醴杯浓。凤箫千载莫匆匆。且醉壶中。"
"采桑子","金末元初","元好问","儿家门户重掩，郎住墙东。枉破春工。万紫千红一夜风。伯劳分背西飞燕，何日相逢。纵得相逢。海阔天高处处同。"
"金菊对芙蓉","金末元初","元好问","银烛摇红，兽烟喷翠，正小春时候，爱日和融。玉□法日生英杰，天付与、道骨仙风。文章冠世，词倾峡水，笔扫秋虹。更□福寿无穷。喜克家有子，孙又英雄。算人问何物，可以形容。除非后夜团圆月，年年共、皎洁相同。捧卮□寿，殷勤□□，满泛金钟。"
"青玉案","金末元初","元好问","虾须帘上铜钩小。玳瑁□，轻寒绕。红叶微香侵语笑。金钗珠履，凤箫鼓，疑是蓬莱岛。萱堂日日春生貌。嫩绿依然鬓边好。赋□修龄应不少。年年长见，画堂□宴，楼外青袍草。"
"青玉案","金末元初","元好问","落红吹满沙头路。似总为、春将去。花落花开春几度。多情惟有，画梁双燕，知道春归处。镜中冉冉韶华暮。欲写幽怀恨无句。九十花期能几许。一卮芳酒，一襟清泪，寂寞西窗雨。"
"青玉案","金末元初","元好问","熙春台下花无数。红紫映桃溪路。蝶往蜂来知几许。翠筠亭外，绿杨堤畔，时听娇莺语。绮筵罗列开尊俎。总是神仙侣。竟举笙歌驰玉醑。介公眉寿，年年此日，长与花为主。"
"青玉案 代赠钦叔所亲乐府郓生","金末元初","元好问","苎萝坊里青骢驻。爱鹦鹉、垂帘语。一捻娇春能几许。寒梅欲动，小桃初放，恰是关心处。西城流水东城雨。绿叶成阴惯相误。只恐韶华容易去。一声金缕，一卮芳酒，且为花枝住。"
"临江仙","金末元初","元好问","自笑此身无定在，风蓬易转孤根。羡君归意满离尊。眼中茅屋兴，稚子已迎门。回首对床灯火处，万山深裹孤村。故人天末赋招魂。新诗凭寄取，憔悴不须论。"
"临江仙","金末元初","元好问","连日湖亭风色好，今朝赏遍东城。主人留客过清明。小桃如欲语，杨柳更多情。为爱暮云芳草句，一杯聊听新声。水流花落叹浮生。故园春更晚，时节已啼莺。"
"临江仙","金末元初","元好问","试上古城城上望，水光天影相涵。都将形胜入高谈。河山君与我，独恨少髯参。造化戏人儿女剧，狙公暮四朝三。百年都合付薰酣。人家谁有酒，吾与典春衫。"
"临江仙","金末元初","元好问","荷叶荷花何处好，大明湖上新秋。红妆翠盖木兰舟。江山如画里，人物更风流。千里故人千里月，三年孤负欢游。一尊白酒寄离愁。殷勤桥下水、几日到东州。"
"临江仙","金末元初","元好问","醉眼纷纷桃李过，雄蜂雌蝶同时。一生心事杏花诗。小桥春寂寞，风雨鬓成丝。天上鸾胶寻不得，直教吹散胭脂。月明千里少姨祠。山中开较晚，应有北阴枝。"
"临江仙","金末元初","元好问","世事悠悠天不管，春风花柳争妍。人家寒食尽藏烟。不知何处火，来就客心然。千里故乡千里梦，高城泪眼遥天。时光流转雁飞边。今春看又过，何日是归年。"
"临江仙","金末元初","元好问","谁唤提壶沽美酒，浮生多负欢游。窗明窗暗百年休。凉风催雁过，春水带花流。仰视浮云空自诳，往还岁月悠悠。三山那有凤麟洲。一杯齐物论，千古醉乡侯。"
"临江仙","金末元初","元好问","明月清风无尽藏，平生老子南楼。阎闾谈笑说封侯。谁能知许事，一笑去来休。旧见辋川图画里，十年孤负欢游。百金早晚得菟裘。与君成二老，来往亦风流。"
"临江仙","金末元初","元好问","一段江山英秀气，风流天上星郎。烟花故国五云乡。只知心事在，争问鬓毛苍。千古西陵歌舞地，兴来忘却悲凉。相逢一醉莫停觞。东山看老去，湖海永相忘。"
"临江仙","金末元初","元好问","清晓千门开寿宴，绮罗香绕芳丛。红娇绿软媚芳丛。绣屏金翡翠，锦帐玉芙蓉。珠履争持添岁酒，葡萄酒饮金钟。人生福寿古难逢。好将家庆事，□□□□□。"
"临江仙","金末元初","元好问","杨柳池塘桃李径，华堂寿宴初开。围春翠幕舞风回。东山携妓女，北海整尊罍。玉笋轻敲红象板，金荷潋滟传杯。笙歌缭绕宴春台。华山闲日月，□野醉蓬莱。"
"临江仙","金末元初","元好问","世故迫人无好况，酒杯今日初拈。昆阳城下酹苍蟾。乾坤悲永夜，笳鼓觉秋严。梦寐玉溪溪上路，竹枝斜出青帘。故人白发未应添。浩歌风露下，相望一掀髯。"
"临江仙 与钦叔饮二首 其一","金末元初","元好问","邂逅一尊文字饮，春风为洗愁颜。花枝入鬓笑诗班。登临千古意，天澹夕阳间。南去北来行老矣，人生茅屋三间。何人得似谢东山。紫箫明月底，高竹倚风鬟。"
"临江仙 内乡北山","金末元初","元好问","夏馆秋林山水窟，家家林影湖光。三年间为一官忙。簿书愁里过，笋蕨梦中香。父老书来招我隐，临流已盖茅堂。白头兄弟共论量。山田寻二顷，他日作桐乡。"
"临江仙 内乡寄嵩前故人","金末元初","元好问","昨夜半山亭下醉，洼尊今日留题。放船直到淅江西。冰壶天上下，云锦树高低。世上红尘争白日，山中太古熙熙。外人初到故应迷。桃花三百里，浑是武陵溪。"
"临江仙 对花怀洛阳旧游","金末元初","元好问","紫玉双华相照映，锦儿仍是琼儿。天边谁与慰相思。洗妆无别物，只有断肠诗。水北水南浑一梦，眼中红袖乌丝。春风同是可怜枝。争教歌酒兴，不似洛阳时。"
"临江仙 自洛阳往孟津道中作","金末元初","元好问","今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千钟。男儿行处是，未要论穷通。"
"临江仙 张光甫家儿子咬驴","金末元初","元好问","膝上添丁郎小小，鹓雏彩鹤初匀。书堂合与孟家邻。诵诗琴解□，论学墨沾唇。头玉峣峣眉刷翠，更将秋水为神。看花留待百年春。金鞍南陌上，惊动洛阳人。"
"临江仙 留别郝和之","金末元初","元好问","昨日故人留我醉，今朝送客西归。古来相接眼中稀。青衿同舍乐，白首故山违。九万里风安税驾，云鹏悔不卑飞。回头四十七年非。何因松竹底，茅屋老相依。"
"临江仙 寄德新丈","金末元初","元好问","自笑此身无定在，北州又复南州。买田何日遂归休。向来元落落，此去亦悠悠。赤日黄尘三百里，嵩丘几度登楼。故人多在玉溪头。清泉明月晓，高树乱蝉秋。"
"临江仙 赠仲经女子楚楚","金末元初","元好问","阿楚新来都六岁，掌中一捻娇春。诗中有笔画难真。芝香云作朵，鱼细锦为鳞。旧说张门多静女，更和灵照情亲。夸谈体遣孔兄瞋。异时看小妹，林下谢夫人。"
"临江仙 赠答飞卿弟","金末元初","元好问","壮岁论交今晚岁，只君知我平生。六年相望若为情。吕安思叔夜，残月配长庚。济上买田堪共隐，嵩丘朝暮阴晴。紫云仙季白云兄。风流成二老，林下看升平。"
"摊破南乡子","金末元初","元好问","朱麝掌中香。可怜儿、初浴兰汤。灵椿未老丹枝秀，东邻西舍，排家助喜，沽酒牵羊。天与读书郎。便安排、富贵文章。高门自有容车日，明年且看，青衫竹马，雁雁成行。"
"摊破南乡子","金末元初","元好问","无物慰蹉跎。占一丘、一壑婆娑。闲来点检平生事，天南地北，几多尘土，何限风波。花坞与松坡。尽先生、少小经过。老来诗酒犹堪任，家山在眼，亲朋满坐，不醉如何。"
"摊破南乡子","金末元初","元好问","朝镜惜蹉跎。一年年、来日无多。无情六合乾坤里，颠鸾倒凤，撑霆裂月，直被消磨。世事饱经过。算都输、畅饮高歌。天公不禁人间酒，良辰美景，赏心乐事，不醉如何。"
"南乡子","金末元初","元好问","一雨浣年芳。燕燕莺莺满洛阳。梨雪渐空桃李过，风光。恰到风流睡海棠。何处最难忘。杨柳高楼近苑墙。唤取分司狂御史，何妨。暂醉佳人锦瑟傍。"
"南乡子","金末元初","元好问","梅雪弄芳馨。线日迎长□□蓂。争看琴堂称贺处，娉婷。满捧霞觞灿鲤庭。鹤算更龟龄。八十仙翁醉复醒。好倩洛阳驰誉手，丹青。画与人间作寿星。"
"南乡子","金末元初","元好问","衰思怯登楼。百感中来不自由。天意时情谁解得，悠悠。一片黄云画角秋。汾水绕城流。流尽朱颜到白头。万事且休论一醉，都休。前日黄花蝶已愁。"
"南乡子","金末元初","元好问","烟草人西州。暮雨千山独倚楼。不似秦东亭上饮，风流。翠袖春风两玉舟。事去重回头。却是多情不自由。为向河阳桃李道，休休。青鬓能堪几度愁。"
"南乡子","金末元初","元好问","少日负虚名。问舍求田意未平。南去北来今老矣，何成。一线微官误半生。孤影伴残灯。万里灯前骨肉情。短发抓来看欲尽，天明。能是青青得几茎。"
"南乡子","金末元初","元好问","幽意曲中传。总是才情得处偏。唱到断肠声欲断，还连。一串骊珠个个圆。画扇绮罗筵。韩马风流在眼前。坐上有人持酒听，凄然。梦里梁园又一年。"
"南乡子","金末元初","元好问","风雨送春忙，烂醉花时得几场。枝上桃花吹尽也，残芳。一片春风一片香。少日为花狂，老去逢春只自伤。回首十年欢笑处，难忘。一曲悲歌泪数行。"
"南柯子","金末元初","元好问","画扇香微远，宫螺意自浓。杏园憔悴五更风。不道六朝琼树卷春空。蝶近花疑笑，犀灵月易通。襄王云雨梦魂中。曾见芙蓉裙衩几多红。"
"南柯子","金末元初","元好问","粉澹梨花瘦，香寒桂叶颦。画帘双燕旧家春。曾是玉箫声里断肠人。澹澹催诗雨，迟迟入梦云。武陵流水隔红尘。只怕翠鸾消息未全真。"
"南柯子 济川寿席","金末元初","元好问","阀阅真王后，衣冠上客中。路人遥识紫髯翁。争信旧来文赋动南宫。得婿攀龙贵，生男射虎雄。寿筵休放酒尊空。且道几人全福与君同。"
"南歌子","金末元初","元好问","人日过三日，元宵便五宵。共言今日好生朝。皓月光辉，香动玉梅梢。谢女工飞絮，周郎待小乔。年年灯下醉金蕉。鬓影苍球，金缕细鹅毛。"
"南歌子 冬景","金末元初","元好问","暖日烘晴昼，轻寒护晓霜。小春庭院绕天香。仙佩珊珊，来自五云乡。庭下芝兰秀，壶中日月长。要看鬓绿与瞳方。一笑人间，千岁饮淋浪。"
"品令","金末元初","元好问","西斋向晓。窗影动、人声悄。梦中行处，数枝临水，幽花相照。把酒长歌，犹记竹间啼鸟。风流易老。更常被、闲愁恼。年年春事，大都探得，欢游多少。一夜狂风，又是海棠过了。"
"思仙会 效杨吏部礼","金末元初","元好问","人无百年人，枉作千年计。傀儡棚头，看过几场兴废。朱颜易改，可惜欢娱地。劝君酒，唱君歌，为君醉。沧溟一叶，正在横流际。阮籍途穷，啼得血流何济。天公老大，不管人间世。莫莫休休。莫问甚底。"
"柳梢青","金末元初","元好问","玉嫩红娇。□花如月，斜袅金翘。楚女腰肢，小乔风韵，难比妖娆。当年约住蓝桥。便回首仙凡路遥。一曲清歌，千钟美酒，同庆生朝。"
"洞仙歌","金末元初","元好问","黄尘鬓发，六月长安道。羞向清溪照枯槁。似山中远志，漫出山来，成个甚，只是人间小草。升平十二策，丞相封侯，说与高人应笑倒。对清风明月，展放眉头长恁地，大醉高歌也好。待都把功名付时流，只求个天公，放教空老。"
"洞仙歌","金末元初","元好问","千崖滴翠，正秋高时候。橘绿橙黄又重九。有蓬壶仙子，赤鲤来游，风云会、施展经纶妙手。去年称寿处，北斗天浆，今夜天将挹南斗。听笙歌云里奏。月荡琼楼，瑶台上、拥出姮娥□酒。待脚踏、层云倒天河，尽倾向霞觞，与君为寿。"
"洞仙歌","金末元初","元好问","青钱白璧，自买愁肠绕。更恨欢狂负年少。记阳关图上，尊酒流连，儿女泪，输与闲人坐钓。茂陵多病后，懒尽琴心，无复求凰与同调。似清风古殿，风动幡摇晴昼永，惟有龛灯静照。看胡蝶飞来澹无情，问墙角茙葵，为谁凝笑。"
"点绛唇","金末元初","元好问","梦里梁园，暖风迟日熏罗绮。满城桃李。车马红尘起。客枕三年，故国云千里。更残未。夜寒如水。茅屋清霜底。"
"点绛唇","金末元初","元好问","帘卷荷香，绮罗人在薰风里。谢庭家世。来作闺门瑞。象服鱼轩，占尽人间贵。应难比。蟠桃花底。一醉三千岁。"
"点绛唇","金末元初","元好问","十六芳年，锦儿娇小琼儿秀。海棠红皱。恰到愁时候。天上歌声，未省人间有。休回首。渭城烟柳。肠断离亭酒。"
"点绛唇","金末元初","元好问","国艳天香，一丛百朵开来半。燕忙莺乱。要结寻芳伴。买断春风，醉倒应须拚。清尊满。谢家池馆。岁岁年年看。"
"点绛唇","金末元初","元好问","痛负花朝，半春犹在长安道。故园春早。红雨深芳草。愁里花开，愁里花空老。西归好。一尊倾倒。乞与花枝恼。"
"点绛唇","金末元初","元好问","连夜春寒，夜来好梦衾暖。寺楼钟断。却恨更筹短。一点闲情，苦被离愁管。西城晚。雁飞天远。草色归心满。"
"点绛唇","金末元初","元好问","把酒留春，醉扶红袖花前倒。落花风扫。红雨深芳草。又恨春迟，又恨春归早。花应笑。惜春人老。枉被春风恼。"
"点绛唇","金末元初","元好问","玉宇沈沈，绿窗珠户还相□。碧池回绕。全似蓬莱岛。今夕笙歌，两两云鬟小。炉烟袅。寿觞倾倒。长愿朱颜好。"
"点绛唇","金末元初","元好问","红袖凭阑，画图曾见崔徽半。吹箫谁伴。白地肝肠断。未了尘缘，可道欢缘短。云山乱。武陵溪岸。几误莺声唤。"
"点绛唇","金末元初","元好问","玉蕊轻明，洗妆偏费春风手。韵香襟袖。别是闺房秀。锦瑟华年，□醉东园酒。西归后。旧家花柳。谁得何郎瘦。"
"点绛唇 长安中作","金末元初","元好问","沙际春归，绿窗犹唱留春住。问春何处。花落莺无语。渺渺吟怀，漠漠烟中树。西楼暮。一帘疏雨。梦里寻春去。"
"点绛唇 宜男","金末元初","元好问","绿澹香浓，旧曾百子池边种。碧筵孤耸。惊堕钗头凤。檀粉轻拈，若怕蜂腰重。天花供。一枝谁送。寂寞南华梦。"
"点绛唇 青梅永宁时作","金末元初","元好问","玉叶璁珑，素妆不趁宫黄媚。谢家风致。最得春风意。手把青枝，忆得斜横髻。西州泪。玉觞无味。强为清香醉。"
"点绛唇 寄李辅之","金末元初","元好问","生死论交，有情何似无情好。满前花草。更觉今年老。塞上春迟，湖上春风早。东州道。几时飞到。烂醉红云岛。"
"秋色横空","金末元初","元好问","松液香凝。澹幽姿一洗，若下宜城。甘腴小苦中山赋，千古齿颊春生。灯花喜，缸面清。爱竹港、冰泉落枕声。恰值刘纲夫妇、此日丹成。云峰翠殿画屏。更晴楼水阁，树拥烟横。留连光景中年，要歌管淘写襟灵。人间世，身外名。笑朝马晨钟梦易惊。且留看神仙，白昼地行。"
"贺新郎 箜篌曲为良佑所亲赋","金末元初","元好问","赴节金钗促。爱弦间、泠泠细语，非琴非筑。别鹤离莺云千里，风雨孤猿夜哭。只雌蝶、雄蜂同宿。汀树诗成归舟远，认宫眉、隐隐春山绿。歌宛转，泪盈掬。吴儿越女皆冰玉。恨不及、徘徊星汉，流光相属。破镜何年清辉满，寂寞佳人空谷。人世事、寻常翻覆。入塞新声愁未了，更伤心、听得开元曲。呼羯鼓，醉红烛。"
"桃园忆故人 代赠良佐所亲","金末元初","元好问","楚云不似阳台旧，只是无心出岫。竹外天寒翠袖。寂寞啼妆瘦。弦声宛转春风手。殢得行人病酒。明日西城回首。肠断江南柳。"
"浣溪沙","金末元初","元好问","琼压为浆作卮，使君真是吏民师。碧桃仙酎饮乡期。五马旌□浮喜色，南溪风月要新诗。缓趋□□及瑶池。"
"浣溪沙","金末元初","元好问","芳草垂杨长乐坡。两行红粉一声歌。淋漓襟袖酒痕多。梦里翠翘惊堕枕，愁边罗袜见凌波。春寒春瘦夜如何。"
"浣溪沙","金末元初","元好问","梦里还惊岁月遒。鲤鱼风退不胜秋。人生虽异水同流。酒力有神工驻景，丹房无药可烧愁。陶陶兀兀老时休。"
"浣溪沙","金末元初","元好问","梦绕桃源寂寞回。春残滋味似秋情。多情翻恨酒为媒。数点雨声风约住，一帘花影月移来。小阑幽径独徘徊。"
"浣溪沙","金末元初","元好问","秋气尖寒酒易消。秋怀元酒更无聊。夕阳人影卧平桥。菊就雨前都烂熳，柳丛霜罢便萧条。夜来风色似今朝。"
"浣溪沙","金末元初","元好问","百折清泉绕舍鸣。隔年杨柳绿阴成。藕花多处一舟轻。行处自由皆乐事，得来无用是虚名。等闲荣辱不须惊。"
"浣溪沙","金末元初","元好问","芍药初开百步香，小阑幽径隔长廊。好花都属富家郎。此乐莫教儿辈觉，老夫聊发少年狂。高烧银烛照红妆。"
"浣溪沙","金末元初","元好问","为爱刘郎驻玉华。暗将心事许烟霞。石田茅屋老生涯。铁笛不须从二草，头巾长拟挂三花。他年人说漫郎家。"
"浣溪沙","金末元初","元好问","湖上春风散客愁。芳洲烟景记曾游。人家浑似玉溪头。杨柳青旗酤酒市，桃花流水钓鱼舟。红尘鞍马几时休。"
"浣溪沙","金末元初","元好问","绿绮尘埃试拂弦。今人谁与子争先。相逢尊酒合留连。金马玉堂梁苑客，岸花汀草绣江船。旧游回首又三年。"
"浣溪沙","金末元初","元好问","锦带吴钩万里行。青云人物旧知名。百壶春酒过清明。渺渺荒陂冰井路，青青杨柳玉关情。斜阳无语下西陵。"
"浣溪沙","金末元初","元好问","借守陪京尺五天。碧油旆里地行仙。政成多暇且同欢。梅雨□江□□润，薰风高阁水晶寒。长鲸饮罢玉壶乾。"
"浣溪沙","金末元初","元好问","修竹移阴未出墙。好风斜绰露荷香。壶中六月也清凉。不放灵椿仙客□，要有丹桂满林芳。天教光景为人长。"
"浣溪沙","金末元初","元好问","一片青天棹过。小舟无地受风波。渔歌浑是太平歌。乡社年丰寻酒易，陂塘春暖得鱼多。百年闲过又如何。"
"浣溪沙","金末元初","元好问","一片烟蓑一叶舟。梦中身世是沧洲。鲤鱼风退不胜秋。秋月春风行处有，苍苔浊酒醉时休。人生虽异水同流。"
"浣溪沙","金末元初","元好问","日射云间五色芝。鸳鸯宫瓦碧参差。西山晴雪入新诗。焦土已经三月火，残花犹发万年枝。他年江令独来时。"
"浣溪沙","金末元初","元好问","画出清明二月天。山城三月只萧然。闲门日日枕书眠。川下杏花浑欲雪，山中杨柳不成烟。春风回首又明年。"
"浣溪沙 史院得告归西山","金末元初","元好问","万顷风烟入酒壶。西山归去一狂夫。皇家结网未曾疏。情性本宜闲处著，文章自忖用时无。醉来聊为鼓咙胡。"
"浣溪沙 外家种德堂","金末元初","元好问","墙外桑麻雨露深。堂前桃李有新阴。高门因见古人心。三世读书无白屋，一经教子胜黄金。小雏先与唤琼林。"
"浣溪沙 别纬文张兄","金末元初","元好问","欹枕寒鸦处处听。花前雁后数归程。小红灯影闹春城。两地相望今夜月，一尊不尽故人情。老怀牢落向谁倾。"
"浣溪沙 宿孟津官舍","金末元初","元好问","一夜春寒满下厅。独眠人起候明星。娟娟山月入疏棂。万古风云双短鬓，百年身世几长亭。浩歌聊且慰飘零。"
"浪淘沙令","金末元初","元好问","杨柳日三眠。桃李争妍。千金谁许占芳年。买得闲愁无处著，却恨春偏。流水武陵源。梦引愁牵。东风归兴雁翩翩。试问西窗前夜月，几度先圆。"
"浪淘沙令","金末元初","元好问","云外凤凰箫。天上星桥。相思魂断欲谁招。瘦杀三山亭畔柳，不似宫腰。长日篆烟消。睡过花朝。红蔷薇架碧芭蕉。雌蝶雄蜂天不管，各自无聊。"
"浪淘沙令","金末元初","元好问","金翠画屏山。万髻千鬟。桃源楼阁五云间。恨杀芙蓉城下客，不借青鸾。风雨杏花残。芳意都阑。一灯孤影小窗间。绣被熏来香欲尽，只是春寒。"
"浪淘沙令","金末元初","元好问","春瘦怯春衣。春思低迷。雨声偏与睡相宜。懊恼离愁寻殢酒，已被愁知。烟树望中低，水绕山围。丁宁双燕话心期。昨夜狂风花在否，明日郎归。"
"浪淘沙令","金末元初","元好问","诗句入冥搜。欲写还休。人间情是阿谁留。千丈游丝不落地，风外悠悠。烟雨晚山稠。人倚西楼。衡阳归雁满沙头。一种江城寒夜客，一种春愁。"
"浪淘沙令","金末元初","元好问","芳树翠烟重。残角疏钟。落花飞絮一帘风。可惜河阳桃李月，弹指春空。翡翠合欢笼。相望西东。锁窗幽梦几回同。料得朱门歌舞罢，满袖啼红。"
"浪淘沙令","金末元初","元好问","何处挽春还。华屋金盘。一枝红雪入惊看。总为西园风露早，特地高闲。寂寞曲阑干。高髻云鬟。绿罗衫子瘦来宽。好个沈香亭畔月，只在秋寒。"
"烛影摇红","金末元初","元好问","红叶翻阶，晚风微扇回轻暖。群仙高跨紫云车，来赴蓬莱宴。绣幕围香处远。扬帘花、时时影转。彩衣嬉戏，玉女回环，绿娇红软。戛玉调丝，□音缭绕笙歌院。蟠桃花发正当春，烟媚明霞脸。休□飞琼女伴。捧瑶觞、何妨屡劝。百处偕老，五福齐眉，人间稀见。"
"减字木兰花","金末元初","元好问","幕天度地。瑞脑香浓笙歌沸。白纻衣轻。鹤发童颜照座明。轻簪小珥。都是人间真富贵。好倩丹青。画与人间作寿星。"
"婆罗门引 亦名菊潭秋","金末元初","元好问","商于六里，野塘千古□烟霞。灵苗郁郁无涯，浩荡青冥风露，金素发清华。散霜丛弥岸，月影明沙。仙经浪夸。种瑶草、养铅砂。争信琼杯芳荐，药镜黄芽。秋香晚节，也分到、山中宰相家。休更羡、刘阮桃花。"
"婆罗门引 过孟津河山亭故基","金末元初","元好问","短衣匹马，白头重过洛阳城。百年一梦初惊。寂寞高秋云物，残照半林明。澹横舟古渡，落雁寒汀。河山故亭。人与镜、两峥嵘。争信黄垆此日，深谷高陵。一时朋辈，谩留住、穷途阮步兵。尊俎地、谁慰飘零。"
"婆罗门引 兖州龙兴阁感遇","金末元初","元好问","峄山霁雪，九层飞观郁峥嵘。风烟画出新亭。老眼来今往古，天地两无情。但浮云平野，短日芜城。酒狂步兵。书与剑、此飘零。为问云间鸡犬，几度丹成。停杯不语，竟何用、千秋身后名。休自倚、湖海平生。"
"婆罗门引 望月","金末元初","元好问","素蟾散彩，九秋风露发清妍。常娥尽有情缘。留著三五盈盈，永夜照凭肩。看晚妆临镜，若个婵娟。寻常月圆。恨都向、别时偏。几度邮亭枕上，野店尊前。珠明玉秀，算一日、相看一日仙。人共月、长似今年。"
"惜分飞 戏王鼎玉同年","金末元初","元好问","人见何郎新来瘦。不见天寒翠袖。绣被熏香透。几时却似鸳鸯旧。九十日春花在手。可惜欢缘未久。去去休回首。柔条去作谁家柳。"
"惜奴娇","金末元初","元好问","画扇高秋，恨尘暗秦王女。涉东城、春烟绿树。燕子来时应解说，征鞍处。记取。未忘得、兰膏香聚。枕上新声，断肠是江南句。更行云无心也住。未了情缘，算惟有、相将云。□去。枉轻负、梨花暮雨。"
"梅花引 同张仲经杨飞卿赋青梅","金末元初","元好问","绿华仙萼彩云间。雪消残。拥香□。随意轻匀浅注尽高闲。向道是梅刚不信，更谁占、东风最上番。韵绝秀绝香又绝，恨□千山复□山。才情似记何郎句，清泪斑斑。寂寞孤村篱落小溪湾。修竹萧萧霜月苦，好留与、青绫护晓寒。"
"清平乐","金末元初","元好问","香团娇小。拍拍春多少。一树铅华春事了。消甚珠围翠绕。生经闹簇枯枝。只愁吹破胭脂。说与东风知道，杏花不看开时。"
"清平乐","金末元初","元好问","村墟潇洒，似是朱陈画。神武冠须早挂。可待儿婚女嫁。山深水木清华。渔樵好个生涯。梦想平桥南畔，竹篱茅舍人家。"
"清平乐","金末元初","元好问","离肠宛转。瘦觉妆痕浅。飞去飞来双语燕。消息知郎近远。楼前小雨珊珊。海棠帘幕轻寒。杜宇一声春去，树头无数青山。"
"清平乐","金末元初","元好问","香凝娇聚。玉立临春树。细看司花留意处。都在轻匀浅注。相逢南陌东城。有情只似无情。说与新来憔悴，莺儿不解丁宁。"
"清平乐","金末元初","元好问","小桥流水。一径修篁里。走马章台人未老。只爱明窗净几。杏花白白红红。花时日日狂风。不是碧壶香供，真成恼破春工。"
"清平乐","金末元初","元好问","溪头来去。坐卧沿溪树。管甚人间无著处。已被白云留住。生平不置肝肠。只今物我都忘。说与山中鱼鸟，相亲相近何妨。"
"清平乐","金末元初","元好问","琼枝瑶草。来自三山岛。莫道生男堪慰老。掌上金儿更好。胭脂杏蕾生红。绣襦学弄春风。好共兰兰楚楚，画教乞巧图中。"
"清平乐","金末元初","元好问","春风倾倒。京洛春回早。走马章台人未老。金翠鹓雏更好。安排美景良辰。放教花柳搀新。谁似君家池馆，又添丹桂灵椿。"
"清平乐","金末元初","元好问","丹书碧字。细说金华事。试问谁边堪举似。除却青莲居士。胎仙八表泠风。争教低首樊笼。梦里云装烟驾，倚天坛影西东。"
"清平乐","金末元初","元好问","兰膏香聚。醉枕闻低语。一刻春宵流水去。诉得离情几许。桃花红浅红深。五年烟草归心。留得一枝春在，争教绿叶成阴。"
"清平乐 太山上作","金末元初","元好问","江山残照。落落舒清眺。涧壑风来号万窍。尽入长松悲啸。井蛙瀚海云涛。醯鸡日远天高。醉眼千峰顶上，世间多少秋毫。"
"清平乐 忆镇阳","金末元初","元好问","悲欢聚散。世事天谁管。梳去梳来双鬓短。镜里看看雪满。燕南十月霜寒。孤身去住都难。何日西窗灯火，眼前儿女团栾。"
"清平乐 罢镇平归西山草堂","金末元初","元好问","垂杨小渡。处处归鞍驻。八十田翁良愧汝。把酒千言万语。□□细侯竹马相从。笑渠奔走儿童。十里村箫社鼓，依然傀儡棚中。"
"清平乐 嘲儿子阿宁","金末元初","元好问","娇莺娅姹。解说三生话。试看青衫骑竹马。若个张萱许画。西家撞透烟楼。东家谈笑封侯。莫道元郎小小，明年部曲黄牛。"
"渔家傲","金末元初","元好问","午醉醒来春欲去。莺儿燕子都无语。好个一春行乐处。花无数。宝钗贳酒花前舞。十里驿亭杨柳树。多情折断青青缕。春到去时留不住。留不住。西城日日风和雨。"
"眼儿媚","金末元初","元好问","阿仪丑笔学雷家。绕口墨糊涂。今年解道，疏篱冻雀，远树昏鸦。乃公行坐文书里，面皱鬓生华。儿郎又待，吟诗写字，甚是生涯。"
"谒金门","金末元初","元好问","罗衾薄。帘外五更风恶。醉后题诗浑忘却。乌啼残月落。憔悴何郎东阁。病酒不禁重酌。袖里梅花春一握。幽怀无处托。"
"黄鹂绕碧树 秋景","金末元初","元好问","鸳瓦霜轻，翠帘风细，高门瑞气非烟。积庆源深，有长庚应梦，乔岳生贤。妙龄秀发，谢庭兰玉争妍。名动缙绅，况文章政术，俱是家传。别有神功厚德，向东州治狱，平反玉函。高第仙风道骨，锡与长年。最好素秋时节，有画堂高启宾筵。何妨纵乐，笙歌捧觥船。"
"喜迁莺","金末元初","元好问","云雷天造。快嫖姚玉节，生平豪妙。野宿貔貅，江横组练，画角一声霜晓。鱼鸟简书知畏，草木威名先到。更谁似，并虎头飞将，封侯差早。谈笑。尊俎地，兵卫画戟，燕寝凝香好。伏枥雄心，缺壶高唱，意气不妨倾倒。父子一门忠力，唯有君恩须报。济时了。看郎山长对，元勋难老。"
"喜迁莺","金末元初","元好问","清和时序。望桂影渐生，薰风微度。拂□金枝，传芳玉叶，天下瑞麟重睹。竞敕谢庭，兰□振振，西痈□鹭。庆门里，把丹枝争折，青云平步。声誉。喧盛世，咏少□□，□□□□□。□□□□，□□□□，□□□□□□。今辰称美，愿与冈陵同固。更著取。继沂公勋业，东平茅土。"
"最高楼 商于鲁县北山","金末元初","元好问","商于路，山远客来稀。鸡犬静柴扉。东家欢饮姜芽脆，西家留宿芋魁肥。觉重来，猿与鹤，总忘机，风浪里，竟安归。云山既不求吾是，林泉又不责吾非。任年年，藜藿饭，芰荷衣。"
"朝中措","金末元初","元好问","香轻红浅露梅腮。江上早春来。玉声朝丹阙，霓旌影下瑶阶。朱门向晓，三千珠履，十二金钗。碧海金鸾来报，蟠桃一夜花开。"
"朝中措","金末元初","元好问","醉来长铗为谁弹。憔悴入函关。一带秦川如画，夕阳仙堂空闲。门边肮脏，胸中磈磊，何苦人间。匹马明年西去，看君射虎南山。"
"朝中措","金末元初","元好问","时情天意枉论量。乐事苦相忘。白酒家家新酿，黄花日日重阳。城高望远，烟浓草澹，一片秋光。故国江山如画，醉来忘却兴亡。"
"朝中措","金末元初","元好问","芦沟河上度旃车。行路看宫娃。古殿吴时花草，奚琴塞外风沙。天荒地老，池台何处，罗绮谁家。梦里数行灯火，皇州依旧繁华。"
"朝中措","金末元初","元好问","良宵一刻抵千金。孤负百年心。好个一江春水，深来不似情深。一天好事，还教容易，著甚消任。烦恼直须宁耐，不成长似如今。"
"朝中措","金末元初","元好问","惊弦裂石笔生华。清兴入悲笳。为爱南山夜猎，笑人杜曲桑麻。高歌醉眼，千金骏马，八月仙槎。都把平生湖海，看君咫尺龙沙。"
"朝中措","金末元初","元好问","夹衣晨起怯新霜。归路楚山长。只道佳期相误，梦魂夜夜谁行。镜中鸾舞，芝间鹊转，未抵欢狂。都把而今烦恼，见时别与论量。"
"朝中措","金末元初","元好问","年年重五近佳辰。蒲艾一番新。满酌九霞香酝，寿君两鬓长春。闺中美秀，如何赋得，林下精神。早办□□布袄，共为云水闲人。"
"朝中措","金末元初","元好问","春闺寂寂掩苍苔。风雨卷春回。拟写碧云心事，笔头无句安排。灯昏酒冷，愁牵梦引，直似秋怀。料得酴醾知我，枕边时有香来。"
"朝中措","金末元初","元好问","金凤飘拂莹蝉光。依约桂华香。紫府云輧游冶，朱门锦乡高张。笙歌丛里，霞杯潋滟，玉树芬芳。共祝寿龄何似，□□松柏□长。"
"朝中措","金末元初","元好问","添丁名字入新收。一长看过头。拾得羽阳宫瓦，不愁撞透烟楼。遗山野客，求田问舍，梦想南州。说甚河东三凤，安排老□班彪。"
"朝中措","金末元初","元好问","添盆瓣喜万家传。满意掷金钱。仙果休嗔生晚，灵椿最得春偏。隆颅犀角，丹砂一指，玉润松坚。看取翰林枝叶，却如东海当年。"
"朝中措","金末元初","元好问","帘旌烘日绣波翻。霜晓试轻寒。高宴黄堂初启，云外列仙班。昼明丽锦，香浮宝鸭，身在蓬山。三见扬尘沧海，春风一笑人间。"
"朝中措","金末元初","元好问","御香新拆紫囊封。苒苒绿云丛。开晚只嗔寒勒，妆成又怕晴烘。化工也为，花中第一，熏染偏浓。谁有石家红锦，重重围住春风。"
"朝中措","金末元初","元好问","樱桃花下玉亭亭。随步觉春生。处处绮罗丛里，偏他特地分明。韶华似水，棠梨叶吐，杨柳新成。不是低鬟一笑，十分只是无情。"
"朝中措 永宁时作","金末元初","元好问","连延村落泣阳崖。川路到山回。竹树攒成风月，溪堂隔断尘埃。小亭幽圃，酴醾未过，芍药初开。驴上一壶春，主人莫厌重来。"
"朝中措 周帅花堂紫牡丹","金末元初","元好问","芳苞初破紫霞杯。香动绿云堆。只道人间花尽，争知天上春回。朝吟暮绕，使君情重，不厌频来。好把韶华留住，莫教百朵齐开。"
"朝中措 贺张伯宁家儿子犀郎晬日","金末元初","元好问","骊珠光彩照燕南。喜气溢街谈。未到灵椿丹桂，一枝先看宜男。明年人日，探官贴子，已具新衔。管甚犀郎小小，安排竹马青衫。"
"朝中措 效俳体","金末元初","元好问","瑞云浮动酒波红。一醉卷愁空。昨日海棠窠下，今朝芍药香中。蜂迎蝶送，珠围翠绕，尽谢春风。管甚碧油堂印，且教临老花丛。"
"朝中措 寄杨漕","金末元初","元好问","秋鸿社燕偶相逢。鞍马又西东。孤负水南三月，安排万紫千红。旧游新梦，绿波南浦，黄叶西风。任是麒麟阁上，争如鹦鹉杯中。"
"感皇恩","金末元初","元好问","梦寐见并州，今朝身到。未怕清汾照枯槁。百年狂兴，尽与家山倾倒。黑头谁办得、归来早。梁苑绿波，长安春草。惆怅行人暗中老。故人相送，记得临行曾道。故园行乐地、依然好。"
"感皇恩","金末元初","元好问","浓露堪秋容，凉生□晓。斗帐葱葱瑞烟袅。佩霞符梦，初诞灵妃娟妙。冰姿和玉骨、天然好。菊韵莲敷，翠眉年少。消得相如共偕老。深斟寿酒，惟愿早对新号。更朝先插上、宜男草。"
"感皇恩 寿韩侯恬然","金末元初","元好问","水上觅红云，云藏仙岛。云外晴峰翠于扫。东园行乐，一洗山林枯槁。万金谁办得、安闲早。石上玉芝，松间瑶草。容易休教使君老。寿杯宫袖，醉眼风荷翻倒。锦堂花与月、年年好。"
"感皇恩 张侯寿席此州乐府垂杨一曲方盛","金末元初","元好问","天外想春来，春来天上。乐府垂杨动新唱。扁舟西子，并与云帆无恙。五湖将底用，黄金像。水阁清深，晴楼萧爽。丝竹留教助清赏。松腴仙酎，万斛溪泉供酿。寿杯先领取、山中相。"
"感皇恩 洛西为刘景玄赋秋莲曲","金末元初","元好问","金粉拂霓裳，凌波微步。瘦玉亭亭倚秋渚。澹香高韵，费尽一天清露。恼人容易被、西风误。微雨岸花，斜阳汀树。自惜风流怨迟暮。珠帘青竹，应有阿溪新句。断魂谁解与，烟中语。"
"摊破浣溪沙 代赠仲经所亲","金末元初","元好问","锦瑟花年燕子楼。楚云湘雨等闲休。留在贞元供奉曲，尽风流。约略睡痕妆镜晚，留连香韵琐窗秋。总道竹西歌吹好，去来休。"
"摸鱼儿","金末元初","元好问","问莲根、有丝多少，莲心知为谁苦。双花脉脉娇相向，只是旧家儿女。天已许。甚不教、白头生死鸳鸯浦。夕阳无语。算谢客烟中，湘妃江上，未是断肠处。香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树。流年度、无端又被西风误。兰舟少住。怕载酒重来，红衣半落，狼藉卧风雨。"
"摸鱼儿","金末元初","元好问","笑青山、不解留客，林丘夜半掀举。萧萧暮景千山雪，银箭忽传飞雨。还记否。又恐似、龙潭垂钓风雷怒。山人良苦。料只为三年，长安道上，来与浣尘土。清阴渡。渺渺风烟杖屦。名山元有佳处。山僧乞我溪南地，十里瘦藤高树。私自语。更须问、洼尊此日谁宾主。朝来暮去。要山鸟山花，前歌后舞，从我醉乡路。"
"摸鱼儿","金末元初","元好问","忆元龙、旧家湖海，不应年鬓衰槁。翩翩竹马儿童喜，惊儿汉江归报。归计早。黄金印、征西已付诸郎了。红云仙岛。渺千里移春，浓薰细染，春意已倾倒。西溪上，玉镜修眉翠扫。题诗曾许谁到。溪亭未入奚奴锦，望断绿波春草。君且道。人间世、虚名得似欢游好。风流未老。约款段随车，鸱夷载酒，迎我霜陵道。"
"摸鱼儿 楼桑呼汉昭烈庙","金末元初","元好问","问楼桑、故居无处。青林留在祠宇。荒坛社散鸟声□，寂寞汉家箫鼓。春已暮。君不见、锦城花重惊风雨。刘郎良苦。尽玉垒青云，锦江秀色，办作一丘土。西山好，满意龙盘虎踞。登临感怆千古。当时诸葛成何事，伯仲果谁伊吕。还自语。缘底事、十年来往燕南路。征鞍且驻。就老瓦盆边，田翁共饮，携手醉乡去。"
"满江红","金末元初","元好问","汉水方城，今古道、几回投迹。留滞久、浩歌狂醉，此心谁识。渭北清光摇草树，故人对酒相应识。记雨窗、相对话离忧，秋风夕。风月笛，烟霞屐。身易老，时难得。鸟飞天不尽，野春平碧。我梦秦东亭上饮，举头但见长安日。便与君、重结入关期，明年必。"
"满江红","金末元初","元好问","一枕馀醒，厌厌共、相思无力。人语定、小窗风雨，暮寒岑寂。绣被留欢香未减，锦书封泪红犹湿。问寸肠、能著几多愁，朝还夕。春草远，春江碧。云暗澹，花狼藉。更柳绵闲扬，柳丝谁织。入梦终疑神女赋，写情除有文星笔。恨伯劳、东去燕西归，空相忆。"
"满江红","金末元初","元好问","枕上吴山，隐隐见、宫眉修碧。人好在、断浑似，画图相识。罗袜尘香来有信，玉箫声远寻无迹。恨不将、春色醉仙桃，迷芳席。婵娟月，韶华日。梦已尽，愁仍积。江花共江草，几时终极。锦树摧残胡蝶老，冰绡剪破鸳鸯只。拌楚云、湘雨一生休，休相忆。"
"满江红","金末元初","元好问","腊后春前，高楼外、梅飘香馥。正□□云輧初下，瑶池西曲。罗幕笙歌围粉黛，阶前青紫团兰玉。更如宾、相待衮衣新，尊浮醁。柔懿范，康宁福。荣耀事，都齐足。向宝薰烟里，寿祺同祝。□雪仙姿元不老，丹台已注长生箓。问从今、欢宴几何年，蟠桃熟。"
"满江红","金末元初","元好问","寒日春温，照庭院、瑞烟芬馥。人尽道、衢山当日，谪仙新毓。子舍荣华孙□茂，诗书万卷生涯足。但放怀、寿酒十分斟，添香祝。竹太瘦，松偏独。鹤易怨，龟何俗。算人间无物，共供新曲。但愿长如天上月，年年此夕光如玉。伴长庚、百岁永团圆，蟠桃熟。"
"满江红","金末元初","元好问","画戟清香，谁得似、韦郎诗笔。还又见、从容车骑，待州西北。竹马儿童应有语，使君姓字人人识。是往时、曾护国西门，金汤壁。千日醉，三更席。事已去，寻无迹。对暮凉灯火，怅然如失。万里功名知未免，中年离别万堪惜。恨洛阳、风雨暗旌旗，空相忆。"
"满江红 三泉醉饮","金末元初","元好问","桃李漫山，风日暖、朝来开彻。东溪上、落花流水，暮春三月。一片花飞春意减，有花堪折君须折。恨百年、春事短长亭，匆匆别。金缕唱，金蕉拍，休直待，芳华歇。到绿阴青子，只供愁绝。坐上常看尊有酒，镜中莫管头如雪。料醉来、人说次公狂，从渠说。"
"满江红 内乡半山亭浮休居士张芸叟洼尊石刻在焉","金末元初","元好问","江上洼尊，人道有、浮休遗迹。尊俎地、江山如画，百年岑寂。白鹤重来城郭在，山花山鸟浑相识。便与君、载酒半山亭，追畴昔。人易老，时难得。欢未减，悲还及。身前与身后，杳无终极。一笑何须留故事，千年复知今日。拌醉来、横卧陇头云，林间石。"
"满江红 内乡作","金末元初","元好问","老树荒台，秋兴动、悠然独酌。秋也老、江山憔悴，鬓华先觉。人到中年原易感，眼看华屋归零落。算世间、惟有醉乡民，平生乐。凌浩荡，观寥廓。月为烛，云为幄。尽百川都酿，不供杯杓。身外虚名将底用，古来已错今尤错。唤野猿、山鸟一时歌，休休莫。"
"满江红 关希颜之官徐州","金末元初","元好问","元鼎诗仙，知音少、喜君留迹。还有恨、故山飞去，石城琼壁。万里征西天有意，四方问舍今何日。便金虬、飞驭解移文，知无及。淮海地，云雷夕。自不负，髯如戟。望幕中谈笑，隐然勍敌。此老何堪丞掾事，佳时但要江山笔。向楚王、台上酒酣时，须相忆。"
"满江红 再过水南","金末元初","元好问","问柳寻花，津桥路、年年寒节。佳丽地、梁园池馆，洛阳城关。白鹤重来人换世，凄凉一树梅花发。记水南、昨暮赏春回，今华发。金缕唱，龙香拨。云液暖，琼杯滑。料羁愁千种，不禁掀豁。老眼只供他日泪，春风竟是谁家物。恨马头、明月更多情，寻常缺。"
"满江红 嵩山中作","金末元初","元好问","天上飞鸟，问谁遣、东生西没。明镜里、朝为青鬓，暮为华发。弱水蓬莱三万里，梦魂不到金银阙。更几人、能有谢家山，飞仙骨。山鸟弄，林花发。玉杯冷，秋云滑。彭殇共一醉，不争毫末。鞭石何年沧海过，三山只是尊中物。暂放教、老子据胡床，邀明月。"
"满庭芳","金末元初","元好问","偃屈霜青，棱层烟碧，□□□古人间。山光林色，常伴住人闲。元有仙风道骨。□心趁、玉笋朝班。归来赋，不因五斗，谈笑挂衣冠。九难。谁不羡，商山橘弈，渭水渔竿。引相君玉子，助发幽欢。□□寿觞多少，南溟共北海波澜。君知否，庙堂有意，相与□寒岩。"
"满庭芳","金末元初","元好问","丹染吴枫，青环越岫，镜天霁色凝鲜。画堂环佩，瑞霭拥神仙。天遣神清海字，亲曾受、黄石奇编。兴王略，智名俱美，功业妙难言。□翩。□□立，香飘衮服，乡色映貂蝉。有清诗千首。美酒如川。长与嫦娥共约，放飞轮、今夕先圆。中秋月，从今屈指，更借一千年。"
"满庭芳","金末元初","元好问","腊雪融酥，春冰浮玉，素蟾三五才过。晚来庭户，何事五云多。尽道九天麟坠，锵环佩、声袅鸣珂。风标爽，胸中嵬垒，豪气挽天河。平生横槊志，指挥夷虏，平□干戈。□他年功业，翠琰应磨。福海寿山难老，金尊满、鲸吸沧波。歌声溢，玉山扶起，拦取醉颜酡。"
"满庭芳","金末元初","元好问","妆镜韶华，牙签名品，惯看培养经年。何年曾见，槁叶散芳妍。知是毗耶坐客，三生梦、犹有情缘。熏香手，融霞晕雪，来占百花前。嫣然。谁为笑，珠围翠绕，且共流连。待诗中偷写，画里真传。绣帽拥霜凝紫塞，琼肌莹，春满温泉。新声在，梁园异事，并记玉堂仙。"
"满庭芳","金末元初","元好问","绛阙凌风，瑶池玩月，众仙侍立清班。就中仙伯，乘兴到人间。洒落襟怀万顷，词源壮、三峡波澜。偏惟有，清游自适，不肯饵金丹。清闲。谁得似，轩名佚老，名利都关。但梦中时到，方丈蓬山。满泛杯中玉液，应知是、生长尧年。凭谁劝，云璈度曲，醉□朱颜。"
"满庭芳","金末元初","元好问","十里轻阴，一川新绿，不应春事来迟。试探消息，犹未减罗衣。谁信闺房秀色，倚风试、桃李先枝。呈纤巧，吹香滴粉，漫放镜奁移。芳时。常在眼，歌清舞软，烟缕霏霏。向金徽促柱，玉局弹棋。尽待功成九转，蓬莱近、未肯升栖。还应是，梁鸿举案，同作百年期。"
"瑞鹤仙","金末元初","元好问","四山秋气爽。正云淡、银河露零仙掌。轻烟瑞屏嶂。有文星一点，□从天上。襟怀倜傥。笑谈间、光焰万丈。向玉皇案底，秋毫□纸，屡承天奖。何况云龙风虎，万乘故人，两朝耆望。油幢玉帐。听环佩，丁东响。有弹弦吹竹，年年高会，增壮中秋气象。□月中玉兔长生，借公醉赏。"
"瑞鹤仙","金末元初","元好问","薰风弦上奏。正蛙鸣池沼，莺吟槐柳。龙涎喷金兽。□一番疏雨、梅黄时候。神仙旧友。爱五亭、山明水秀。向□时庆旦，高明富贵，殆由天授。知否。风流儒雅，利达丛中，似公稀有。芝兰挺秀。看早晚，定成就。况雪儿佳丽，歌清舞妙，管取天长地久。愿年年预借菖蒲，劝君寿酒。"
"瑞鹤仙","金末元初","元好问","薰风□院宇。蔼清香、凝户晓凉如雨。开帘望莲渚。拥轻红嫩绿、三千宫女。□商泛羽。命双成、婵娟妙舞。记当时，初下瑶池阆苑，翠輧来处。几许玉簪珠履，玳筵绮席，寿觞初举。从容笑语。吹箫伴，骖鸾女。算灵椿难老，蟠桃频见，两□蓬瀛便住。看家族叶叶金貂，凤池稳步。"
"蓦山溪","金末元初","元好问","群花烂漫，春色浓如酒。芳草绿铺砌，正酴醾、牡丹时候。佳辰协瑞，来降玉宫仙。珠帘卷，画堂深，香雾腾金兽。朱颜□□，不改长如旧。金斝莫辞深，拚通宵、尽从银漏。笙歌丛里，欢□度年华，看荣贵，有儿孙，永祝松椿寿。"
"蓦山溪 夏景集曲名","金末元初","元好问","梁州夏早，南浦荷花媚。人月欲圆时，贺圣朝、生申名世。桂枝香满，早夺锦标回，春光好，少年游，烂醉蓬莱里。谒金门贵，小镇西南地。品令贯三台，□雄望、江南江北。归朝欢乐，好事近佳辰，风流子，玉团儿，为唱千秋岁。"
"虞美人","金末元初","元好问","一杯薄酒休辞醉。愿一千二百岁。白云长伴此身闲，桂月苹风，分取□壶天。鹊炉香□黄金尾。庭院生秋意。倒倾银汉作流霞。剩看蟠桃，碧海记年华。"
"虞美人","金末元初","元好问","樱桃元是仙郎种。次第芳菲动。开残山杏没都红。一树梨花如雪月明中。三生蝶化南华梦。只有情缘重。曲阑幽径小帘栊。好共扫眉才子管春风。"
"虞美人","金末元初","元好问","花心苦被春摇荡。粉艳娇相向。隔帘微雨送幽香。未羡寒梅，疏影月昏黄。芳温一念何时忘。笑了还惆怅。无端开近宋东墙。真个晓人，情思断人肠。"
"虞美人 题苏小小图","金末元初","元好问","桐阴别院宜清昼。入坐春山秀。美人图子阿谁留。都是宣和名笔内家收。莺莺燕燕分飞后。粉澹梨花瘦。只除苏小不风流。倒插一枝萱草凤钗头。"
"鹊桥仙","金末元初","元好问","槐根梦觉，瓜田岁暮，白发新来无数。长安迁客望朱崖，未唤得、烟霄失路。西州芍药，南州琼树，香满云窗月户。蒺藜沙上野花开，也算却、春风一度。"
"鹊桥仙","金末元初","元好问","梨花春暮，垂杨秋晚，归袖无人重挽。浮云流水十年间，算只有、青山在眼。风台月榭，朱唇檀板，多病全疏酒盏。刘郎争得似当时，比前度、心情又减。"
"鹊桥仙 同钦叔钦用赋梅","金末元初","元好问","孤根渐暖，芳魂乍返，待吐檀心又懒。未先拈出一枝香，算只是、司花会拣。情缘未断，韶华易减，早去寻芳已晚。东风容易莫吹残，暂留与、何郎慰眼。"
"愿成双","金末元初","元好问","绣帘高卷沈烟细。燕堂深、玳筵初开。阶下芝兰劝金卮。有多少、雍容和气。翠眉偕老应难比。效鸾凤、镇日于飞。惟愿一千二百岁。永同欢、如鱼如水。"
"蝶恋花","金末元初","元好问","最是一年秋好处。橘绿橙黄，半带金茎露。翠幕珠帘开紫府。五云深处台星聚。昨夜玉皇传诏语。闻道君家，勋业高前古。赐与金丹并玉醑。壶中日月留长住。"
"蝶恋花","金末元初","元好问","春到桃源人不到。白发刘郎，误入红云岛。著意酬春还草草。东风一夜花如扫。过眼风花人自恼。已□寻芳，更约明年早。天若有情天亦老。世间原只无情好。"
"蝶恋花","金末元初","元好问","急鼓疏钟催报晓。楼上今朝，卷起重帘早。环佩珊珊香袅袅。尘埃不到蓬莱岛。何用珠玑相映照。韵美形清，自有天然好。莫向尊前辞醉倒。松枝鹤骨偏宜老。"
"蝶恋花","金末元初","元好问","玉宇生凉秋恰半。月到今宵，分外清光满。兔魄呈祥冰彩烂。广寒宫里逢华旦。聪慧风流天与擅。玉骨冰姿，本是飞琼伴。且领绿衣诗酒劝。蟠桃待熟瑶池宴。"
"蝶恋花 戊辰岁长安作","金末元初","元好问","一片花飞春意减。雨雨风风，常恨寻芳晚。若个花枝偏入眼。尊前细问春风拣。醉里看花云锦烂。只记莺声，不记红牙板。留著佳人鹦鹉盏。明朝剩把长条换。"
"蝶恋花 甲申岁南都作","金末元初","元好问","牢落羁怀愁有信。流水浮生，几见中秋闰。千古诗坛将酒阵。一轮明月消磨尽。八月人间秋满鬓。桂树扶疏，更与秋风近。天上姮娥应有恨。骑鲸人去无人问。"
"蝶恋花 白鹿原新斋作","金末元初","元好问","负郭桑麻秋课重。十角黄牛，分去声得山田种。乡社鸡豚人与共。春风渐入浮蛆瓮。绕屋清溪醒午梦。一榻翛然，坐受云山供。四海虚名将底用。一声啼鸟岩花动。"
"蝶恋花 同乐舜咨郎中梦梅","金末元初","元好问","梅信初传金点小。翠羽多情，尽耐风枝袅。乞与吟鞋□百绕。小窗月暗人声悄。枕上诗成还自笑。万斛清愁，换得春多少。临水幽姿空自照。罗浮册下孤村晓。"
"踏莎行","金末元初","元好问","微步生尘，残妆晕酒。朱门如海空回首。东风正有去年花，柔条去作谁家柳。细雨春寒，青灯夜久。孤衾未暖还分手。梦中见也不多时，怎生望得长相守。"
"醉花阴","金末元初","元好问","候馆青灯淡相对。夜迢迢无奈。掩泪惜分飞，好梦空回，留得闲愁在。同心易绾双罗带。只连环难解。且莫望归鞍，尽眼西山，人更西山外。"
"鹧鸪天","金末元初","元好问","著意朝云复暮云。良宵留住宋东邻。玄霜玉杵期无定，高烛明妆赏更新。团扇曲，画梁尘。万家秋气一家春。月光不照金尊里，只为夭娆醉得人。"
"鹧鸪天","金末元初","元好问","总道狙公不易量。朝三暮四尽无妨。旧时邺下刘公干，今日家中白侍郎。歌浩荡，酒淋浪。浮云身世两相忘。孤峰顶上青天阔，独对春风舞一场。"
"鹧鸪天","金末元初","元好问","拍塞车箱满载书。梁鸿元与世相疏。只缘携手成归计，不恨埋头屈壮图。苍玉研，古铜壶。坐看儿辈了耕锄。年年此日如川酒，千尺青松尽未枯。"
"鹧鸪天","金末元初","元好问","白白红红小树花。春风满意与铅华。烟霄自属千金马，月旦真成两部蛙。诸葛菜，邵平瓜。白头孤影一长嗟。南园睡足松阴转，无数蜂儿趁晚衙。"
"鹧鸪天","金末元初","元好问","天上腰枝说馆娃。眼中金翠有芳华。行去著意留歌扇，远柳无情隔钿车。周昉画，洛阳花。一枝浓艳落谁家。春寒恨杀如年夜，庭树阴阴欲暮鸦。"
"鹧鸪天","金末元初","元好问","姚宋光明到此家。争教老作贾长沙。碧山也要崖州住，百匝千遭绕郡衙。南苑月，曲江花。青云轩盖满京华。新生黄雀君休笑，占了春光却被他。"
"鹧鸪天","金末元初","元好问","憔悴鸳鸯不自由。镜中鸾舞只堪愁。庭前花是同心树，山下泉分两玉流。金络马，木兰舟。谁家红袖水西楼。春风殢杀官桥柳，吹尽香绵不放休。"
"鹧鸪天","金末元初","元好问","月窟秋清桂叶丹。仙家酿熟水芝残。香来宝地三千界，露入金茎十二盘。天澹澹，夜漫漫。五湖豪客酒肠宽。醉来独跨苍鸾去，太华峰高玉井寒。"
"鹧鸪天","金末元初","元好问","华表归来老令威。头皮留在姓名非。旧时逆旅黄粱饭，今日田家白板扉。沽酒市，钓鱼矶。爱闲真与世相违。墓头不要征西字，元是中原一布衣。"
"鹧鸪天","金末元初","元好问","抛却浮名恰到闲。却因猥懒得颟顸。从教道士夸悬解，未信禅和会热谩。山院静，草堂宽。一壶浊酒两蒲团。题诗寄与王夫子，乘兴时来看药阑。"
"鹧鸪天","金末元初","元好问","内府清虚息万缘。逍遥真是地行仙。从他玉带金鱼贵，听我纶巾羽扇偏。倾美酝，祝长年。休辞潋滟十分圆。来年此日称觞处，定有重孙戏膝前。"
"鹧鸪天","金末元初","元好问","八月芦沟风路清。短衣孤剑此飘零。苍龙双阙平生恨，只有西山满意青。尘扰扰，雁冥冥。因君南望涌金亭。还家剩买宜城酒，醉尽梅花不要醒。"
"鹧鸪天","金末元初","元好问","寿菊才开□□□。秋光着意主人家。清香未许人间识，先占重阳□□□。儿绶绿，母金花。斑衣庭下乐无涯。要知他日中书考，细步□□堤上沙。"
"鹧鸪天","金末元初","元好问","偃蹇苍山卧北冈。郑庄场圃入微茫。即看花树三春满，旧数松风六月凉。蔬近井，蜜分房。茅斋坚坐有藜床。傍人错比扬雄宅，笑杀韩家昼锦堂。"
"鹧鸪天","金末元初","元好问","八茧吴蚕剩欲眠。东西荷叶两相怜。一江春水何年尽，万古清光此夜圆。花烂锦，柳烘烟。韶华满意与欢缘。不应寂寞求凰意，长对秋风泣断弦。"
"鹧鸪天","金末元初","元好问","万古寒光太白精。直宜分作两郎星。不□安得难兄弟，先后尧蓂三荚生。霜月冷，斗杓横。老人今夜亦齐明。他年莫作郎星看，两两□躔拱太清。"
"鹧鸪天","金末元初","元好问","自在晴云覆苑墙。徘徊明月驻清光。已看红袖沾芳酒，犹认宫螺映绮窗。金翡翠，绣鸳鸯。春风花暖柳绵香。殷勤未数闲情赋，不愿将身作枕囊。"
"鹧鸪天","金末元初","元好问","著意寻春苦未迟。无情风雨妒芳期。青楼天远无书到，绣被寒多只梦知。云澹泞，月低迷。洛阳山色见愁眉。何时重解香罗带，细看春风玉一围。"
"鹧鸪天","金末元初","元好问","临锦堂前春水波。兰皋亭下落梅多。三山宫阙空瀛海，万里风埃暗绮罗。云子酒，雪儿歌。留连风月共婆娑。人间更有伤心处，柰得刘伶醉后何。"
"鹧鸪天","金末元初","元好问","小字缭绫写欲成。印来眉黛绿分明。水流刻漏何曾住，玉作弹棋尽未平。愁易积，梦频惊。闲衾敧卧觉霜清。月明不放寒枝稳，夜夜乌啼彻五更。"
"鹧鸪天","金末元初","元好问","短发如霜久已拚。无冠可挂更须弹。初闻古寺多伥鬼，又说层冰有热官。闲处坐，静中看。时情天意酒杯干。篱边老却陶潜菊，一夜西风一夜寒。"
"鹧鸪天","金末元初","元好问","枕上清风午梦残。华胥东望海漫漫。湖山似要闲身管，花柳难将病眼看。三径在，一枝安。小斋容膝有馀宽。鹿裘孤坐千峰雪，耐与青松老岁寒。"
"鹧鸪天","金末元初","元好问","复幕重帘锦作天。金荷银烛夜如年。汉皋解佩终疑梦，缑岭吹笙恰是仙。花一梦，柳三眠。春风无意惜芳妍。罗裙细看轻盈态，元在腰肢婀娜边。"
"鹧鸪天","金末元初","元好问","零落栖迟感兴多。酒杯直欲卷银河。人间清镜悲华发，世外仙棋烂斧柯。长袖舞，抗音歌。月明人影两婆娑。醉来知被旁人笑，无柰风情未减何。"
"鹧鸪天","金末元初","元好问","百啭娇莺出画笼。一双蝴蝶殢芳丛。葱茏花透纤纤月，暗澹香摇细细风。情不尽，梦还空。欢缘心事泪痕中。长安西望肠堪断，雾阁云窗又几重。"
"鹧鸪天","金末元初","元好问","长恨箫声隔粉墙。争教移住五云乡。一溪春水关何事，流水桃花赚阮郎。风搅梦，月侵床。情缘消得海生桑。鸳鸯不锁黄金殿，雌蝶雄蜂枉断肠。"
"鹧鸪天","金末元初","元好问","玉立芙蓉镜里看。铅红无地著边鸾。半衾幽梦香初散，满纸春心墨未乾。深院落，曲阑干。旧欢新恨苎衣宽。几时忘得分携处，黄叶疏云渭水寒。"
"鹧鸪天","金末元初","元好问","袅袅香风响佩环。广寒仙子跨青鸾。谁教瑞世仪周国，天赋多才继小山。铃阁静，画堂闲。衮衣象服□团圆。年年此日称觞处，留得菖蒲驻玉颜。"
"鹧鸪天","金末元初","元好问","饮量平常发兴偏。留连光景惜欢缘。悲歌慷慨人争和，醉墨淋漓自笑颠。麟阁画，祖生鞭。拍浮多负酒家钱。老来事事消磨尽，只有尊前似少年。"
"鹧鸪天","金末元初","元好问","身外虚名一羽轻。封侯何必胜躬耕。田园活计浑闲在，诗酒风流属老成。三会水，半山亭。村村花柳自升平。锦城未比还家好，何处而今有锦城。"
"鹧鸪天","金末元初","元好问","酒兴浓于琥珀浓。争教相望水西东。人家寒食清明后，天气轻烟细雨中。花不尽，柳无穷。赏心难是此时同。阿连近日歌喉稳，唱得春窗烛影红。"
"鹧鸪天","金末元初","元好问","少日骊驹白玉珂。灵砂犀角费频磨。西城灯火长安梦，满意春风似两坡。流素月，澹秋河。百年狂兴一声歌。醉归扶路人应笑，头上花枝柰老何。"
"鹧鸪天","金末元初","元好问","好梦初惊百感新。谁家歌管隔墙闻。残灯收罢空明月，腊雪消融更暮云。莺有伴，雁离群。西窗寂寞酒微醺。春寒留得梅花在，剩为何郎瘦几分。"
"鹧鸪天","金末元初","元好问","澹澹青灯细细香。四更人语在幽窗。西风数点迎秋雨，六尺芙蓉满意凉。秦树远，楚天长。绿娇红小负年芳。鸳鸯莫道无离恨，锁向金笼恰是双。"
"鹧鸪天 与钦叔京甫市饮","金末元初","元好问","楼上歌呼倒接□。楼前分手却相携。雨前雨后花枝减，州北州南酒价低。怜木雁，笑醯鸡。鹤长凫短几时齐。醒来门外三竿日，卧听春泥过马蹄。"
"鹧鸪天 山阳七圣堂","金末元初","元好问","沙岸萦回入草泥。霜余烟景自凄迷。树嫌川近重重掩，云要村深故故低。茅盖屋，稻分畦。何人今日此幽栖。十年来往山阳道，只□清溪过马蹄。"
"鹧鸪天 木犀","金末元初","元好问","桂子纷翻浥露黄。桂华高韵静年芳。蔷薇水润宫衣软，婆律膏清月殿凉。云岫句，海仙方。情缘心事两难忘。衰莲枉误秋风客，可是无尘袖里香。"
"鹧鸪天 孟津作","金末元初","元好问","总道忘忧有杜康。酒逢欢处更难忘。桃红李白春千树，古是今非笑一场。歌浩荡，墨淋浪。银钗缟袂满邻墙。百年得意都能几，乞与儿曹说醉狂。"
"鹧鸪天 宫体八首","金末元初","元好问","候馆灯昏雨送凉。小楼人静月侵床。多情却被无情恼，今夜还如昨夜长。金屋暖，玉炉香。春风都属富家郎。西园何限相思树，辛苦梅花候海棠。"
"鹧鸪天 效东坡体","金末元初","元好问","煮酒青梅入坐新。姚家池馆宋家邻。楼中燕子能留客，陌上杨花也笑人。梁苑月，洛阳尘。少年难得是闲身。殷勤昨夜三更雨，胜醉东城一日春。"
"鹧鸪天 效朱希真体","金末元初","元好问","十步宫香出绣帘。恼人帘底月纤纤。五花骄马垂杨渡，孤负仙郎侧帽檐。秋澹澹，酒厌厌。新诗和恨入香奁。相思恰似鸳鸯锦，一夜新凉一夜添。"
"鹧鸪天 莲","金末元初","元好问","瘦绿愁红倚暮烟。露华凉冷洗婵娟。含情脉脉知谁怨，顾影依依定自怜。风送雨，水连天。凌波无梦夜如年。何时北渚亭边月，狼藉秋香拂画船。"
"鹧鸪天 其一 宿赵州","金末元初","元好问","宿酒消来睡思清。梦中身世可怜生。绿衿红烛樱桃宴，画角黄云细柳营。秋历□，月胧明。步檐倚杖候晨星。无穷宇宙无穷事，一笑山城打六更。"
"鹧鸪天 薄命妾辞","金末元初","元好问","一日春光一日深。眼看芳树绿成阴。娉婷卢女娇无柰，流落秋娘瘦不禁。霜塞阔，海烟沈。燕鸿何地更相寻。早教会得琴心了，醉尽长门买赋金。"
"鹧鸪天 薄命妾辞","金末元初","元好问","颜色如花画不成。命如叶薄可怜生。浮萍自合无根蒂，杨柳谁教管送迎。云聚散，月亏盈。海枯石烂古今情。鸳鸯只影江南岸，肠断枯荷夜雨声。"
"鹧鸪天 薄命妾辞三首","金末元初","元好问","复幕重帘十二楼。而今尘土是西州。香云已失金钿翠，小景犹残画扇秋。天也老，水空流。春山供得几多愁。桃花一簇开无主，尽著风吹雨打休。"
"喜春来","金末元初","元好问","梅残玉靥香犹在，柳破金梢眼未开。东风和气满楼台，桃杏拆，宜唱喜春来。"
"大江东去 癸巳暮冬小雪家集作","金末元初","王庭筠","山堂晚色，满疏篱寒雀，烟横高树。小雪轻盈如解舞，故故穿帘入户。扫地烧香，团栾一笑，不道因风絮。冰凘生砚，问谁先得佳句。有梦不到长安，此心安稳，只有归耕去。试问雪溪无恙否，十里淇园佳处。修竹林边，寒梅树底，准拟全家住。柴门新月，小桥谁扫归路。"
"乌夜啼","金末元初","王庭筠","淡烟疏雨新秋。不禁愁。记得青帘江上、酒家楼。人不住。花无语。水空流。只有一双樯燕、肯相留。"
"凤栖梧","金末元初","王庭筠","衰柳疏疏苔满地。十二栏干，故国三千里。南去北来人老矣。短亭依旧残阳里。紫蟹黄柑真解事。似倩西风，劝我归欤未。王粲登临寥落际。雁飞不断天连水。"
"水调歌头","金末元初","王庭筠","秋风秃林叶，却与鬓生华。十年长短亭里，落日冷边笳。飞雁白云千里，况是登山临水，无赖客思家。独鹤归何晚，已后满林鸦。望蓬山，云海阔，浩无涯。安期玉舄何处，袖有枣如瓜。一笑那知许事，且看尊前故态，耳热眼生花。肝肺出芒角，漱墨作枯楂。"
"诉衷情","金末元初","王庭筠","夜凉清露滴梧桐。庭树又西风。薰笼旧香犹在，晓帐煖芙蓉。云淡薄，月朦胧。小帘栊。江湖残梦，半在南楼，画角声中。"
"清平乐 应制","金末元初","王庭筠","琼枝瑶月。帘捲黄金阙。宫鬓蛾儿双翠叶。点缀离南闹雪。东风扇影低还。红云不隔天颜。夜夜华灯万树，年年碧海三山。"
"清平乐 赋杏花","金末元初","王庭筠","今年春早。到处花开了。只有此枝春恰到。月底轻颦浅笑。风流全似梅花。承当疏影横斜。梦想双溪南北，竹篱茅舍人家。"
"菩萨蛮回文 三首 其二","金末元初","王庭筠","客愁枫叶秋江隔。行远望高城。故人新恨苦。斜日晚啼鸦。"
"菩萨蛮回文 三首 其三","金末元初","王庭筠","白云孤映遥山碧。楼倚一天秋。断肠随雁断。来雁与书回。"
"菩萨蛮回文 三首 其一","金末元初","王庭筠","断肠人恨馀香换。尘暗锁窗春。小花檐月晓。屏掩半山青。"
"谒金门","金末元初","王庭筠","双喜鹊。几报归期浑错。尽做旧愁都忘却。新愁何处著。瘦雪一痕墙角。青子已妆残萼。不道枝头无可落。东风犹作恶。"
"谒金门 赋玉簪","金末元初","王庭筠","秋萧索。灯火新凉帘幕。翠被不禁临晓薄。南楼闻画角。想见玉壶冰萼。一夜西风开却。梦觉乌啼残月落。幽香无处著。"
"洞仙歌 赋榛实屏山所录","金末元初","王浍","圆刚定质，混物非凡类。仁处其中静忘意。任蝶蜂狂绕，燕雀喧争，心君正，惟取清白自治。黄衣从澹泊，此个家风异，偶合阴阳弃神智。怕旁人冷眼，嫌太孤高，樽俎地、聊许松梧同器。待他日、山林不相容，请援手仙芚、要充仙贽。"
"浣溪纱 梦中作","金末元初","王涧","林樾人家急莫砧。夕阳人影入江深。倚阑疏快北风襟。雨自北山明处黑，云从白鸟去边阴。几多秋思乱乡心。"
"元夕有感","金末元初","王寂","一生能见几元夕，况是东西南北人。残梦关河鳌禁月，旧游灯火马行春。岁华投老送多感，节物对愁争一新。自笑区区成底事，天涯流落泪沾巾。"
"拙轩","金末元初","王寂","拙轩少也绝交朋，闭门坐断藜床绳。据梧手卷挑青灯，目力自足誇秋鹰。一行作吏负且乘，简书夜下催晨兴。心劳政拙无佳称，高枕缓带吾何曾。年来安东逐斗升，吻胶背汗疲炎蒸。到官簿领交相仍，临事自笑无一能。督责老掾询聋丞，曰畏罪罟空凌兢。穷荒九月河水冰，玉楼冻合衣生棱。毡裘火坑寒不胜，呼吸未免髯珠凝。积忧蓄热邪上腾，阿堵中有轻云凭。临窗射日绝可憎，决眦泪霣长沾膺。初谓造物何侵陵，细思无乃示小惩。世医肤见浪自矜，肝胆岂易分淄渑。屏除嗜欲学山僧，此理盖出三折肱。斯文未丧信有徵，天其使我双明增。要作楷字头如蝇，表乞骸骨归丘陵。负郭二顷产有恒，堆盘苜蓿衣粗缯。醉眠床下呼不应，自许此著高陈登。饭馀睡足支枯藤，老眼细数云山层。"
"送王平仲二首 其二","金末元初","王寂","放浪曩肮脏，囊装将长扬。偃蹇晚倦献，徜徉藏光茫。著雨苦龃龉，苍茫荒羊肠。黯惨厌渐险，彷徨伤王阳。"
"一剪梅 蔡州作","金末元初","王寂","悬瓠城高百尺楼。荒烟村落，疏雨汀洲。天涯南去更无州。坐看儿童，蛮语吴讴。过尽宾鸿过尽秋。归期杳杳，归计悠悠。栏干凭遍不胜愁。汝水多情，却解东流。"
"人月圆 再过真定赠蔡特夫","金末元初","王寂","锦标彩鹢追行乐，管领镇阳春。而今重到，莺花应笑，老眼黄尘。凭君问舍彫丘侧，准拟乞閒身。北潭涨雨，西楼横月，藜杖纶巾。"
"大江东去","金末元初","王寂","芳姿蕙态，笑人閒脂粉，寻常红白。大抵风流天也惜，赋与梅魂兰魄。袁相名姝，谢家尤物，缥缈真仙格。朝来酒恶，可人一笑冰释。韩郎老矣情怀，鬓丝禅榻，花落茶烟湿。心字慇勤通一线，千劫消磨不得。被底春温，樽前风味，回首伤春客。却愁云散，等閒好梦难觅。"
"大江东去 吊舍弟","金末元初","王寂","长堤千里，过睢阳，隐约江山如故。忆昔斑衣为寿日，伯仲埙篪歌舞。博胜香囊，笑争瓜葛，膝上王文度。西城南浦，月明扶醉归路。重来华发苍颜，故人应怪我，平生羁旅。仲也风流今已矣，俯仰人閒今古。阏伯层台，六王双庙，尽是经行处。感时怀旧，一襟清泪如雨。"
"大江东去 美人","金末元初","王寂","破瓜年纪，黛螺垂双髻，珍珠罗抹。娅姹吴音娇滴滴，风里啼莺声怯。飞燕精神，惊鸿标致，初按梁州彻。舞裙微褪，汗香融透春雪。少陵词客多情，当年曾烂赏，湖州风月。自恨寻春来已暮，子满芳枝空结。湘佩轻抛，韩香偷许，空想凌波袜。章台杨柳，可堪容易攀折。"
"水调歌头 木芙蓉并引","金末元初","王寂","岸柳飘疏翠，篱菊减幽香。蝶愁蜂懒无赖，冷落过重阳。应为百花开尽，天公著意留与，尤物殿秋光。霁月炯疏影，晨露浥红妆。奈无情，风共雨，送新霜。嫁晚还惊衰早，容易度年芳。秖恐韶颜难驻，拟倩丹青写照，谁唤剑南昌。我亦伤流落，老泪不成行。"
"水调歌头 上南京留守","金末元初","王寂","圣世贤公子，符节镇名邦。褰帷一见丰表，无语已心降。永日风流高会，佳夕文字清欢，香雾湿兰釭。四座皆豪逸，一饮百空缸。指呼閒，谈笑里，镇淮江。平安千里烽燧，卧听报云窗。高帝无忧西顾，姬公累接东征，勋业世无双。行捧紫泥诏，归拥碧油幢。"
"红袖扶 酌酒","金末元初","王寂","风拂冰檐，镇犀动、翠帘珠箔。秘壶暖，宫黄破萼。宝薰閒却。玻瓈瓮头，漉雪擘新橙，秀色浮杯杓。双蛾小，骊珠一串，梁尘惊落。俗事何时了，便可束置之高阁。笑半纸功名，何物被人拘缚。青春等閒背我，趁良时，莫惜追行乐。玉山倒，从教唤起，红袖扶著。"
"踏莎行 元旦","金末元初","王寂","爆竹庭前，树桃门右。香汤□浴罢，五更后。高烧银烛，瑞烟喷金兽。萱堂次第、了相为寿。改岁宜新、应时纳祐。从今诸事愿、胜如旧。人生强健，喜一年入手。休辞最后、饮酴酥酒。"
"采桑子","金末元初","王寂","马蹄如水朝天去，冷落朝云。心事休论。蘸甲从他酒百分。不须更听阳关彻，销尽冰魂。惆怅离樽。衣上馀香臂上痕。"
"采桑子","金末元初","王寂","十年尘土湖州梦，依旧相逢。眼约心同。空有灵犀一点通。寻春自恨来何暮，春事成空。懊恼东风。绿尽疏阴落尽红。"
"采桑子 用司马才叔韵","金末元初","王寂","西风吹破扬州梦，歇雨收云。密约深论。罗带香囊取次分。冷烟衰草长亭路，销黯离魂。羞对芳樽。刚道啼痕是酒痕。"
"南乡子 并引","金末元初","王寂","绰约玉为肌。宫额娇黄浅更宜。京洛风尘无远韵，心期。只有多情驿使知。翠羽剪春衣。林下风神固亦奇。辛苦半生谁挂齿，颦眉。似怨东君著子迟。"
"昭君怨 江行","金末元初","王寂","一曲清江环碧。两岸萧萧芦荻。烟雨暗西山。有无间。有酒须当痛饮。百岁黄粱一枕。瞰莫放愁閒。上眉端。"
"洞仙歌 自为寿","金末元初","王寂","先生老矣，饱阅人间世。磨衲簪缨等游戏。趁馀生强健、好赋归欤，收拾个，经卷药炉活计。辟寒金剪碎，漉蚁浮香，恰近重阳好天气。有荆钗举案、綵服儿嬉，随分地、且贵人生适意。也不愿、堆金数中书，愿岁岁今朝、对花沈醉。"
"点绛唇 上太夫人寿","金末元初","王寂","阿母瑶池，梦回风露青冥晓。六宫仪表。曹大家风好。满眼儿孙，大国金花诰。头如葆。未尝闻道。冷笑西河老。"
"点绛唇 闺思","金末元初","王寂","疏雨池塘，一番雨过香成阵。海榴红褪。燕语低相问。冰簟纱幮，玉骨凉生润。沈烟喷。日长人困。枕破斜红晕。"
"酒泉子 夫人生朝","金末元初","王寂","禊饮连宵，帘捲晓风香鸭喷，儿孙罗拜捧金荷。沸笙歌。赤霜袍软髻嵯峨。名在仙班应不老，人间岁月尽飞梭。奈君何。"
"减字木兰花","金末元初","王寂","髻罗双绾。滟滟脩眸秋水剪。笑靥颦眉。无限閒愁总未知。虚檐月转。一曲未终肠已断。百斛明珠。买得樽前一醉无。"
"减字木兰花","金末元初","王寂","湖山明秀。豆蔻梢头春欲透。学画鸦儿。多少閒愁总未知。新声皓齿。恼损苏州狂刺史。一斛骊珠。许我樽前醉也无。"
"减字木兰花 送春","金末元初","王寂","羽书催去。落絮飞花萦不住。湖上流莺。欲别频啼三两声。刘郎未到。辜负东风何草草。今度重来。不放桃花取次开。"
"望月婆罗门引 元夕","金末元初","王寂","小寒料峭，一番春意换年芳。蛾儿雪柳风光。开尽星桥铁锁，平地泻银潢。记当时行乐，年少如狂。宦游异乡。对节物、只堪伤。冷落谯楼淡月，燕寝馀香。快呼伯雅，要洗我、穷愁九曲肠。休更问、勋业行藏。"
"望月婆罗门引 怀古","金末元初","王寂","笑谈樽俎，坐中惊叹谪仙人。乌丝落笔如神。唤起小鬟风味，学按古阳春。对琼枝璧月，朝暮长新。宦萍此身，叹别后、迹俱陈。独有芳温一念，红泪罗巾。凭谁妙手，为写寄、崔徽一幅真。聊慰我、老眼黄尘。"
"渔家傲 夫人生朝","金末元初","王寂","前日河梁修禊罢。閒庭未拆秋千架。萱草堂深飞寿斝。香满把。綵衣兰玉森如画。海上麻姑亲命驾。玄霜乞得宜春夏。快约伯鸾冠早挂。筠窗下。团栾共说无生话。"
"渔家傲 瑞香","金末元初","王寂","岩秀不随桃李伴。国香未许幽兰换。小睡最宜醒鼻观。檐月转。紫云娘拥青罗扇。半世庐山清梦断。天涯邂逅春风面。茗椀不来羞自荐。空恋恋。野芹炙背谁能献。"
"菩萨蛮","金末元初","王寂","镇犀不动红炉窄。宿酲恼损金钗客。瑞鸭叆彫盘。白毫起鼻端。韩郎双鬓老。个里知音少。留取麝煤残。临鸾学远山。"
"菩萨蛮 回文题扇图","金末元初","王寂","碧空寒露松枝滴。滴枝松露寒空碧。山远抱溪湾。湾溪抱远山。竹疏横岸曲。曲岸横疏竹。寒鹭宿平滩。滩平宿鹭寒。"
"菩萨蛮 春闺","金末元初","王寂","回文锦字慇勤织。归鸿点破晴空碧。上尽最高楼。栏干曲曲愁。黄昏犹伫立。何处砧声急。强欲醉乌程。醒时月满庭。"
"感皇恩 有赠","金末元初","王寂","宝髻绾双螺，蹙金罗抹。红袖珍珠臂鞲匝。十三弦上，小小剥葱银甲。阳关三叠遍，花十八。雁行历历，莺声恰恰。洗尽歌腔旧讴哑。坐中狂客，不觉琉璃杯滑。缠头莫惜与，金钗插。"
"感皇恩 漫兴","金末元初","王寂","天地一浮萍，人生如寄。画饼功名竟何益。百年浑醉，三万六千而已。过了一日也，无一日。韶颜暗改，良辰易失。丝竹杯盘但随意。酴醾赏罢，更向牡丹丛里。戴花连夜饮，花前睡。"
"瑞鹤仙 上高节度寿","金末元初","王寂","辕门初射戟。看气压群雄，虹飞千尺。青云试长翮。拥牙旗金甲，掀髯横策。威行蛮貊。令万卒、纵横坐画。荡淮夷、献凯归来，斗印命之方伯。赫赫。功名天壤，历事三朝，许身忠赤。寒陂湛碧。容卿辈，几千百。看皇家图旧，紫泥催去，莫忘樽前老客。愿年年、满把黄花，寿君大白。"
"蓦山溪 退食感怀","金末元初","王寂","山城块坐，空吊朋侪影。挝鼓放衙休，悄无人、日长门静。折腰五斗，所得不偿劳，松暗老，菊都荒，谁为开三径。及瓜不代，归计浑无定。羁客奈愁何，尽消除、诗魔酒圣。儿童蛮语，生怕闰黄杨，争左角，梦南柯，万事从今省。"
"醉落魄 叹世","金末元初","王寂","百年旋磨。等閒事莫教眉锁。功名画饼相谩我。冷暖人情，都在这些个。璠玙不怕经三火。莲花未信淤泥涴。而今笑看浮生破。禅榻茶烟，随分与他过。"
"鹧鸪天","金末元初","王寂","千顷玻璃锦绣堆。弄妆人对影徘徊。香薰木麝芳姿瘦，酒晕朝霞笑脸开。娇倚扇，醉翻杯。莫随云雨下阳台。平生老子风流惯，消得冰魂入梦来。"
"鹧鸪天","金末元初","王寂","秋后亭皋木叶稀。霜前关塞雁南归。晓云散去山腰瘦，宿雨时来水面肥。吾老矣，久忘机。沙鸥相对不惊飞。柳溪父老应怜我，荒却溪南旧钓矶。"
"江梅引","金末元初","李治","陌头杨柳恨春迟。被寒欺。淡依依。瘦损王孙，青琐小腰围。墙外琼枝空照影，翠娥敛，游丝百丈飞。燕归雁归书问寂。月细风尖供怨笛。玉骨成灰圣得回。梦里音容，良是觉来非。多少江州司马泪。断肠曲，河声送落晖。"
"摸鱼儿","金末元初","李治","雁双双、正飞汾水，回头生死殊路。天长地久相思债，何似眼前俱去。摧劲羽。倘万一幽冥，却有重逢处。诗翁感遇。把江北江南，风嘹月唳，并付一丘土。仍为汝。小草幽兰丽句。声声字字酸楚。拍江秋影今何在，宰木欲迷堤树。霜魂苦。算犹胜、王嫱有冢贞娘墓。凭谁说兴。叹鸟道长空，龙艘古渡。马耳泪如雨。"
"摸鱼儿","金末元初","李治","为多情、和天也老，不应情遽如许。请君试听双蕖怨，方见此情真处。谁点注。香潋滟银塘，对抹胭脂露。藕丝几缕。绊玉骨春心，金沙晓泪，漠漠瑞红吐。连理树。一样骊山怀古。古今朝暮云雨。六郎夫妇三生梦，肠断目成眉语。须唤取。共鸳鸯翡翠、照影长相聚。西风不住。恨寂寞芳魂，轻烟北渚。凉月又南浦。"
"鹧鸪天","金末元初","李治","太一沧波下酒星。露醽秘诀出仙扃。情知天上莲花白，压尽人间竹叶青。迷晚色，散秋馨。兵厨晓溜玉泠泠。楚江云锦三千顷，笑杀灵均话独醒。"
"鹧鸪天","金末元初","李治","十丈冰花太一峰。拍浮来赴酒船中。碧筒象鼻秋泉滑，泽国幽香笑卷空。云淡泞，月朦胧。醉乡千里鲤鱼风。冯夷击鼓休惊客，罗袜生尘恐恼公。"
"过云台","金末元初","李俊民","夜半风吹霁色开，晓乘残月过云台。连山断处瞰平野，一线黄流掌上来。"
"雨后","金末元初","李俊民","春空霭霭暮云低，飞过山前雨一犁。明日却寻归去路，马蹄犹踏落花泥。"
"太常引 刘君祥寿二月十五日","金末元初","李俊民","区区州县肯徒劳。谁得似、卯金刀。一笑醉蟠桃。问何处、仙山可巢。两朝人物，积年阴德，心力过萧曹。门户便须高。看今后、君家凤毛。"
"太常引 同知崔仲明生日","金末元初","李俊民","太行千里政声扬。问何处、是黄堂。遗爱几时忘。试听取、人歌召棠。锦衣年少，插花跃马，休负好风光。三万六千场。但暮暮、朝朝醉乡。"
"太常引 窦君瑞寿日","金末元初","李俊民","燕山勋烈有馀光。问丹桂、几枝芳。阴德后来昌。但教子、应须义方。功名看破，黄冠野服，林下道家装。何处是仙乡。这日月、闲中最长。"
"水龙吟 筹堂寿日","金末元初","李俊民","一朝衣锦归来，高门不负于公望。恍然如旧，黄流万里，太行千丈。只比当时，添些气势，减些风浪。记采薇戍罢，分茅议定，凯歌动、声悲壮。元自山西出将。却从他、山东入相。兜鍪须待，貂蝉换了，凌烟画像。且把功名，暂都分付，浅斟低唱。但年年、看取三台长在，老人头上。"
"水龙吟 翟端甫寿日十月一日","金末元初","李俊民","胜游漫说山阴，算来不及山阳好。七贤林下，一时人物，何如安道。况有奇才，纵横笔阵，千军独埽。向碧油幢底，真儒事业，倚马看、檄书草。谁识平居隐操。遇江州、十分礼貌。世情交态，雀罗门外，几人曾到。且斗樽前，等闲休问，高山白早。赖姮娥，留得一枝丹桂，伴灵椿老。"
"西江月 张堂臣寿日","金末元初","李俊民","人比当年杨柳，六郎元似莲花。渔经猎史是生涯。那羡章台走马。鲈脍未归夙驾，斗牛尚客星槎。直教三战过崔家。伴取赤松林下。"
"西江月 答亚之","金末元初","李俊民","漠漠烟生碧树，溶溶水满芳溪。东风吹湿落花泥。忙杀营巢燕子。百字诗惭我寄，一壶酒望君携。休将闲事等闲题。且把眉头放起。"
"西江月 筹堂寿","金末元初","李俊民","落落琼林人物，飘飘鹤氅仙风。渡江已后见英雄。那在悬刀一梦。雾恰山中隐豹，云还天上从龙。太行直枕大河东。犹比声名不重。"
"西江月 裴节度使寿（字怀诚）","金末元初","李俊民","荐疏李誇精鉴，婿佳韦得贤侯。手如霹雳在同州。不让当时谈薮。但可称为劲草，莫教指作清流。归来绿野任沉浮。这个家风耐久。"
"阮郎归 戏李子搢","金末元初","李俊民","江南江北水连云。江山憔悴人。华簪犹拂洛阳尘。离筵何太频。歌近耳，酒盈樽。樽前见在身。昨朝骂坐灌将军。近前丞相嗔。"
"阮郎归 杨彦明寿日筹堂之甥","金末元初","李俊民","年来宅相有谁承。人誇似舅甥。带牛佩犊尽春耕。菟裘了一生。闲事业，寄丹青。笔端如有神。试看自写镜中真。老人南极星。"
"阮郎归 郭延年诞日","金末元初","李俊民","断蓬踪迹去依刘。试登王粲楼。此心安处即菟裘。尚何来往求。诗遣兴，酒消愁。竹林多胜游。与君何日共仙舟。相看应白头。"
"南乡子 上夫人寿日","金末元初","李俊民","香霭博山炉。罗绮森森奉燕居。昼锦归来冠盖里，当时。曾拜金花大国书。一旦得双珠。阿大中郎喜有馀。见说上天虽富贵，争如。平地仙家碧玉壶。"
"南乡子 李克绍生朝","金末元初","李俊民","来往亦风流。曾伴仙翁衣锦游。闻道长平朱紫地，西楼。依旧人人说故侯。能得几春秋。未必灵椿老便休。自有枝枝丹桂在，何忧。宝月忙催玉斧修。"
"南乡子 锦堂寿日","金末元初","李俊民","弓剑不离身。唾手功名马上成。见说人生为郡乐，班春。政事如棋局局新。熊梦庆佳辰。喜动山城击壤民。昼锦堂前争献寿，留宾。尽是蟠桃会上人。"
"南乡子 锦堂碧落寿席","金末元初","李俊民","爽气逼人寒。相对溪堂雪后山。赖有忘年林下友，盘桓。都把功名付等闲。尽道好休官。况在黄柑紫蟹閒。天意不随人事改，平安。愁莫能侵镜里颜。"
"洞仙歌 中秋","金末元初","李俊民","秋光海底，涌出银盘烂。只怕微云淡河汉。料姮娥应笑、醉舞仙人，今夜里，空恁樽前撩乱。寻常三五夜，也有团圆，争柰人心未能满。记当初破镜、飞上天时，双照影、留得人閒一半。待仗他玉斧、再修成，问明月明年、共谁同看。"
"洞仙歌 汴梁与许道真郭伯诚刘光甫同赋","金末元初","李俊民","百年富贵，一觉邯郸梦。识破中流退应勇。纵生前身后、得个虚名，褒贬处。一字由他南董。故园归去好，还肯同归，大厦如今有梁栋。对青天咫尺、列宿森然，君莫怪。不见少微星动。且拂袖、林泉作诗人，尽明月清风、笑人嘲弄。"
"洞仙歌 谢杨成之寄梅","金末元初","李俊民","陇头潇洒，辜负寻芳眼。浪蕊浮花问名懒。纵看看驿使、带得春来，祇恐怕，绿叶成阴子满。暗香无恙否，月落参横，惆怅罗浮梦魂短。赖故人情重、不减西湖，花上月、分我黄昏一半。更选甚、南枝与北枝，是一种春风、待争寒煖。"
"点绛唇 重阳菊间小酌同申元帅等","金末元初","李俊民","秋树风高，可怜憔悴门前柳。白衣去后。闲却持杯手。一笑相逢，落帽年时友。君知否。南山如旧。人比黄花瘦。"
"点绛唇 王怀州寿日戊戌十月一日","金末元初","李俊民","横槊将军，是他马上男儿事。河山表里。养就英雄气。衣锦归来，占尽人间贵。功名遂。神仙平地。学取留侯计。"
"点绛唇 冯巨川南斋牡丹","金末元初","李俊民","花恨开迟，为花迟后为花恼。问花开了。却恨花开早。人貌年年，不似花长好。还知道。年年人貌。却笑花先老。"
"点绛唇 酒赠车元帅","金末元初","李俊民","著甚乾忙，人生只合糟丘老。一杯软饱。从事齐能到。不读离骚，恐怕愁难埽。春光好。醉时便倒。何处无芳草。"
"点绛唇 锦堂寿日","金末元初","李俊民","马上功名，射雕谁似将军手。一朝肘后。金印悬如斗。锦绣山川，何似人长久。闲中友。为君添寿。共劝忘怀酒。"
"婆罗门引 重阳与元帅窦子温暨众友东城赏菊即席赋","金末元初","李俊民","浮空霁色，江涵秋影雁初飞。相逢共绕东篱。点检樽前见在，人似晓星稀。对满山红树，叶叶堪题。大家露顶。任短发、被风吹。只恐黄花人貌，不似年时。杯添野水，更何用、频频望白衣。沉醉后、携手方归。"
"清平乐 壬申岁六月十四日","金末元初","李俊民","满斟绿醑。劝我千金寿。不住光阴催老丑。三十七年回首。镜中白发无多。缺壶安用长歌。有志封侯万里，列仙不柰臞何。"
"清平乐 戏赠","金末元初","李俊民","城南归路。信马随车去。家在白云楼下住。帘幕深沉庭户。不论天上人閒。到头此债须还。一枕行云梦觉，小楼却似巫山。"
"清平乐 闰重九宋翔卿席","金末元初","李俊民","黄花今后。才是秋光暮。依旧满城风又雨。勾引锦囊诗句。东篱尚可重游。羡君来往风流。莫惜樽前健倒，这回节去蜂愁。"
"清平乐 锦堂寿","金末元初","李俊民","青云得路。休叹功名误。好在辋川堪画处。闻早抽身归去。任他千丈风波。光阴著酒消磨。识破落花浮世，笑看金狄摩挲。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其一 寄梅","金末元初","李俊民","开未彻。先把一枝偷折。看取黄昏今后别。暗香浮动月。谁为寻芳时节。误了前村踏雪。为问花閒能赋客。如何心似铁。"
"谒金门 其二 和邦直","金末元初","李俊民","昏又晓。蝶梦不栖芳草。照映琼林人物好。薰香荀令小。不怕醉时健倒。恐怕醒时花笑。潘鬓都因愁白了。老人心未老。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其十一 忆梅","金末元初","李俊民","多少恨。不见旧时风韵。浪蕊浮花都懒问。江头春有信。誇甚寿阳妆镜。说甚扬州诗兴。云破月来堪弄影。世閒无此景。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其四 叹梅","金末元初","李俊民","频点检。依旧雪肌清减。似恨海东花使滥。不教么凤探。休笑诗人冷淡。道尽影疏香暗。桃杏虽然无藻鉴。承当应不敢。"
"谒金门 再和邦直","金末元初","李俊民","人未晓。古锦囊中诗草。抹月批风滋味好。气吞云梦小。要把凤栖惊倒。不学乌台嘲笑。多少闲愁陶写了。数篇吟可老。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其九 别梅","金末元初","李俊民","怀抱恶。犹被暗香著莫。想在陇头谁领略。一枝分付错。今夜云窗雾阁。明夜烟村水郭。纸帐天寒人寂寞。梦回闻雪落。"
"谒金门 其一 和邦直","金末元初","李俊民","烟雨晓。梦断池塘春草。坐上曲生风味好。银杯休厌小。刚要玉山醉倒。社瓮酿成微笑。人世闲愁都占了。有情天也老。"
"谒金门 河南府同知高诚之寿","金末元初","李俊民","风渐力。水剪飞花狼籍。鼎沸笙歌催举白。玉堂金马客。欢动周人颂德。唤起洛阳春色。况值日南天道北。老人星拱极。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其七 画梅","金末元初","李俊民","偷造化。秀出含章檐下。为问花中谁可嫁。海棠开已罢。占了十分闲雅。占了十分潇洒。若使画工能此画。九方皋相马。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其二 探梅","金末元初","李俊民","谁便道。昨夜雪中开了。次第不将消息报。探芳人草草。宜在嫩寒清晓。兴比孤山更好。篱落逢花须醉倒。惜花人易老。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其十 望梅","金末元初","李俊民","春一半。留与大家同看。觅个温柔林下伴。北枝犹未煖。纵有姮娥照管。可惜罗浮梦短。断岭不能遮望眼。几时魂却返。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其十二 梦梅","金末元初","李俊民","随健步。已过市桥江路。费尽西湖多少句。暗香留不住。销得黄昏几度。又是天寒日暮。枕上吟魂无著处。化为蝴蝶去。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其三 赋梅","金末元初","李俊民","金的皪。犹带枝头寒色。休道北人浑未识。自然梅有格。初见花时摘索。再见花时狼籍。诗句眼前拈不出。恼人楼上笛。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其六 赏梅","金末元初","李俊民","全不让。占了百花头上。没个知音人共赏。陶潜无处望。也有江湖酒量。也有风骚诗将。休道花前无伎俩。疏狂些子放。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其五 慰梅","金末元初","李俊民","誇独秀。动把春光泄漏。谁道江南无所有。一枝先入手。须是日将月就。那在风飘雨骤。直待豆秸灰落后。初尝山店酒。"
"谒金门 赠教授李勉之","金末元初","李俊民","初雨歇。槐夏绿阴时节。万里无云天绀滑。一轮光皎洁。好怕暂高还殁。好怕暂圆还缺。同是广寒宫里客。相逢无话说。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 其八 戴梅","金末元初","李俊民","花谱内。莫作等闲看待。斗草吴王无可对。有他西子在。好在一枝竹外。影也教人堪爱。未免世閒儿女态。折来头上戴。"
"感皇恩 出京门有感","金末元初","李俊民","忍泪出门来，杨花如雪。惆怅天涯人离别。碧云西畔，举目乱山重叠。据鞍归去也，情悽切。一日三秋，寸肠千结。敢向青天问明月。算应无恨，安用暂圆还缺。愿人长似，月圆时节。"
"感皇恩 李子搢寿日戊申年甲乙科第","金末元初","李俊民","甲乙占科名，同根仙李。富贵南柯梦相似。天涯双桂，惭愧广寒宫里。悤悤归去，觅佳山水。休话升沉，休形愠喜。且论南华养生理。问君甲子，少我行年一纪。须知乡党，礼莫如齿。"
"感皇恩 杨成之生朝四月初三日","金末元初","李俊民","啼鸟怨春归，一声声切。蓂荚初生两三叶。征鞍何处，撩乱杨花如雪。鹊声头上，喜来时节。香篆半销，寿波重酌。玉带金鱼坐中客。幕天席地，便是仙家日月。试从今后，数蟠桃结。"
"摸鱼儿 送侄谦甫出山","金末元初","李俊民","这光景、能销几度，大都数十寒暑。结庐人在山深处，万壑千岩风雨。朝复暮。甚不管、堂堂背我青春去。高情自许。似野鹤孤云，江鸥远水，此兴有谁阻。功名事，休叹儒冠多误。韩颠彭蹶无数。一溪隔断桃源路，只有人家鸡黍。歌且舞。更不住、醉中时出烟霞语。暂来樵斧。贪看两争棋，人閒不道，俯仰成今古。"
"满江红 和张文玘二首 其二","金末元初","李俊民","名利场中，愁过了、几多昏晓。试看取、江鸥远水，野麋丰草。世事浮云翻覆尽，此生造物安排了。但芒鞋竹杖任蹉跎，狂吟笑。樽有酒，同谁倒。花满径，无人埽。念红尘来往，倦如飞鸟。懒后天教闲处著，坐閒人比年时少。向太行山下觅菟裘，吾将老。"
"满江红 李孝先寿日四月八日","金末元初","李俊民","小雨初晴，风摇荡、绿阴清昼。见说道、长庚复向，人閒钟秀。又对上番成竹笋，能忘赠别垂条柳。看将来、三五月圆时，人如旧。浮世事，君知否。春梦断，空回首。笑平生豪迈，气冲牛斗。幽鸟自歌无谱曲，飞花故送长生酒。待骑鲸、海上再相逢，为君寿。"
"满江红 和张文玘二首 其一","金末元初","李俊民","宿酒才醒，听唤起、一声春晓。无限恨、满城风絮，一川烟草。年少抛人容易去，万红千紫都开了。试但教、头上插花枝，花应笑。狂言在，人绝倒。狂药尽，愁难埽。待叮咛嘱付，再来青鸟。团扇不堪题往事，断弦惟恨知音少。但时时、频把镜来看，人将老。"
"满江红 咏雪","金末元初","李俊民","漠漠愁阴，银界晓、浩然一色。谁剪水、就中撩乱，燕山如席。天若有情天也老，高山底事头先白。甚教人、错恨五更风，花狼藉。寒欲退，刘叉笔。深欲殁，韦郎膝。问何如江上，孤舟蓑笠。君不见、过门多恶客，等闲踏破琼瑶迹。便粗豪、下马坐人床，寻欢伯。"
"满江红 孟州长冯巨川诞日","金末元初","李俊民","解愠风来，天气爽、绿阴庭院。多少话、暂都分付，画梁双燕。明月欲随人意满，十分未惬姮娥愿。但一年、一度寿觞时，身长健。玲珑曲，低低按。玻璃盏，深深劝。任春红，吹上桃花人面。簪履尽居弹铗下，烟岚休恨平嵩远。待试看、南极老人星，今朝见。"
"瑞鹤仙 其二 弟李经略生朝","金末元初","李俊民","绵绵仙种李。有大道家风，逍遥活计。长庚见苗裔。问如何，谪在落花浮世。曲生风味。为唤回、席上和气。被谁人说破，黄粱梦里，一场富贵。何济。不如归去，乐取闲身，登山临水。众人皆醉。笑独醒，泽畔憔悴。但从今、管甚云翻雨覆，暂教心上无事。且一杯、尽后一杯，满百千岁。"
"瑞鹤仙 其一 弟李经略生朝","金末元初","李俊民","晓窗寒气峭。问小槽滴后，真珠多少。博山寿烟袅。向百花，头上梅花开了。金樽频倒。甚坐閒、犹恨杯小。记去年今日，大家同庆，太平佳兆。堪笑。浮云世事，流水生涯，南柯梦觉。风光正好。欲退时，何似闻早。把俗缘抛尽、逍遥林下，青松长伴难老。与鹤鸣、立个家风，作千年调。"
"瑞鹤仙 沁南守刘巨源诞节十月十五","金末元初","李俊民","人生为郡乐。推拯俗仁怀，济时英略。和风散莲幕。把功名一事，暂宜高阁。兴来自酌。要酒浇、胸次磊落。比月中玉兔，别有长生，安心是药。休错。早还识破，一梦南柯，宦情渐薄。北山素约。试回首，千岩万壑。况竹林、当日七贤游处，物外骖鸾驾鹤。在烂柯、局畔樵人，看君下著。"
"瑞鹤仙 细君寿日","金末元初","李俊民","萧然林下秀。笑檐外梅花，似人清瘦。东风在垂柳。算几时，吹散眉閒春皱。兴来搔首。问今朝、何处有酒。怕一场醉后，渔歌樵唱，大家拍手。知否。眼前合计，无辱无荣，天长地久。不须肘后。望悬他，金印如斗。待一朝、随我骑鲸去后，共寻天上王母。把碧桃、花底流霞，为君添寿。"
"瑞鹤仙 锦堂寿日壬寅十一月十五","金末元初","李俊民","河东贤太守。使草木生光，太行增秀。功名落谁后。醉归来，马上气冲牛斗。一阳应候。看春风、先到细柳。笑座中有客，侯轻万户，诗誇千首。依旧。桂花盈处，蓂叶圆时，为君添寿。满堂饮酒。尽平生，倾盖素友。对水云乡里、真山面目，钱家誇甚锦绣。但年年、岁岁相逢，似人耐久。"
"鹊桥仙 刘君祥寿癸卯二月十五日","金末元初","李俊民","岁方值卯，斗方指卯，卯月月圆时候。大家来把卯时杯，共与个、卯金为寿。一杯寿酒，一杯贵酒，更有一杯富酒。一杯留得贺添丁，见积善之家有后。"
"鹊桥仙 段侯寿日","金末元初","李俊民","题桥志气，沉碑勋业，不在著鞭人后。浮云富贵转头空，似一梦、南柯太守。辋川别墅，平泉小隐，此计地长天久。金章还肯换蓑衣，买陂塘、旋栽杨柳。"
"酹江月 壬午中秋与杨外郎仲朋侄婿郭仲进侄谦甫福昌待月","金末元初","李俊民","中庭待月，正催诗雨过，暮山横碧。别后连昌秋几度，一话团圞今夕。万里清风，坐中为我，埽尽云踪迹。冷光不似，寻常些小窥隙。应笑白发功名，倚楼看镜，惟酒禁愁得。且斗樽前身见在，亹亹风生谈席。洛下仙舟，斗间星使，邂逅非生客。天涯双桂，广寒谁念幽寂。"
"酹江月 六月十四日感旧先生诞日","金末元初","李俊民","臞仙风格，暂天教作个，人閒浮客。白发光阴催老境，谁见摩挲铜狄。挥剑成河，曳戈却日，著尽回天力。黄粱梦觉，转头一段陈迹。休问花谢花开，春兰秋菊，总被风欺得。华表鹤来人换世，惟有眼前山色。偎径栽松，傍门插柳，笑比陶彭泽。晚凉月下，一樽聊永今夕。"
"酹江月 王怀州寿日丁酉年","金末元初","李俊民","堂堂玉立，看坐间挥麈，风生谈席。相对竹林三四友，气压兰亭豪逸。招隐诗中，登楼赋内，此恨无人识。缺壶歌后，佩刀还向谁得。何用三窟谋身，醉乡一笑，与元规尘隔。好在辋川堪画处，写出高人椽笔。云外舄凫，月边笙鹤，邂逅骑鲸白。蟠桃会上，不为王母生客。"
"酹江月 承济之和复用元韵","金末元初","李俊民","脱巾挂壁，向雀罗门外，几回迎客。纵有一樽陶写后，不遇当年仪狄。未著祖鞭，先投班笔，老恨无才力。天涯地角，断蓬流落踪迹。归去作个闲人，锦囊诗句，都向闲中得。谩说他乡光景好，多少世情风色。损友违三，益朋近五，易卦占山泽。人閒星聚，不知天上何夕。"
"鹧鸪天 其二 和天久雨","金末元初","李俊民","丧乱来来少睡眠。□□□榻又留连。那堪又下潇潇雨，可奈无秋薄薄田。□□□，□残年。眼前戈戟尚森然。得他真个风云手，不信人间有漏天。"
"鹧鸪天 吊李克修","金末元初","李俊民","须信人生足别离。此情惟有落花知。方忧跃马明年事，忽至黄杨厄闰期。生有限，去何疑。骑鲸公子赋成时。得从上界真官府，百计招魂不肯归。"
"鹧鸪天 其一 和天久雨","金末元初","李俊民","滴滴寒声搅夜眠。行云似与楚山连。百川到底终归海，一水元来不护田。□□□，□□□。□□□□□□□。□□□□□□□，□□□□□□□。"
"录汴梁宫人语十九首 其一","金末元初","杨奂","一入深宫里，经今十五年。长因批帖子，呼到御床前。"
"录汴梁宫人语十九首 其二","金末元初","杨奂","岁岁逢元夜，金蛾闹簇巾。见人心自怯，终是女儿身。"
"洛阳怀古","金末元初","杨果","洛阳云树郁崔嵬，落日行人首重回。山势忽从平野断，河声偏傍故宫哀。《五噫》拟逐梁鸿去，六印休惊季子来。惆怅青槐旧时路，年年无数野棠开。"
"太常引","金末元初","杨果","长渊西去接连昌。无日不花香。云雨楚山娘。自见了、教人断肠。弦中幽恨，曲中私语，孤凤怨离凰。刚待不思量。兀谁管、今宵夜长。"
"太常引 送商参政西行","金末元初","杨果","一杯聊为送征鞍。落叶满长安。谁料一儒冠。直推上、淮阴将坛。西风旌旄，斜阳草树，雁影入高寒。且放酒肠宽。道蜀道、而今更难。"
"摸鱼儿 同遗山赋雁丘","金末元初","杨果","怅年年、雁飞汾水，秋风依旧兰渚。网罗惊破双栖梦，孤影乱翻波素。还碎羽。算古往今来，只有相思苦。朝朝暮暮。想塞北风沙，江南烟月，争忍自来去。埋恨处。依约并门路。一丘寂寞寒雨。世间多少风流事，天也有心相妒。休说与。还却怕、有情多被无情误。一杯会举。待细读悲歌，满倾清泪，为尔酹黄土。"
"小桃红","金末元初","杨果","采莲人和采莲歌，柳外兰舟过，不管鸳鸯梦惊破。夜如何？有人独上江楼卧。伤心莫唱，南朝旧曲，司马泪痕多。"
"小桃红","金末元初","杨果","采莲湖上棹船回，风约湘裙翠，一曲琵琶数行泪。望君归。芙蓉开尽无消息。晚凉多少，红鸳白鹭，何处不双飞。"
"越调·小桃红","金末元初","杨果","碧湖湖上采芙蓉，人影随波动，凉露沾衣翠绡重。月明中。画船不载凌波梦。都来一段，红幢翠盖，香尽满城风。"
"临江仙 河山亭留别钦叔裕之","金末元初","辛愿","谁识虎头峰下客，少年有意功名。清朝无路到公卿。萧萧华屋，白发老诸生。邂逅对床逢二妙，挥毫落纸堪惊。他年联袂上蓬瀛。春风莲烛，莫忘此时情。"
"大江东去 送杨国瑞西归","金末元初","段成己","西风汾浦，雁初飞，秋水渺茫无际。有底忙时来复去，泛若虚舟不系。篱菊将开，村醪初熟，且住为佳耳。笑言相答，个中吏隐无愧。岁月不贷閒人，君颜非少，我发白如此。好把金杯休去手，万事惟消沈醉。日转山腰，马嘶柳外，歌阕行人起。凭高西望，相思目断烟水。"
"大江东去 寄卫生袭之","金末元初","段成己","干戈蛮触，问渠事直有，几何而已。毕竟颠狂成底事，谩把良心戕毁。坐穴藜床，磨穿铁砚，自有人知己。摩挲面目，不应长为人泚。过眼一线浮华，辱随荣后，身外那须此。便恁归来嗟已晚，荒尽故园桃李。秋菊堪餐，春兰可采，免更烦邻里。孙郎如在，与君共枕流水。"
"大江东去 赠答杨生彦衡","金末元初","段成己","暮年怀抱，对水光林影，欣然忘食。推手功名非我事，閒处聊为閒客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅薙秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还有溪北。"
"月上海棠 重九之会彦衡赋词侑觞尊兄遁庵公与坐客往复赓歌至于再四语意益妙殆不容后来者措手彦衡坚请余继其后勉为赋之二首 其一","金末元初","段成己","黄花未入渊明手。日搅空肠几回九。山色绕吾庐，犹是当年明秀。忘言处，此意何尝在酒。等閒莫把良辰负。恨不见平生、旧亲友。三径甫荒凉，东篱下、落英谁嗅。伤时泪，不觉沾襟渍袖。"
"月上海棠 重九之会彦衡赋词侑觞尊兄遁庵公与坐客往复赓歌至于再四语意益妙殆不容后来者措手彦衡坚请余继其后勉为赋之二首 其二","金末元初","段成己","老来还我扶犁手。想豪气、十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前贤圣友。纤手斫金齑，一嚼不妨时嗅。颓然醉，卧印苍苔半袖。"
"月上海棠 冬至后一日独居无悰用前韵","金末元初","段成己","光阴输与閒人手。屈指穷冬又初九。风雪拥柴关，竹外一枝梅秀。醅瓮熟，似笑渊明止酒。溪山旧约吾无负。便结无情岁寒友。世味尽醇醲，掩鼻向伊慵嗅。蓬茅底，有手何妨且袖。"
"月上海棠 诗社诸君复相属和又不免步韵献笑","金末元初","段成己","秋风鹤发双龟手。不如意事十常九。蓬藋映閒阶，嗟丛菊、汝奚为秀。衡门掩，问字无人载酒。永唯道德心初负。向上将求古人友。三叹抱遗编，蔼馀馥、残膏谁嗅。趣时样，竟衒羔裘豹袖。"
"月上海棠 谨次遁庵兄继玉清韵","金末元初","段成己","酒杯何似浮名好。一入枯肠泰山小。唤醒梦中身，鶗鴂数声春晓。昂头处，几点青山屋杪。人生得计鱼游沼。视过眼光阴、向来少。须卜一枝安，笑月底、惊乌三绕。无穷事，毕竟何时是了。"
"木兰花 其三 前重阳几日篱下始见菊放数花嗅香挼慨然有感而作以贻山中二三子","金末元初","段成己","莼鲈江上秋风早。四海狂澜惊既倒。明知不是入时人，闭户十年成却埽。故人落落晨星少。红叶黄花依旧好。登临信美自然情，坐觉光风容易老。"
"木兰花 其二 前重阳几日篱下始见菊放数花嗅香挼慨然有感而作以贻山中二三子","金末元初","段成己","不才自合收身早。一座青山成潦倒。蒙头赢得日高眠，落叶满庭慵不埽。杀人四海知多少。留住头皮贫亦好。年年种菊待花开，不道看花人渐老。"
"木兰花 其一 前重阳几日篱下始见菊放数花嗅香挼慨然有感而作以贻山中二三子","金末元初","段成己","人生行乐须闻早。休惜一尊花下倒。无情岁月不相饶，转首吴霜纷莫埽。佳时苦恨欢悰少。镜里衰颜难再好。试将离恨说渠侬，天若有情天亦老。"
"木兰花 其四 前重阳几日篱下始见菊放数花嗅香挼慨然有感而作以贻山中二三子","金末元初","段成己","醉中昨夜归来早。应怕苍苔嗔健倒。一尊斗健莫蹉跎，过眼光阴如电埽。破除万事心头少。酒自于人情味好。醒时还醉醉还醒，赖得此乡容此老。"
"木兰花慢 元宵感旧","金末元初","段成己","金吾不禁夜，放箫鼓、恣游遨。被万里长风，一天星斗，吹堕层霄。御楼外香暖处，看人閒平地起仙鳌。华烛红摇醉勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事今不见，对清尊瘦损沈郎腰。惟有当时好月，照人依旧梅梢。"
"水调歌头 山中偶成用遁庵兄韵","金末元初","段成己","人生等行旅，能费几春秋。元龙漫矜豪气，百尺卧高楼。昨日青青双鬓，今日星星满镜，转首岁华流。归去便归去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我，尘世尽悠悠。一笑对妻子，出处不须筹。"
"江城子 东园牡丹盛开二三子邀余饮花下酒酣即席赋之","金末元初","段成己","水南名品几时栽。映池台。待谁开。应为诗人、著意巧安排。调护正须宫样锦，遮丽日，障飞埃。晓风吹绽瑞云堆。怨春回。要诗催。醉墨淋漓、随手洒琼瑰。归去不妨簪一朵，人也道，看花来。"
"江城子 其一 季春五日有感而作歌以自适也","金末元初","段成己","百年光景霎时閒。镜中看。鬓成斑。历遍人閒、万事不如閒。断送馀生消底物，兰可佩，菊堪餐。功名场上税征鞍。退时难。处时安。生怕红尘、一点污儒冠。便恁归来嗟已晚，那更待，买青山。"
"江城子 幽怀追和遁庵先生韵","金末元初","段成己","昔年兄弟共弹冠。转头看。各苍颜。千古功名、都待似东山。慷慨一杯风露下，追往事，叙幽欢。晨霞翠柏尚堪餐。养馀閒。未全悭。十丈冰花、况有藕如船。醉里忽乘鸾鹤去，尘土外，两癯仙。"
"行香子 书舍偶成","金末元初","段成己","自叹劳生，枉了经营。到而今、一事无成。不如闻早，觅个归程。向渭川渔，东市卜，富春耕。眼底浮荣，身外虚名，尽输他、时辈峥嵘。得偷閒处，且适閒情。有坐忘篇，传灯录，洗心经。"
"诉衷情 史仲恭寿","金末元初","段成己","芹溪清浅舞涟漪。堕钓锦鳞肥。黄花一尊芳酒，万事觉俱非。留晚景，惜香霏。醉时归。最关情处，迎门稚子，一笑牵衣。"
"临江仙 其四 暮秋有感","金末元初","段成己","自笑荒才非世用，功名都付悠悠。断肠怕上夕阳楼。潇潇枫叶下，漠漠苇花秋。日月不知忙底事，东生又复西流。古人不见使人愁。秋兰无处采，流水满芳洲。"
"临江仙 其三 暮秋有感","金末元初","段成己","走遍人閒无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。"
"临江仙 其二 奉继遁庵先生韵","金末元初","段成己","四十六年弹指过，苍颜换却春华。在家居士巳忘家。谁人知此意，袖手向毗耶。世故驱人何日了，漂流不见津涯。软旸一钵有胡麻。纷纷身外事，渺渺眼中花。"
"临江仙 其二 暮秋有感","金末元初","段成己","转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。"
"临江仙 田閒閒步偶成","金末元初","段成己","管领韶华成老丑，有情争似无情。芒鞋竹杖葛衣轻。悠悠身外事，寂寂水边行。眼底光阴犹是梦，何须身后虚名。仰天一笑绝冠缨。东风归路稳，十里暮山青。"
"临江仙 李山人寿","金末元初","段成己","浊酒一卮歌一曲，大家留住秋光。片云轻护晓来霜。殷勤篱下菊，满意为君香。四海干戈犹未定，此身底处安藏。醉中闻说有真乡。便从今日数，三万六千场。"
"临江仙 其一 奉继遁庵先生韵","金末元初","段成己","十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。"
"临江仙 其一 暮秋有感","金末元初","段成己","浊酒一杯歌一曲，世閒万事悠悠。閒来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。"
"南乡子 卫弟行之寿","金末元初","段成己","兰玉卫诸郎。我见白头子最良。说似向人人不会，何妨。静里谁知竹有香。岁月没商量。暗地催人两鬓霜。三万六千须实数，休忙。才是东风第一场。"
"南乡子 薛宝臣生朝 俱用薛氏实事","金末元初","段成己","郡姓记君先。乌鹊翔飞瑞自閒。闻在儿时人已惮，他年。又作河东一凤传。佳政讼分缣。看赋春游第几篇。蹑蹻谁为门下客，休叹。换却先生苜蓿盘。"
"浪淘沙 惜花","金末元初","段成己","好个杏花时。只怕寒欺。东君无意惜芳蕤。雨横风狂都不管，尽得禁持。瘦损一分肌。著甚医治。一天春恨没寻思。怎得丁宁双燕子，说与春知。"
"望月婆罗门引 清明后醉书于史氏之别墅二首 其一","金末元初","段成己","东风袅袅，飞花一片点征衣。等閒耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把閒愁殢酒，幽兴裁诗。溪山好在，怅眼中、渺渺故人稀。回首处、清泪如丝。"
"望月婆罗门引 仲坚复见和文势亹亹殊觉逼人可谓不负忍穷矣而其言若有所感因取旧韵述己意以答之虽知荒于辞章犹贤于无所用心也","金末元初","段成己","长安倦客，不堪重整旧朝衣。天香尚带馀霏。盖世虚名何用，政尔畏人知。爱青山屋上，面面屏围。十朋弗违。好事外、卜皆非。办取残年香火，暇日歌诗。东涂西抹，笑颠狂、如我向来稀。休看镜、鬓发如丝。"
"望月婆罗门引 翼日封生仲坚见和因复用前韵以答","金末元初","段成己","小窗睡起，晓寒特地怯春衣。篝灯坐拥残霏。衮衮愁来何处，独有两眉知。倩一尊聊尔，为解重围。赏心莫违。桃李事、转头非。几曲升平旧谱，数首新诗。花开正好，算一番、风雨未应稀。舒醉袖、惹住游丝。"
"望月婆罗门引 清明后醉书于史氏之别墅二首 其二","金末元初","段成己","繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无我违。觉四十九年非。便好忙开蒋径，细和陶诗。风流巳置，抚遗编、三叹赏音稀。人不见、弦断朱丝。"
"望月婆罗门引 晨起与仲坚偶坐少焉雨作其声洒洒然绝似文场下笔时因借前韵戏成一篇","金末元初","段成己","蹉跎岁晚，床头铁研已生衣。破窗雨送轻霏。暗里随风入夜，花上早先知。听一时下笔，鏖战文围。天心不违。更问甚、是和非。便著春衫换酒，醉墨题诗。逢场作戏，觉赏心、乐事未全稀。还自叹、虫吐馀丝。"
"清平乐 送张君美经历之任安西幕","金末元初","段成己","鸡声戒晓。催上长安道。宾幕雍容年正妙。人物风流温峤。政成海泳江涵。门阑剩有馀閒。公事不妨行乐，春风韦杜城南。"
"清平乐 薛子余弄璋","金末元初","段成己","东君调护。错爱春迟暮。一叶兰芽今始露。香满君家庭户。抱看玉骨亭亭。精神秋水分明。自是人閒英物，不须更试啼声。"
"朝中措 偶出见墙头杏花喜而赋之","金末元初","段成己","无言脉脉怨春迟。一种可怜枝。最是难忘情处，墙头微露些儿。十分细看，风流却在，一半开时。政要东风抬举，莫教吹破胭脂。"
"满江红 遁庵兄以闵菊乐府见示三复之馀倚歌和之","金末元初","段成己","谁把秋香，偏著意、植根姑射。尘土外、鲜鲜元有，可人容质。日久渐随芜共没，岁寒还与松同洁。傲新霜、还有两三枝，天应惜。巾自漉，醅微白。人已老，欢犹昔。爱此花不负，渊明清节。醉里不知人世换，悠然独倚西风立。问一中、时复慰穷途，何如泣。"
"满江红 偶睹春事阑珊谨用兄韵以写所怀","金末元初","段成己","点检花枝，风雨外、雪堆琼矗。春去也、朱丝弦断，鸾胶难续。眼底光阴容可惜，旧游回首寻无迹。对青山、一饷倚枯藤，滩声急。人巳老，身犹客。家在迩，归犹隔。纵语音如旧，形容非昔。芳草绵绵随意绿，平波渺渺伤心碧。到愁来、惟觉酒杯宽，人閒窄。"
"满江红 张丈信夫林亭小酌感事怀人敬用遁庵先生韵","金末元初","段成己","光景催人，还又是、西风吹袂。青镜里、满簪华发，不堪憔悴。一月几逢开口笑，十年滴尽伤时泪。倩一尊、相对说清愁，花前醉。初未识，名为累。今始觉，身如寄。把閒情换了，平生豪气。致主安民非我事，求田问舍真良计。看野云、出岫却飞回，元无意。"
"满江红 新春敬用遁庵韵","金末元初","段成己","料峭东风，吹醉面、向人如旧。凝伫立、野禽声里，无言搔首。庭下梅花开尽也，春痕巳到江边柳。待人閒、事了觅清欢，身先朽。菟裘计，何时有。林下约，床头酒。怕流年不觉，鬓边还透。往事不堪重记省，旧愁未断新愁又。把春光、分付少年场，从今后。"
"满庭芳 斋居有感敬继遁庵兄韵","金末元初","段成己","鏖战文场，横挥笔阵，万言一策平边。青云稳步，逸气盖贤关。致主尧虞堂上，真儒事、直欲追前。回头错，閒中风味，一笑觉都还。百年都几日，何须抵死，著意其閒。寻一邱一壑，此固无难。遁迹月萝深处，风吹梦、不到长安。浑无事，床头睡起，檐日已三竿。"
"蓦山溪 卫生袭之寿","金末元初","段成己","杏花半吐，花底香风度。杨柳袅金丝，拂晴波、垂垂万缕。东君著意，付与有情人，山下路，水边村，总是堪行处。春光几许，不用忙归去。呼取曲生来，把閒愁、一时分付。大都是醉，三万六千场，遇有酒，且高歌，留取青春住。"
"蝶恋花 明日卫生见和复次韵","金末元初","段成己","燕子归来寒食未。脉脉桃花，微露胭脂蕊。回想旧游歌舞地。狂诗颠酒当时趣。白日长绳谁可系。老去情怀，事事都无味。倦鸟知还非有意。忙时宜用閒时置。"
"蝶恋花 卫生袭之生朝吾兄作歌词以寿之余独无言生执卮酒坚请不已勉用兄韵以答其意","金末元初","段成己","点检东园花发未。蝶绕芳丛，馥馥香浮蕊。买酒酬春君有地。不妨日涉聊成趣。身世虚舟元不系。浮利浮名，是甚閒情味。花下一杯方得意。人閒万事宜姑置。"
"鹧鸪天 其四 上巳日陪遁庵先生游青阳峡","金末元初","段成己","三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。"
"鹧鸪天 其三 立春后数日盛寒不出因赋鄙语敬呈遁庵尊兄一笑","金末元初","段成己","那得茅斋一饷閒。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非臧谷何时了，隐几西窗月色寒。"
"鹧鸪天 其二 再游青阳峡奉和遁庵兄韵","金末元初","段成己","瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。"
"鹧鸪天 其二 重九日敬用遁庵兄韵","金末元初","段成己","手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。"
"鹧鸪天 其三 上巳日陪遁庵先生游青阳峡","金末元初","段成己","冷卧空斋鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱閒能有几人来。虚名盖世将何用，引断长绳唤不回。"
"鹧鸪天 其三 重九日敬用遁庵兄韵","金末元初","段成己","豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。"
"鹧鸪天 其一 立春后数日盛寒不出因赋鄙语敬呈遁庵尊兄一笑","金末元初","段成己","摆脱浮名尽日閒。人閒万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。"
"鹧鸪天 其一 上巳日会饮卫生袭之家园","金末元初","段成己","千古兰亭气象豪。当时座上尽英髦。林藏修竹依山静，花逐流觞信水漂。悲往事，乐今朝。虽无丝竹有风骚。回头一笑还尘迹，莫厌尊前醉浊醪。"
"鹧鸪天 其四 立春后数日盛寒不出因赋鄙语敬呈遁庵尊兄一笑","金末元初","段成己","堂上幽人睡正閒。门前声利聚为团。花香恼梦寻无处，诗句撩人写复难。空自叹，倩馀宽。惊乌三绕几时安。青山隔岸迎人笑，旧有盟言且莫寒。"
"鹧鸪天 其二 立春后数日盛寒不出因赋鄙语敬呈遁庵尊兄一笑","金末元初","段成己","谁伴閒人閒处閒。梅花枝上月团团。陶潜自爱吾庐好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。"
"鹧鸪天 其一 再游青阳峡奉和遁庵兄韵","金末元初","段成己","行彻南溪到北溪。山回万马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。"
"鹧鸪天 其二 上巳日陪遁庵先生游青阳峡","金末元初","段成己","不恤枯肠殷夜雷。一杯胸次失崔嵬。暂将平昔看书眼，移向溪山好处开。从健倒，卧莓苔。明朝有酒更重来。百年光景无多子，烂醉溪头得几回。"
"鹧鸪天 其二 上巳日会饮卫生袭之家园","金末元初","段成己","殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有嘉宾尊有醪。"
"鹧鸪天 其一 上巳日陪遁庵先生游青阳峡","金末元初","段成己","㶁㶁春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。"
"鹧鸪天 和答寻正道","金末元初","段成己","鹏翼翩翩去路遥。归来羞费楚词招。读书未免终投阁，沽酒何妨暂过桥。风与月，不须邀。时来閒处伴推敲。儿童也笑翁慵甚，睡起床头日巳高。"
"鹧鸪天 其一 重九日敬用遁庵兄韵","金末元初","段成己","那得工夫上酒楼。谁家皮里更阳秋。但教閒事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。"
"中秋之夕封生仲坚卫生行之携酒与诗见过各依韵以答 其二","金末元初","段成己","夜凉河汉静无声，澄澈天开万里晴。蟾吐寒光呈皎洁，桂排疏影甚分明。良宵方喜故人共，醉语那知邻舍惊。一片诗魂招不得，九霄真与月俱清。"
"寄仲坚汉臣二子","金末元初","段克己","经春日日卧空庐，门巷萧条长者车。一卷时看王湛《易》，数行慵寄子公书。风光少得如人意，颜面从教与世疏。闻健不来花下醉，明年花发定何如。"
"大江东去 送杨国瑞西行兼简仲宣生","金末元初","段克己","悲哉秋气，觉天高气爽，淡然寥泬。行李悤悤人欲去，一夜征鞍催发。落叶长安，雁飞汾水，怕见河梁别。中年多感，离歌休唱新阕。暮雨也解留人，檐声未断，窗外还骚屑。满眼清愁吹不散，莫倚心肠如铁。面目沧浪，齿牙摇落，鬓发三分白。故人相问，请君还为渠说。"
"大江东去 次韵答彦衡","金末元初","段克己","无堪老懒，喜春来蔬笋，劝加餐食。底事东君留不住，忙似人閒行客。忧喜相寻，利名羁绊，心自无休息。不如閒早，付他妻子耕织。门外柳弄金丝，落花飞不起，东风无力。浊酒一杯谁送我，欢意都非畴昔。致主无心，苍颜白发，敢更希前席。功名蛮触，何须千里追北。"
"大江东去 和答卫生袭之","金末元初","段克己","道人活计，本清虚挂壁，素琴而已。底事中心尝悁悁，不足一人之毁。人果何尤，天无可怨，政欲求诸己。愧生于内，赧然其颡流泚。圣道不远于人，步趋进退，谁复能违此。好把藩篱多剖却，看取成蹊桃李。笃敬忠诚，尚行蛮貊，岂不行州里。三薰三沐，为君准拟沈水。"
"月上海棠","金末元初","段克己","住山活计宜閒早。身世沧溟一沤小。日月两跳丸，迭送人閒昏晓。朱颜换，风雪俄惊岁杪。敝衣旋补荷盈沼。算骑鹤扬州古今少。休苦似吴蚕，刚把此身缠绕。君知否，我自无心可了。"
"月上海棠 其二 和答杨生彦衡","金末元初","段克己","时平无用经纶手。且閒把文章、和欧九。天气湛清秋，便无限、山明水秀。留客饮，但愿尊中有酒。鸱夷到处须亲负。寻山鸟山花、好朋友。尘世自薰莸，抱瑶英、与君同嗅。西风外，归去长拖布袖。"
"月上海棠 同诗社诸君饮芹溪上","金末元初","段克己","閒人不受春拘管。被东风暗入、罗帷暖。草色近还无，傍溪陡觉金沙软。梅花蕾，风味朝来不浅。十分潋滟金蕉满。□两颊潮红、百忧散。不醉且无归，任门外、玉绳低转。欢娱地，莫道书生冷眼。"
"月上海棠 其一 和答杨生彦衡","金末元初","段克己","小楼舞彻双垂手。便倩雁将书、寄元九。举首望南山，独蛾眉、数峰明秀。人未老，且任高歌醉酒。莫将此乐轻孤负。唤明月清风、作三友。纤手折黄华，步东篱、为伊三嗅。英雄泪，醉揾应须翠袖。"
"水龙吟 寿舍弟菊轩","金末元初","段克己","天高秋气初清，姑山汾水增明秀。黄花红叶，输香泛滟，恰过重九。细捻金蕤，旋题新句，满斟芳酒。况人生自有，安排去处，须富贵、何时有。休说山中宰相，也不效、斜川五柳。锄犁自把，山田耕罢，双牛随后。经史传家，儿孙满眼，渐能承受。待与君坐阅，庄椿岁月，作皤然叟。"
"水调歌头 其一 迎送神二词为刘润之赋","金末元初","段克己","清秋好天气，禾黍巳登场。群心思答神贶，吉日复辰良。神既来兮庭宇，飒飒西风吹雨，仙仗俨长廊。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓，醉饱满城黎庶，健倒卧康庄。夜久群动息，风散一帘香。"
"水调歌头 其二 迎送神二词为刘润之赋","金末元初","段克己","双龙隐扶辇，千骑纵翱翔。云旌翠蕤摩荡，遥指白云乡。风驭飘飘高举，云驾攀留无处，烟雾杳茫茫。小立西风外，似听佩锵锵。暮天长，秋水阔，远山苍。归途正逢明月，醉语说丰穰。但愿明年田野，更比今年多稼，神贶讵能忘。君可多酾酒，吾复有新章。"
"水调歌头 癸卯八月十七日逆旅平阳夜闻笛声有感而作","金末元初","段克己","乱云低薄暮，微雨洗清秋。凉蟾乍飞破镜，倒影入南楼。水面金波滟滟，帘外玉绳低转，河汉截天流。桂子堕无迹，爽气袭征裘。广寒宫，在何处，可神游。一声羌管谁弄，吹彻古梁州。月自于人无意，人被月明催老，今古共悠悠。壮志久寥落，不寐数更筹。"
"汉宫春 纯甫生朝，且有弄璋之喜，赋此以贺","金末元初","段克己","公子归来，笑平生湖海，豪气依然。黄金散尽，落魄谁识当年。世閒底物，解挽回、镜里朱颜。人共道，愁须殢酒，几回推向尊前。闻说梦熊初兆，喜一枝慰眼，岁晚流连。蟠桃会须结子，运偶三千。诗书旧业，要他时、分付青毡。□□□、庭阶照映，卧看玉树芝兰。"
"卜算子 正月上旬夜梦寐閒闻雪作诘旦起视但云烟出没晓山浓淡如画西望长河仅一发耳作长短句以写一时胜概","金末元初","段克己","淡月晃书窗，夜静云撩乱。敧枕萧萧听雪声，落叶閒阶满。清晓独开门，淡荡东风软。诗句成时堕渺茫，眼底江天远。"
"江城子 尘事鞅掌每与愿违缅怀山林萧散之趣","金末元初","段克己","九衢尘土涴儒冠。镜中看。失朱颜。倾倒囊资、我欲买青山。剩种閒花多酿酒，尘土外，觅清欢。功名馀事且加餐。老来閒。岂天悭。铁笛横吹、牛背稳如船。细马更须驮二八，平地上，作癯仙。"
"江城子 九月有感","金末元初","段克己","数椽茆舍大如蜗。老生涯。寄山家。遮眼文书、随分有些些。自愧行年如伯玉，思往事，尽堪嗟。从他鼓吹沸鸣蛙。鬓霜华。晚来加。南北东西、泛若水中槎。此去存身知有道，深自隐，效龙蛇。"
"江城子 甲辰晦日立春","金末元初","段克己","鸡栖行李短辕车。马如蛙。畏途赊。四十九年、强半在天涯。任使东风吹不去，头上雪，眼中花。甘泉宜稌复宜麻。近山洼。更宜瓜。明日新年、闻健早还家。报答春光犹有酒，倾白蚁，岸乌纱。"
"江城子 牡丹","金末元初","段克己","百花飞尽彩云空。牡丹丛。始潜红。培养经年、造化夺天功。脉脉向人娇不语，晨露重，洗芳容。却疑身在列仙宫。翠帷重。瑞光融。烁烁红镫、閒错绿蟠龙。醉里天香吹欲尽，应有悟，夜来风。"
"西江月 久雨新霁秋气益清与二三子登高赋之","金末元初","段克己","人与寒林共瘦，山和老眼俱青。琤然一叶不须惊。叶本无心入听。气爽云天改色，潦收烟水无声。夕阳洲外井禽鸣。涵泳一江秋影。"
"诉衷情 初夏偶成","金末元初","段克己","东风帘幕雨丝丝。梅子半黄时。玉簪微醒醉梦，开却两三枝。初睡起，晓莺啼。倦弹棋。芭蕉初绽，徙倚湖山，綵笔题诗。"
"临江仙 幽怀用前韵","金末元初","段克己","白首老儒身连蹇，不随时世纷华。尽他人笑鲁东家。皇天如欲治，舍我复谁耶。此道未行应有待，何须思虑无涯。男供耕穫女桑麻。薄躯何所事，问柳与寻花。"
"临江仙 三月十日与诸君约会西园久而不至花又狼藉因赋此以排闷","金末元初","段克己","人道花开春烂熳，花残春便无情。小园独自绕花行。是非何日定，洗耳听江声。勺药牡丹俱不见，风枝犹有残英。阶前绿叶已成阴。所期犹未至，何日倒吾瓶。"
"临江仙 寿周景纯","金末元初","段克己","仲蔚门墙蓬藋满，幽居不用声华。丑妻恶妾胜无家。学须勤苦就，富贵岂天耶。鼻垩未除斤未运，相望咫尺天涯。芹溪犹有折残麻。此心终莫展，迟汝对岩花。"
"南乡子 寿县大夫薛君宝臣","金末元初","段克己","五福几人全。我见君侯得处偏。素著蔼然乡曲誉，喧传。尽道新官似旧官。五裤复歌廉。竹马儿童更可怜。万室春风和气里，鸣弦。好似今年胜去年。"
"点绛唇 暮夜晨起书所见","金末元初","段克己","爱酒渊明，无钱休对黄花语。一杯谁举。寂寞空归去。屋上青山，山上行云度。悠然处。是中真趣。欲写还无句。"
"浣溪沙 元夜后一日史生仲恭久客初还酒閒喜为赋此","金末元初","段克己","马上风吹醉帽偏。一川晴雪袅吟鞭。冷云堆里指家山。慈母已占乌鹊喜，佳人望月拜婵娟。今宵人月十分圆。"
"浣溪沙 寿卫生行之","金末元初","段克己","莫说长安行路难。休歌肮脏倚门边。且将见在斗尊前。人意十分如月满，月明一夕向人圆。年年人月似今年。"
"浣溪沙 寿菊轩弟","金末元初","段克己","白发相看老弟兄。閒身无辱亦无荣。儿孙已可代躬耕。了却文章千载事，不须谈笑话功名。青山高卧待升平。"
"望月婆罗门引 其二 癸卯元宵与诸君各赋词以为乐寂寞山村无可道者因述其昔年京华所见以望月婆罗门引歌之酒酣击节将有堕开元之泪者","金末元初","段克己","凤城春好，玉箫金管恣游盘。梅妆犹怯轻寒。一曲清平妙舞，掌上看回鸾。渐霓裳欲遍，翠敛春山。良宵易残。歌别鹤、惜馀欢。眼底浮华自满，尘浣吟鞍。瘴半私酒，若真是、京东夫子斑。身幸健、敢复求安。"
"望月婆罗门引 其一 癸卯元宵与诸君各赋词以为乐寂寞山村无可道者因述其昔年京华所见以望月婆罗门引歌之酒酣击节将有堕开元之泪者","金末元初","段克己","暮云收尽，柳梢华月转银盘。东风轻扇春寒。玉辇通宵游幸，綵仗驾双鸾。闻鸣弦脆管，鼎沸鳌山。漏声未残。人半醉、尚追欢。是处镫围绣毂，花簇离鞍。繁华梦断，醉几度、春风双鬓斑。回首处、不见长安。"
"渔家傲 其三 送春六曲","金末元初","段克己","春去春来谁作主。怨他昨夜江头雨。把酒问春春不语。头懒举。乱红飞过鞦韆去。芳草淡烟江上路。鹧鸪声里斜阳暮。风外榆钱无意绪。空自舞。如何买得青春住。"
"渔家傲 其二 送春六曲","金末元初","段克己","不是花开常殢酒。只愁花尽春将暮。把酒酬春无好句。春且住。尊前听我歌金缕。醉眼看花如隔雾。明朝酒醒那堪觑。早是閒愁无著处。云不去。黄昏更下廉纤雨。"
"渔家傲 其六 送春六曲","金末元初","段克己","断送春光唯是酒。玉杯重捲纤纤手。檀板轻敲歌欲就。眉黛皱。翠环暗点金钗溜。自笑而今成老丑。莺花依旧情非旧。杨柳自从春去后。谁抬举。腰支新也如人瘦。"
"渔家傲 其五 送春六曲","金末元初","段克己","诗句一春浑漫与。纷纷红紫俱尘土。楼外垂杨千万缕。风荡絮。栏干倚遍空无语。毕竟春归何处所。树头树底无寻处。惟有閒愁将不去。依旧住。伴人直到黄昏暮。"
"渔家傲 其四 送春六曲","金末元初","段克己","一片花飞春已暮。那堪万点飘红雨。白发送春情更苦。愁几许。满川烟草和风絮。常记解鞍沽酒处。而今绿暗旗亭路。怪底春归留不住。莺作驭。朝来引过西园去。"
"渔家傲 正月十四日夜有感而作","金末元初","段克己","灯火萧条春日暮。荒山月上闻村鼓。羁客閒愁知几许。千万缕。人閒没个安排处。醉酒翩翩随所寓。泠然便以风为驭。指点虚无云外路。留不住。东将入海随烟雾。"
"渔家傲 其一 送春六曲","金末元初","段克己","龙尾沟边飞柳絮。虎头山下花无数。花底醉眠留杖屦。花上露。随风散漫飘香雾。老去逢春能几度。不妨且作风光主。明日不知风共雨。回首处。夕阳又下西山去。"
"最高楼 寿卫生行之 并序","金末元初","段克己","贫而乐，天命复奚疑。儿女聚嬉嬉。东村邀饮香醪嫩，西家羞馔蕨芽肥。把年华，都付与，锦囊诗。白发青衣，是人所恶。金印碧幢，是人所慕。顾吾道、是耶非。山妻解煮胡麻饭，山童自制薜萝衣。问人生，须富贵，是何时。"
"满江红 过汴梁故宫城二首 其二","金末元初","段克己","尘满貂裘，依旧是、新丰羁客。还感慨、中年多病，惟堪眠食。方寸玉阶无地借，诗书勋业休重忆。况而今、双鬓已成丝，非畴昔。兴废事，吾能说。今古恨，空填臆。向南风望断，五弦消息。眯眼黄尘无处避，洗天风雨来何日。待酒酣、慷慨语平生，无人识。"
"满江红 重九日山居感兴","金末元初","段克己","五柳成阴，三径晚、宦游无味。还自叹、迎门笑语，久须童稚。归去来兮尊有酒，素琴解写无弦趣。醉时眠、推手遣君归，吾休矣。富与贵，非吾事。贫与贱，宁吾累。步东篱遐想，昔人高致。霜菊盈丛还可采，南山依旧横空翠。但悠悠、一点会心时，君须记。"
"满江红 遁庵主人植菊阶下秋雨既盛草莱芜没殆不可见江空岁晚霜馀草腐而吾菊始发数花生意凄然似诉余以不遇感而赋之因李生湛然归寄菊轩弟","金末元初","段克己","雨后荒园，群卉尽、律残无射。疏篱下、此花能保，英英鲜质。盈把足娱陶令意，夕餐谁似三闾洁。到而今、狼藉委苍苔，无人惜。堂上客，头空白。都无语，怀畴昔。恨因循过了，重阳佳节。飒飒凉风吹汝急，汝身孤特应难立。漫临风、三嗅绕芳丛，歌还泣。"
"满江红 过汴梁故宫城二首 其一","金末元初","段克己","塞马南来，五陵草树无颜色。云气黯、鼓鼙声震，天穿地裂。百二山河俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空呜咽。"
"满江红 卫生衡之寿","金末元初","段克己","春色三分，犹未一、元宵才过。行乐处、软红香雾，未收镫火。杨柳梢头青尚浅，梅花萼底红初破。待东风、吹绿满瀛洲，愁无那。无一物，为君贺。歌我志，君须和。问人生底事，必须奇货。好对青山倾白堕，休嗟事业违人些。怕他时、富贵逼人来，妨高卧。"
"满江红 寿陈丈良臣","金末元初","段克己","有妫之后，国于陈、庆流苗裔。还世有、异人閒出，簪缨不替。别派中分汾水右，英灵吸尽姑山气。看凤麟、来应太平期，为佳瑞。都未展，经邦志。医与卜，浑馀事。把活人手段，此中聊试。德义不孤朋友乐，田园粗了儿孙计。有鬓丝、禅榻老生涯，栖心地。"
"满江红 梦庵张君信夫生朝","金末元初","段克己","腊尽春来，还又是、新年入手。人共喜、丹山仙桂，一枝初秀。转首黄金都散尽，酒酣弹铗蛟龙吼。想平生、豪气尚依然，冲星斗。红未透，花枝瘦。人不老，花依旧。老生涯正要，东山歌酒。翠壁撑空山玉立，长河泻浪风雷走。挽山河、胜概入金尊，为君寿。"
"满江红 清明与诸生登西硙柏冈","金末元初","段克己","欲把长绳，维白日、暂留春住。亲友面、一回相见，一回非旧。扰扰胶胶尘世事，不如人意十常九。向斜阳、无语倚危楼，空搔首。活国手，谈天口。都付与，尊中酒。这情怀又是，去年时候。风外纷纷飞絮乱，柳边湛湛长江去。问老来、还有几多愁，愁如许。"
"满江红 登河中鹳雀楼","金末元初","段克己","古堞凭空，烟霏外、危楼高矗。人道是、宇文遗趾，至今相续。梦断繁华无觅处，朱甍碧甃空陈迹。问长河、都不管兴亡，东流急。侬本是，乘槎客。因一念，仙凡隔。向人閒頫仰，已成今昔。条华横陈供望眼，水天上下涵空碧。对西风、舞袖障飞鸿，沧溟窄。"
"满庭芳 其一 山居偶成每与文翰二三子论文把酒歌以侑觞亦足以自乐也","金末元初","段克己","归去来兮，吾家何在，结茆水际林边。自无人到，门设不须关。蛮触政争蜗角，荣枯事、不到尊前。应堪叹，清溪流水，东去几时还。此身何处著，从教容与，木雁之閒。算躬耕陇亩，在我无难。便把锄头为枕，眠芳草、醉梦长安。烟波客，新来有约，要买钓鱼竿。"
"满庭芳 其二 山居偶成每与文翰二三子论文把酒歌以侑觞亦足以自乐也","金末元初","段克己","归去来兮，渔歌樵唱，觅愁愁在那边。承流委顺，万事没机关。眼底江山如画，松环抱、修竹当前。君便有，侯封相印，到此也须还。人生消底物，百年都付，茆屋三閒。但卷舒以道，到了何难。日月消磨双鬓，中原信、未报平安。蒙头睡，日高慵起，帘影上三竿。"
"满庭芳 雪夜用前韵","金末元初","段克己","万籁收声，六花呈瑞，小桥路断江边。笑潮州刺史，匹马蓝关。漫有清名千载，一杯酒、孤负生前。争如我，围炉小酌，和气笑中还。梅梢新月上，芒鞋竹杖，烂赏林閒。便销金低倡，欲换应难。勋业何须看镜，蓬窗底、空卧袁安。君须记，游鱼失水，那可上长竿。"
"蝶恋花 寿卫生袭之","金末元初","段克己","二月山城春尚未。柳弄东风，恰吐黄金蕊。占断溪头佳丽地。多君先得閒中趣。我为虚名相绊系。君自深藏，不识愁滋味。世事无劳深著意。年丰酒贱须勤置。"
"蝶恋花 寿山人湛然李生","金末元初","段克己","岩菊开时霜信杳。风雨无情，又是重阳了。茆舍疏篱人不到。床头醅瓮生微笑。莫怪住山真小草。颦损蛾眉，愁独无人埽。花底一杯须健倒。醉中听唤卿卿小。"
"鹧鸪天 其三 暮春之初会饮卫生袭之家酒酣诸君请作乐府因为之赋使览者知吾辈之所乐也","金末元初","段克己","当日元龙气最豪。而今尘土垫冠髦。纷纷路絮随风舞，泛泛轻鸥逐水漂。?一醉，便千朝。文章休说仆奴骚。春来春去容颜改，输我花前把碧醪。"
"鹧鸪天 其一 上巳日再游青阳峡用家弟诚之韵","金末元初","段克己","瓦釜逢时亦转雷。春江得雨浪崔嵬。不才分作沟中断，偶对溪山一笑开。题姓字，拂青苔。此翁来后更谁来。不须更待移时遣，俗驾闻风已自回。"
"鹧鸪天 其四 暮春之初会饮卫生袭之家酒酣诸君请作乐府因为之赋使览者知吾辈之所乐也","金末元初","段克己","七字骊珠句法豪。老夫倒甲堕缨髦。舆薪不见明何谓，雷雨无声麦已漂。穷研墨，几昏朝。星星鬓发半刁骚。从人笑我冬烘甚，犹可尊前举罚醪。"
"鹧鸪天 其二 九日寄彦衡济之兼简仲坚景纯二弟","金末元初","段克己","酒满金尊客满楼。美人清唱眼波秋。花随酒令筵前散，香逐芳须坐上稠。山历历，水悠悠。百年光景去如流。直须烂醉酬佳节，莫惹人閒半点愁。"
"鹧鸪天 其五 暮春之初会饮卫生袭之家酒酣诸君请作乐府因为之赋使览者知吾辈之所乐也","金末元初","段克己","把酒簪花强自豪。花应羞上阿翁髦。不教春色因循过，忍为虚名孟浪漂。醒复醉，莫还朝。纷纷四海正兵骚。从渠眼底桑田变，且乐床头拨瓮醪。"
"鹧鸪天 其三 上巳日再游青阳峡用家弟诚之韵","金末元初","段克己","古狱干将未遇雷。一生肝胆漫崔嵬。不将身向愁中老，剩把怀于笑里开。贤圣骨，长寒苔。君如不饮复何来。便从今日为头数，比到春归醉几回。"
"鹧鸪天 其二 青阳峡对酒","金末元初","段克己","古木寒藤荫小溪。溪边更著好山围。波閒容与双鸥净，空外飘飖一鹗飞。湍浪泻，万珠霏。风前天棘舞青丝。兰亭豪逸今陈迹，不醉东风待几时。"
"鹧鸪天 其一 暮春之初会饮卫生袭之家酒酣诸君请作乐府因为之赋使览者知吾辈之所乐也","金末元初","段克己","幼岁文章已自豪。皤然犹记两垂髦。从教酒债生前有，莫待诗瓢死后漂。三万日，六千朝。百年强半是羁骚。须君自制黄金鲙，醉我新篘玉色醪。"
"鹧鸪天 彦衡诸君皆有和章因复仍韵以写老怀","金末元初","段克己","不是秋来懒上楼。龙钟诗骨不禁秋。旧欢去我如天远，新恨撩人似发稠。空咄咄，漫悠悠。老来终是少风流。千金买笑佳公子，醉卧琼楼不识愁。"
"鹧鸪天 其二 上巳日再游青阳峡用家弟诚之韵","金末元初","段克己","楼外残云走怒雷。西山晴色晚崔嵬。柳薰迟日千丝暗，花喷温黁一夕开。须席地，更茵苔。素琴横膝赋归来。一觞一咏风流在，牛背如船倒载回。"
"鹧鸪天 其一 九日寄彦衡济之兼简仲坚景纯二弟","金末元初","段克己","点检笙歌上小楼。西风帘幕卷清秋。绿醅轻泛红萸好，黄菊羞簪白发稠。今古恨，去悠悠。无情汾水自西流。淡烟衰草斜阳外，并作登临一段愁。"
"鹧鸪天 其三 青阳峡对酒","金末元初","段克己","飐飐轻舟送上溪。何时柳树已成围。贪看归鸟投林急，不觉残花入座飞。兰棹举，曲尘霏。新荷挽断有馀丝。酒酣却对青山笑，面目苍然不入时。"
"鹧鸪天 其二 暮春之初会饮卫生袭之家酒酣诸君请作乐府因为之赋使览者知吾辈之所乐也","金末元初","段克己","酾酒椎牛诧里豪。临流觞咏富时髦。纷纷世态浮云变，草草生涯断梗漂。愁不寐，夜难朝。广陵散曲屈平骚。从今有耳都休听，且复高歌饮楚醪。"
"鹧鸪天 和答寻正道","金末元初","段克己","衬步金纱村路遥。归来羞费楚词招。蜂黏落絮行池面，蝶避游丝过柳桥。方外友，仗谁邀。定于驴上作推敲。穷愁正要诗料理，莫问春来酒价高。"
"鹧鸪天 其一 青阳峡对酒","金末元初","段克己","千尺长虹下饮溪。两山环合翠屏围。非鱼定不知鱼乐，得鹿还生失鹿悲。花蔼蔼，絮霏霏。东风不染鬓边丝。百川尚有西流日，一老曾无却少时。"
"阮郎归 寄李都运有之","金末元初","胥鼎","人情冷暖共高低。疏慵非所宜。老夫碌碌本无机。閒教造物疑。形木槁，鬓丝垂。山林先有期。故人只道挂冠迟。此心应不知。"
"江城子 王温季自北都归过予三河坐中赋此","金末元初","蔡圭","鹊声迎客到庭除。问谁欤。故人车。千里归来、尘色半征裾。珍重主人留客意，奴白饭，马青刍。东城入眼杏千株。雪模糊。俯平湖。与子花间、随分倒金壶。归报东垣诗社友，曾念我，醉狂无。"
"玉楼春","金末元初","元好问","楚娘最瘦腰围小，会看新声歌水调。已看天上驻行云，更向花间留晚照。倾城不博嫣然笑，剩破千金犹恨少。少年恰是惜春时，第一莫教容易了。"
"鹧鸪天 其二 宿赵州","金末元初","元好问","绿袖垂肩士女图。艳歌还似转莺雏。一春杨柳吹绵后，五月榴花照眼初。明画烛，倒金壶。使君晓夙宴西湖。老来忘却行云梦，犹要春风醉后扶。"
"寄张弟器之","金末元初","段克己","爱酒陶彭泽，映世清节耀。乞食赋新诗，不复事边徼。士生多坎坷，异代或同调。东山不可作，敢望磻溪钓。壶觞聊自倾，登高一舒啸。但恐污世尘，永为达人笑。山堂久岑寂，宴坐度昏晓。倚壁一蒲团，幽人活计了。日高鼎茶鸣，风细炉烟袅。曳杖步庭除，看云头屡矫。安得谪仙人，神游八极表。"
"录汴梁宫人语十九首 其三","金末元初","杨奂","殿前轮直罢，偷去赌金钗。怕见黄昏月，殷勤上玉阶。"
"录汴梁宫人语十九首 其四","金末元初","杨奂","翠翘珠掘背，小殿夜藏钩。蓦地羊车至，低头笑不休。"
"录汴梁宫人语十九首 其五","金末元初","杨奂","内府颁金帛，教酬贺节盘。两宫新有旨，先与问孤寒。"
"录汴梁宫人语十九首 其六","金末元初","杨奂","人间多枣栗，不到九重天。长被黄衫吏，花摊月赐钱。"
"饮酒五首 其二","金末元初","元好问","去古日已远，百伪无一真。独馀醉乡地，中有羲皇淳。圣教难为功，乃见酒力神。谁能酿沧海，尽醉区中民。"
"饮酒五首 其三","金末元初","元好问","利端始萌芽，忽复成祸根。名虚买实祸，将相安足论。驱驴上邯郸，逐兔出东门。离官寸亦乐，里社有拙言。"
"饮酒五首 其四","金末元初","元好问","万事有定分，圣智不能移。而于定分中，亦有不测机。人生桐叶露，见日忽已晞。唯当饮美酒，傥来非所期。"
"饮酒五首 其五","金末元初","元好问","此饮又复醉，此醉更酣适。徘徊云间月，相对澹以默。三更风露下，巾袖警微湿。浩歌天壤间，今夕知何夕？"
"陈君百禄隐居河汾世以医名家临财廉取予又性喜谐虽外若宽纵内实重慎而有常心真善学医者也辛丑之秋余痁作君调护周至既获勿药欲酬而不可姑以诗答其勤","金末元初","段克己","我来汾沮洳，汾滨君所居。岂期牢落际，有子可与娱。遗我以方药，投我以素书。往来八九年，问难更起余。妙处自心得，论说乃其馀。众议递持执，辞语费百车。君以一言蔽，如乱发得梳。丹砂与赤箭，应用并贮储。困穷尤所重，视之骨肉如。孰谓斯世中，乃见古人且。我不为世用，以道而卷舒。子胡自隐晦，而不干名誉。闻君有令子，万里今权舆。于公多阴德，预使高门闾。请君事斯语，勿谓吾计疏。"
"后饮酒五首 其一","金末元初","元好问","少日不能觞，少许便有馀。比得酒中趣，日与杯杓俱。一日不自浇，肝肺如欲枯。当其得意时，万物寄一壶。作病知奈何，妾妇良区区。但愧生理废，饥寒到妻孥。吾贫盖有命，此酒不可无。"
"丁酉春雪","金末元初","段克己","几日东风吹冻雪，麦苗乾死埋沙尘。客床敧枕睡不稳，寒气偏寻老病身。沈沈夜色涵窗白，却讶微云弄山月。开门澹荡雪满空，拂面犹疑柳花湿。二气交感天地通，千林玉立天无风。蓬莱宫阙堕人世，三日不见车马踪。??燮燮殊未已，此瑞应知同万里。远客休歌蜀道难，农夫剩有丰年喜。买牛便好事春耕，况复新来官长清。田家衣食无美恶，不困追胥死亦乐。"
"录汴梁宫人语十九首 其七","金末元初","杨奂","仁寿生辰节，君王进玉卮。寿棚兼寿表，留待北还时。"
"录汴梁宫人语十九首 其八","金末元初","杨奂","边奏行台急，东华夜启封。内人催步辇，不候景阳钟。"
"录汴梁宫人语十九首 其九","金末元初","杨奂","画烛双双引，珠帘一一开。辇前齐下拜，欢饮辟寒杯。"
"录汴梁宫人语十九首 其十","金末元初","杨奂","圣躬香阁内，只道下朝迟。扶仗娇无力，红绡贴玉肌。"
"录汴梁宫人语十九首 其十一","金末元初","杨奂","今日天颜喜，东朝内宴开。外边农事动，诏遣教坊回。"
"录汴梁宫人语十九首 其十二","金末元初","杨奂","驾前双白鹤，日日候朝回。自送銮舆去，经今更不来。"
"录汴梁宫人语十九首 其十三","金末元初","杨奂","陡觉文书静，相将立夕阳。伤心宁福位，无复夜熏香。"
"录汴梁宫人语十九首 其十四","金末元初","杨奂","二后睢阳去，潜身泣到明。却回谁敢问，校似有心情。"
"录汴梁宫人语十九首 其十五","金末元初","杨奂","为道围城久，妆奁阃犒军。入春浑断绝，饥苦不堪闻。"
"录汴梁宫人语十九首 其十六","金末元初","杨奂","监国推梁邸，初头静不知。但疑墙外笑，人有看宫时。"
"录汴梁宫人语十九首 其十七","金末元初","杨奂","别殿弓刀响，仓皇接郑王。尚愁宫正怒，含泪强添妆。"
"录汴梁宫人语十九首 其十八","金末元初","杨奂","一向传宣唤，谁知不复还。来时旧针线，记得在窗间。"
"录汴梁宫人语十九首 其十九","金末元初","杨奂","北去迁沙漠，诚心畏从行。不如当日死，头白若为生。"
"酬昭君怨","金末元初","杨奂","玉貌辞金阙，貂裘拥绣鞍。将军休出战，塞上雪偏寒。"
"游嵩山十三首 其一 轘辕坂","金末元初","杨奂","盘盘十二曲，石岭瘦峥嵘。脚底有平地，何人险处行。"
"游嵩山十三首 其二 太室","金末元初","杨奂","茂陵骨已朽，万岁恐虚传。莫上中峰顶，秦城隔暮烟。"
"游嵩山十三首 其三 少室","金末元初","杨奂","方若植嵬冠，森若削寒玉。明月夜中游，谁家借黄鹄。"
"游嵩山十三首 其四 启母石","金末元初","杨奂","顽石本在世，启母人亦知。可怜宋太后，死骂宁馨儿。"
"游嵩山十三首 其五 少姨庙","金末元初","杨奂","路傍双阙老，蔓草入荒祠。时见山家女，烧香乞茧丝。"
"游嵩山十三首 其六 卢岩","金末元初","杨奂","避名名自在，身瘠道还腴。未到千年后，空岩已姓卢。"
"游嵩山十三首 其七 龙潭","金末元初","杨奂","壮哉昌黎笔，谈笑排佛祸。不言动鬼神，翻疑触雷火。"
"游嵩山十三首 其八 五渡水","金末元初","杨奂","几时落东溪，曲折卧天汉。语似登山人，可饮不可盥。"
"游嵩山十三首 其九 测影台","金末元初","杨奂","一片开元石，愈知天地中。今宵北窗梦，或可见周公。"
"游嵩山十三首 其十 箕山","金末元初","杨奂","土阶堕渺茫，多少曹与马。底事住青山，近代无让者。"
"游嵩山十三首 其十一 颍水","金末元初","杨奂","邂逅洗耳翁，去饮上流水。此日傥相逢，黄犊应渴死。"
"游嵩山十三首 其十二 卓锡泉","金末元初","杨奂","大士传心要，诸方叩道玄。至今卓锡地，瑩彻有遗泉。"
"游嵩山十三首 其十三 巢翁冢","金末元初","杨奂","既知田间乐，焉知田间苦。惟是唐虞朝，所以有巢父。"
"泊舟老鹳觜","金末元初","杨奂","衮衮风生嘴，涓涓月印沙。船头平压浪，棹尾旋成花。老去长为客，愁来转忆家。双栖疏影里，羡杀柳桥鸦。"
"青峰寺哭灿然弟","金末元初","杨奂","长别惟生死，难忘是弟兄。但吾今到处，想汝昔曾行。乡社三年阻，兵戈一梦惊。青山风雨夜，此去更伤情。"
"晚至青口","金末元初","杨奂","长年困行役，短发易飘零。世事惊春梦，交亲散晓星。烧痕侵路黑，柳色夹堤青。落日明霞底，原情动鹡鸰。"
"次答正卿二首 其一","金末元初","杨奂","客愁青镜里，归梦白鸥边。故国人何在？新秋月又圆。米盐逢此日，诗酒负残年。长羡平林鸟，双飞入暮烟。"
"同完颜惟洪至楼观闻耗","金末元初","杨奂","蓬莱隔沧海，虎豹护天关。白发知谁免，青牛竟不还。茶分丹井水，诗入草楼山。顾我负何事，区区鞍马间。"
"宿草堂二首 其一","金末元初","杨奂","百顷逍遥苑，千年罗什家。荒林藏屋小，细径逐溪斜。老桧今何在，瑞莲春自花。山灵憎俗驾，朝暮白云遮。"
"宿草堂二首 其二","金末元初","杨奂","废寺人踪断，幽溪野性便。鱼须分浪细，虎迹印沙圆。驯雀偷僧饭，饥蚊破客眠。献芹吾岂敢，直欲斸山田。"
"寄商孟卿","金末元初","杨奂","无穷唯永日，有尽是流年。白发谁能免，丹经恐妄传。会心人健否，到处冢累然。衮衮风波地，方思万里船。"
"河道村","金末元初","杨奂","官路人家少，边城驿使频。季鹰终去洛，王粲近归秦。天地群龙斗，泥沙尺蠖伸。亲朋应笑我，头白傍风尘。"
"寄朱生","金末元初","杨奂","不知朱记室，岁晚竟如何。老舅家谁托，孀亲鬓已皤。林泉忧患少，京国是非多。为客几时了，悲凉弹铗歌。"
"留别儒禅","金末元初","杨奂","溪行鱼不畏，岩宿虎相随。怕客谈新事，逢人诵旧诗。衲轻聊覆体，米滑欲翻匙。僧腊知馀几，霜须已满颐。"
"谢顾副言问疾","金末元初","杨奂","久谢公家事，时劳长者车。可怜新病后，未觉故人疏。渭北偏饶梦，河南近得书。相忘吾岂敢，欲出怯篮舆。"
"访耿君玉隐居","金末元初","杨奂","居幽穿洞府，岸狭束溪流。细径邻翁熟，悬厓远客愁。桥明山月上，窗暗野云浮。世事何曾到，年侵亦白头。"
"雨夜","金末元初","杨奂","关河隔千里，笔研寄馀生。老觉乡心重，閒知世念轻。微风摇竹影，细雨簌檐声。落魄缘何事，吾今不用名。"
"雨夜","金末元初","杨奂","窗秋风猎猎，檐夜雨频频。蛩韵愁于我，灯花笑向人。此身犹在洛，何日定归秦。不必黄粱熟，真惭白发新。"
"未归","金末元初","杨奂","渭水遥通洛，函关近隔秦。百年垂老日，千里未归身。梦寐嫌为客，妻孥不讳贫。一官无可恋，花气五陵春。"
"答京叔文季昆仲","金末元初","杨奂","何处音书至，刘家好弟兄。科名先世在，诗律早年成。岭北饶风雪，淮南困甲兵。论文吾有意，尊酒阻同倾。"
"饮山家","金末元初","杨奂","为爱春风好，乘时把一杯。百年双眼在，万事寸心灰。花向坐中落，客从云外来。诗成无纸笔，画地惜苍苔。"
"浮生一首怀裕之","金末元初","杨奂","汉节飞云外，秦城落照边。浮生空自老，归计定何年？泪满陈蕃榻，心摇祖逖鞭。短诗聊遣兴，羞向故人传。"
"抚州","金末元初","杨奂","北界连南界，昌州又抚州。月明鱼泊夜，霜冷鼠山秋。为客无时了，劳生有许愁。残年婴世网，吾欲谢浮鸥。"
"至滑州堤","金末元初","杨奂","旧事悲存没，残年厌往还。孤城晴雪底，双塔暮云间。马没长津在，龙归老井閒。隔林青数点，多是浚州山。"
"出鸦路宿北石桥","金末元初","杨奂","烧火连山暗，春云出谷迟。避人投野店，系马就疏篱。旧字颓垣在，新愁客枕知。清明无几日，细与数归期。"
"宿南石桥","金末元初","杨奂","江流平入楚，山势远连秦。岸柳犹含冻，溪花欲破春。石衔车辙古，沙印虎蹄新。晚境长为客，空山不见人。"
"承德亨见访","金末元初","杨奂","世事元无定，人生只合閒。君今悲白发，我亦负青山。废郭官居冷，荒年旅食悭。最怜情意厚，朝至暮方还。"
"次答正卿二首 其二","金末元初","杨奂","何人依玉树，有客隐金华。老觉身为累，时劳梦到家。且骑山简马，谁识子阳蛙。日暮秋风起，飞尘满画叉。"
"次答伯直侍郎三首 其一","金末元初","杨奂","家贫馀四壁，地胜接三乡。才赋狂司马，形容老遂良。画眉从尔阔，舞袖为谁长？生死交情在，书绅示不忘。"
"次答伯直侍郎三首 其二","金末元初","杨奂","升斗贪微禄，关河隔故乡。咏归怀靖节，知足愧张良。不问黄金尽，犹怜白发长。江湖风浪急，相喣胜相忘。"
"次答伯直侍郎三首 其三","金末元初","杨奂","汹汹何时定，飘飘著处乡。音书黄耳绝，兄弟白眉良。晚境情偏重，良宵话更长。旧游零落尽，别后实难忘。"
"冠氏留别赵帅","金末元初","杨奂","主人情烂熳，客子自奔忙。不见犹频梦，相逢合断肠。秋凉抛药裹，夜雨倒壶觞。回首高城北，幽燕去路长。"
"送靳才卿之平阳","金末元初","杨奂","却向他州去，萧萧雪满簪。丘园初到眼，儿女总关心。汾水野烟白，霍山寒雾深。得归归更好，吾亦爱秦音。"
"呈君美","金末元初","杨奂","上阳门外路，日暮独归时。齿发各衰谢，风尘仍别离。断云横紫阁，急雨掠苍陂。地胜饶新句，君将寄阿谁？"
"得邳大用书复寄","金末元初","杨奂","百年真梦寐，万国久风尘。老去偏相忆，书来恨不频。季鹰犹在洛，王粲未归秦。谷口知何似，他时愿卜邻。"
"□杨飞卿","金末元初","杨奂","吾宗久零落，之子亦中年。紫逻堪高卧，玄经拟共传。前言非戏尔，旧处想依然。留著新诗笔，教随过海船。"
"□文纪行赠以小步马","金末元初","杨奂","洛水西头路，桃花夹岸香。偏宜红叱拨，小试紫游缰。雨径沙初软，春山草正长。杖藜犹过我，此别莫相忘。"
"怀同祖卿","金末元初","杨奂","东府仓皇别，西河迤逦回。元戎期坐啸，上客入行台。梦里惠连句，生前张翰杯。龙池清似染，应恨不归来。"
"答张君美","金末元初","杨奂","我无茅一把，谁有橘千头。应物机仍拙，忧时涕欲流。谩违鱼鸟信，岂为稻粱谋。老去轻三仕，诗来抵《四愁》。"
"宿重阳宫","金末元初","杨奂","村落到山尽，轩窗临水多。野禽如旧识，邻叟渐相过。林静连官竹，篱疏补女萝。夜深眠不著，倚杖看星河。"
"陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张明叙六曲李仲常凤翔董彦材从之学如白云楼海棠馆所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才 其一","金末元初","杨奂","家世江头令，风流竹里仙。海棠烘晓霁，野笋淡春烟。尊俎违今日，弦歌记昔年。挂冠吾有意，送老白云边。"
"陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张明叙六曲李仲常凤翔董彦材从之学如白云楼海棠馆所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才 其二","金末元初","杨奂","违别亦已久，萧萧双鬓丝。自怜多病后，不似早年时。暮雨千山道，春风五柳祠。剩留溪上竹，到处刻新诗。"
"陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张明叙六曲李仲常凤翔董彦材从之学如白云楼海棠馆所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才 其三","金末元初","杨奂","不见长杨馆，人家只翠微。溪流环监署，林影入宫闱。花鸭夜方静，竹䶉秋更肥。青仙无处问，老泪日沾衣。"
"陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张明叙六曲李仲常凤翔董彦材从之学如白云楼海棠馆所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才 其四","金末元初","杨奂","老病乡心重，艰危世契疏。少年知自立，近日定何如。渭上千丛玉，陂头半尺鲈。往来元不恶，容我坐篮舆。"
"读汝南遗事 其一","金末元初","杨奂","轵道牵羊事已非，更堪行酒着青衣。里头婢子那知此，争逐君王烈焰归。"
"读汝南遗事二首 其二","金末元初","杨奂","六朝江水故依然，隔断中原又百年。长笑桓温无远略，竟留王猛佐苻坚。"
"读通鉴","金末元初","杨奂","风烟惨澹驻三巴，汉烬将燃蜀妇髽。欲起温公问书法，武侯入寇寇谁家？"
"紫阳阁","金末元初","杨奂","碧瓦朱甍动紫烟，清风吹袂渺翩翩。梦回忆得三生事，悔落黄尘六十年。"
"题二贤祠","金末元初","杨奂","从经操懿狎孤儿，世事尤非扣马时。若道后人真可诳，空山焉有二贤祠。"
"涿南见蚕妇本汴梁贵家","金末元初","杨奂","蚕月何曾出后堂，干戈流落客他乡。罗衣著尽无人问，自把荆篮摘野桑。"
"出郭作","金末元初","杨奂","燕姬歌处啭莺喉，燕酒春来滑似油。自有五陵年少在，平明骑马过卢沟。"
"过汤阴崇寿寺二首 其一","金末元初","杨奂","城荒寺古冷于冰，绛帐谁烧照佛灯。閒绕空阶观石刻，偶闻音语得乡僧。"
"过汤阴崇寿寺二首 其二","金末元初","杨奂","老僧七十六春秋，霜满修眉雪满头。见说故人揩病目，几时携杖入西州。"
"忆君美","金末元初","杨奂","寒雁明朝下五湖，长安西望独踌躇。无情谁似张公子，两见秋风不寄书。"
"寄君美二首 其二","金末元初","杨奂","铜柱从君泣堕鸢，鸱夷心事五湖船。头颅如此人间世，不得青山对暮年。"
"管宁濯足图","金末元初","杨奂","踏遍辽东未是痴，藜床欲穴只心知。好留一掬黄泥水，墁却曹郎受禅碑。"
"答客","金末元初","杨奂","仕晚自知为学拙，家贫人道治生疏。满山薇蕨春风老，昨夜邻翁有报书。"
"泛舟","金末元初","杨奂","燕子迎风掠水飞，楼前杨柳绿依依。十年不作南塘梦，怕见残阳上客衣。"
"长安感怀","金末元初","杨奂","此心只欲作东周，再到长安已白头。往事无凭空击楫，故人何处独登楼。月摇银海秦陵夜，露滴金茎汉殿秋。落日酒醒双泪眼，几时清渭向西流。"
"延祥观","金末元初","杨奂","长□谁遣降精魂，气应潜龙道自存。玄女式中消日月，春明门外转乾坤。诸王决计戡多难，睿主应期即至尊。天命有归赤符后，遗风犹记老人村。"
"重阳观","金末元初","杨奂","终南佳处小壶天，教启全真自此仙。道纪宏开山色里，通明高耸日华边。南连地肺花浮水，西望经台竹满烟。最爱云窗无事客，寂然心月照重玄。"
"遇仙观","金末元初","杨奂","一饮甘河万事休，唤回胡蝶梦庄周。口传铅汞五篇诀，神驭云龙八极游。寰海玄风开羽客，遇仙清迹想毡裘。百年更有何人酌，人自无缘水自流。"
"通济桥","金末元初","杨奂","五丁凿石极坚顽，陌上行人得往还。月魄半轮沈水底，虹腰千尺驾云间。郑卿车渡心应愧，秦帝鞭驱血尚殷。为问长江深几许，雪风吹马下天山。"
"试万宁宫","金末元初","杨奂","月澹长杨晓色清，天题飞下寂无声。南山雾豹文章在，北海云鹏羽翼成。玉槛玲珑红露重，金炉缥缈翠烟轻。谁言夜半曾前席，白日君王问贾生。"
"至日","金末元初","杨奂","忆初年少在南梁，兄弟欢游久未忘。春色共倾花底酒，雨声常对竹边床。怒鲸一夕掀洪浪，断雁何时续旧行。辜负乱来同被约，尺书不到十年强。"
"谒庙","金末元初","杨奂","会见春风入杏坛，奎文阁上独凭阑。渊源自古尊洙泗，祖述何人似孟韩。竹简不随秦火冷，楷林空倚鲁城寒。飘零踪迹千年后，无复东西老一箪。"
"题终南和甫提点筠溪","金末元初","杨奂","仙家静住西南溪，竹外须信无馀师。平生高节鬼亦畏，一点虚心人得知。林深自有天地在，岁暮不受风霜欺。何时借我半窗月？万里黄尘双鬓丝。"
"孙烈妇歌","金末元初","杨奂","平陆有烈妇，地望雄诸吴。从居孩提间，体貌迥尔殊。举家爱惜心，不啻千金珠。眉拂夏茧蛾，鬓亸春林乌。芙蓉羡颜色，冰雪羞肌肤。十二巧针指，十四婉步趋。姻戚未省识，闺阃何曾踰。孙郎邑中秀，少小依师儒。双亲为择对，买红缠酒壶。青鸾得綵凤，誓结百年娱。屈己接妯娌，尽心奉舅姑。孰谓连理枝，半璧先摧枯。春风合欢床，分守夜雨孤。西邻久钦慕，诚与六礼俱。贿好靡不周，下逮役使徒。父兄去世乱，仓卒谁携扶。母嫂怜幼寡，且微反哺雏。号诉竟莫察，僵仆气不苏。同穴大义在，初言宁忍辜。日闻势转逼，托媒致区区。将汝已死妇，配我未葬夫。朝决暮即行，参差当自屠。王族忽承命，搔首久踟蹰。此事难为谐，此理古亦无。女闻一抚掌，天道卒敢诬。腐骨尚知爱，而况生人躯。素志从此伸，里巷咸惊吁。秋风万马来，所至皆丘墟。粟堆坡头路，月黑忘崎岖。乡兵共乌合，焉能保不虞。俄顷鼓声绝，崩溃东北隅。壮者被杀戮，弱者遭縻驱。妇时飞悬厓，翩若赴水凫。皎皎盈尺玉，未甘苍蝇污。鲜鲜全匹锦，岂容浊秽涂。向是健男子，足授丈二殳。航海鲙长鲸，荡荆缚于菟。悲哉女子身，裙裾郁壮图。胡不具始末，奏之达帝都。外则诏郡国，内则正宫襦。胡不搆祠宇，揭之当官衢。近使感义节，远使惩淫愚。不然布台阁，直笔一再濡。特书彤史上，永世瞻范模。"
"谕内","金末元初","杨奂","天地具此身，胚胎乃潜受。甚者感异类，焉敢计妍丑。冠盖传百世，万求无一售。所以孟轲氏，立言痛无后。飘零风尘际，?作穷独叟。四年四悬弧，吉兆自申酉。顾我果何人，报施嗟已厚。今冬复尔耳，喜在得分剖。女亦吾所出，胡为生可否。天下尽男子，无姑卒无妇。伏羲画八卦，错综定奇偶。阿驹才五岁，见客谨拜叩。稍稍爱纸笔，门户知可守。女生愿有家，教之奉箕帚。乘龙非所期，随分逐鸡狗。"
"金谷行","金末元初","杨奂","洛阳园池天下无，金谷近在西城隅。晋时花草不复见，野人犹解谈齐奴。齐奴豪奢谁比数，酒酣爱击珊瑚株。后堂春风满桃李，中有一枝名绿珠。千金买步障，百金买氍毹。时时吹笛替郎语，云窗雾户长欢娱。层阶欲下须人扶，岂料一日能捐躯。红飞玉碎顷刻里，空使行客悲踌躇。楼头小妇感恩死，君臣大义当何如。"
"有怀梁仲经父","金末元初","杨奂","美人荧荧在何处？海阔天低隔烟雾。珊瑚零落芙蓉空，咫尺相望迷去路。翠辇金舆双凤皇，风吹环佩声琅琅。壶觞狼藉事已往，一日万里愁茫茫。刘郎竟是谁家客？岁晚霜华林叶赤。美人荧荧在何处？鸭绿江头江月白。"
"陶九嫂","金末元初","杨奂","勿轻钗与笄，勿贱裙与襦。柘皋一女子，健胜百丈夫。家住庐州东，库藏饶金珠。天阴夜抹漆，暴客萌觊觎。胠箧不足较，父兄罹刳屠。女年十五六，以色竟见驱。捕捉星火急，亡命洞庭湖。既为陶家妇，九嫂从渠呼。寝息风浪中，四邻唯菰蒲。琴瑟未免合，积久产二雏。春秋祭享绝，对面佯悲吁。向来郎鬓黑，漂泊生白须。身后乏寸土，奈我子母孤。干戈又换世，幸在昔廛区。何当决归□，卒岁容相娱。闻语略不疑，意谓痴且愚。锐然□轻舟，携抱登长涂。青毡复旧物，水陆多膏腴。女儿拜夫前，灵贶焉可诬。儿初有秘祝，欲答神□扶。绐郎俟西祠，径往公府趋。画地诉首尾，曾不□锱铢。官长怒咆哮，俄顷就执俘。械杻满虮虱，□□临街衢。使女坐其旁，笑颊如施朱。自推二□□，□请加锧鈇。官曰产尔腹，颇亦怜呱呱。女□□□种，不可谓不辜。环观交感泣，猛烈今古无。□事鬼神畏，失机或斯须。甘露若训注，反遭□□图。政类窦桂娘，儿同心实殊。隐忍寂寞滨，岂甘盗贼污。白玉投青泥，至宝终莫渝。此雠若不雪，何以见鸟乌。一息传万口，南北通燕吴。夫愿女为妇，妇愿女为姑。绿林肝胆寒，低头羞穿窬。佳人固不幸，能还谁尔拘。何事原巨先，遂使轻侠徒。"
"题赵继卿耕隐图","金末元初","杨奂","惜君玉雪成老丑，知君近出太常后。求田问舍计差早，恐君不是扶犁手。长安冠盖闹于云，但说子真耕谷口。此心肯处万事了，直待钟鸣奈衰朽。溪山入眼画样新，雨翠烟岚浮户牖。松亭可琴水可舟，中有石田三百亩。剩锄乌豆种红秫，十分桑麻居八九。软浸豆屑饭晨犊，浓汤秫腴篘社酒。冷盆缫丝给公上，挑灯纺绩裹妾妇。索钱豪吏喜食肉，准备羹材养鸡狗。荆棘满野独漏网，太常遗泽亦已厚。军兴科徭古不免，为劝比邻死莫走。残年得饱实大幸，傍舍偎篱插花柳。君家平日无杂宾，我辈过门须一扣。若非代北少陵翁，定是周南紫阳叟。更阑朗咏除夜篇，聊与苍生洗尘垢。"
"李王夜宴行","金末元初","杨奂","玉漏沈沈寒夜永，瑶阶月转梧桐影。重门深锁寂无人，醉倚银屏呼不醒。茜裙六幅拖朝霞，飞云髻稳盘双雅。一生偏得君王意，笑酬新宠弹琵琶。娇小不禁弦索滑，肠欲断时轻一抹。半遮粉面回春波，等閒忘却龙香拨。欢娱未毕北兵来，三十六宫如死灰。茅茨老死定谁问？纷纷哀乐长相催。"
"晋溪行感故人崔君宝冯达卿至","金末元初","杨奂","并刀射日霜华起，谁剪沧溟半边水。千年冷浸西南天，琉璃万顷清无底。瑶阶玉殿圣母家，春阳走碎油壁车。天阴人静百鬼出，山风泠泠吹浪花。花飞愁怕桂轮湿，蛰龙潜抱神珠泣。马蹄剥落梦不到，邂逅与君成雅集。金斗潋滟浮新香，秦客思家偏断肠。曲江池馆定何似，满眼青田空夕阳。"
"题城南阴氏永思亭","金末元初","杨奂","结庐守丘垄，种柏长孙枝。不为城府屈，况求时世知。曾无綵衣梦，谁有角弓诗。薄宦归来晚，因君涕满颐。"
"送张彦叔还陕二首 其一","金末元初","杨奂","管宁犹避世，裨灶岂知天。安稳将何日，奔忙各暮年。且陪山简醉，未辨水衡钱。便了公家事，痴儿更可怜。"
"送张彦叔还陕二首 其二","金末元初","杨奂","翰墨知名久，风尘会面稀。病来嗟我老，秋到惜君归。瘦马驼残梦，寒蝉送落晖。区区问逋负，直觉宿心违。"
"呈公茂","金末元初","杨奂","冰雪相看十五年，照人风采只依然。我今自分蓬蒿底，君独何心道路边。渭北几时无梦寐，终南在处有林泉。不妨便作求田计，伴取疲扬草《太玄》。"
"寄商孟卿","金末元初","杨奂","一望东原一惘然，芸窗谁与伴高眠。秋风有意招张翰，春草无由见惠连。王母信音青鸟外，溪翁心事白鸥边。殷勤为向侯芭道，判却残年老《太玄》。"
"病中赵之让见访","金末元初","杨奂","洛阳三月不得雨，君家西来常苦阴。酒杯虽好怕到手，药裹底事犹关心。对床几日肯相就，拥被中宵愁独吟。莫疑衰疾便挥谢，解吐新句酬知音。"
"次答庭干","金末元初","杨奂","岁晚周南见此翁，未应抵苦厌尘笼。人须老后心方定，诗到工时例合穷。饭颗尽从嘲杜甫，荆钗元不笑梁鸿。倚楹三咏鸱枭句，始信《离骚》继国风。"
"病中次答","金末元初","杨奂","一别南塘十五年，□□虚贷买山钱。梁园不□狂司马，洛社偏宜病乐天。□□形骸亲药裹，□将心计事征廛。他时涌翠亭前水，又是吾家阿对泉。"
"寄长安","金末元初","杨奂","龟城旧事空悠悠，俯仰一别今几秋。遥知清谈落麈尾，应悔□□书□头。三川烟月四时在，两□关河千里愁。道人活计行处是，早晚策杖来□□。"
"草亭既成招肥乡窦子声","金末元初","杨奂","走遍江淮鬓未华，归来重对旧生涯。论医不待肱三折，作赋曾闻手一叉。晚岁萧条嗟我老，春风摇荡醉谁家？杀鸡为黍初心在，目断西云日又斜。"
"送马公远归桂庵","金末元初","杨奂","瘦马踏雪来长安，老□□云依空山。长年独处村落里，几日一笑□□□。□院风□□夜话，松□月冷趁晨班。终南太白四时好，不得倚阑相对閒。"
"读汝南遗事二首 其一","金末元初","杨奂","轵道牵羊事已非，更堪行酒著青衣。裹头婢子那知此，争逐君王烈燄归。"
"寄君美二首 其一","金末元初","杨奂","不走瀍东走涧西，八年迎送愧山妻。长思醉卧高堂上，满枕春风听竹鸡。"
"后饮酒五首 其二","金末元初","元好问","金丹换凡骨，诞幻若无实。如何杯杓间，乃有此乐国。天生至神物，与世作酣适。岂曰无妙理，滉漾莫容诘。康衢吾自乐，何者为帝力。大笑白与刘，区区颂功德。"
"后饮酒五首 其三","金末元初","元好问","客从崧少来，贻我招隐诗。为言学仙好，人间竟何为？一笑顾客言，神仙非所期。山中如有酒，吾与尔同归。"
"后饮酒五首 其四","金末元初","元好问","酒中有胜地，名流所同归。人若不解饮，俗病从何医。此语谁所云？吾友田紫芝。紫芝虽吾友，痛饮真吾师。一饮三百杯，谈笑成歌诗。九原不可作，想见当年时。"
"后饮酒五首 其五","金末元初","元好问","饮人不饮酒，正自可饮泉。饮酒不饮人，屠沽从击鲜。酒如以人废，美禄何负焉。我爱靖节翁，于酒得其天。庞通何物人？亦复为陶然。兼忘物与我，更觉此翁贤。"
"麦叹","金末元初","元好问","借地乞麦种，徼倖今年秋。乞种尚云可，无丁复无牛。田主好事人，百色副所求。盻盻三百斛，宽我饥寒忧。我梦溱南川，平云绿油油。起来望河汉，旱火连东州。四月草不青，吾种良谩投。田间一太息，此岁何时周。向见田父言，此田本良畴。三岁废不治，种则当倍收。如何落吾手，羊年变鸡猴。身自是旱母，咄咄将谁尤。人满天地间，天岂独吾雠。正以赋分薄，所向因拙谋。不稼且不穑，取禾亦何繇。办作高敬通，恶雨将漂流。吾贫有滥觞，贤达未始羞。单衣适至骭，一剑又蒯缑。焉知寄食饿，不取丞相侯。作诗以自广，时用商声讴。"
"丰山怀古","金末元初","元好问","丰山一何高，古屋苍烟重。开门望吴楚，鸟去天无穷。连山横巨鳌，白水亘长虹。川原郁佳气，自古南都雄。炎精昔季兴，卧龙起隆中。落落出奇策，言言揭孤忠。时事有可论，生晚恨不逢。汉贼不两立，大义皎日同。吴人操等耳，忍与分河潼。夺操而与权，何以示至公。一民汉遗黎，尺地汉故封。守民及守土，天地与相终。不能禦寇雠，顾以寇自功。既异鸿沟初，又非列国从。一券捐半产，二祖宁汝容。端本一已失，孤唱谁当从？至今有遗恨，庙柏号阴风。旧闻清泠渊，天籁如撞钟。山径野人语，诞幻欺孩童。开元有乱阶，鹿饮温泉宫。黄猿何为者，乃尔能啸凶。乾坤之大音，久郁理当通。清箱旦夕落，伫尔惊群聋。"
"乙酉六月十一日雨","金末元初","元好问","一旱近两月，河洛东连淮。骄阳佐大火，南风卷黄埃。草树青欲乾，四望令人哀。时时怪事发，雨雹如李梅。我梦天河翻，崩腾走云雷。今日复何日？駃雨东南来。元气淋漓中，焦卷意已回。良苗与新颖，郁郁无边涯。书生如老农，苦乐与之偕。闾阎闻吉语，一笑心颜开。酉年酒如浆，乾溢安能灾。惟当作高廪，多具尊与罍。家人笑问我，君用安在哉！"
"观淅江涨","金末元初","元好问","一旱千里赤，一雨垣屋败。淅故以江名，暴与众壑会。初惊沙石卷，稍觉川谷隘。雷风入先驱，大块供一噫。千帆鼓前浪，万马接后派。崩崖不暇顾，拔木无留碍。凭陵如藉势，洄洑各有态。平分乍舒徐，怒触忽碎坏。云蒸楚树杪，雪映商岭背。髣髴千丈潮，恍与海门对。佽飞斗蛟鳄，燃犀出鳞介。阳侯富阴族，万首露光怪。翠蕤澹偃蹇，钲鼓乱?磕。永怀疏凿力，重叹神禹大。乾坤海为壑，未碍变横溃。纳污非无处，流恶聊自快。投诗与龙盟，涤荡烦一再。"
"鹳雀崖北龙潭","金末元初","元好问","层崖閟顽阴，水木深以阻。湍声半空落，汹汹如怒虎。风生木叶脱，魄动不敢语。何年浑沌窍，灵物此栖处。初从一线溜，开凿到神禹。云雨鼓飞浪，喷薄齐万弩。藏珠骊龙颔，百斛快一吐。油油入无底，细散不濡缕。归藏海有穴，汎溢愁下土。南峰天一柱，万古镇幽府。江山有奇探，落景迫行旅。多惭茹芝人，终年看飞雨。"
"五松平","金末元初","元好问","竹港晨露白，石门秋气寒。湍流落涧壑，细路深茅菅。江平白石出，竟日沿清湾。四顾不见人，山鸟时閒关。苍崖入地底，烟霭青漫漫。力尽不能过，却坐空长叹。青天白云间，可望不可攀。虚名竟何得，行路乃尔难。"
"赠答杨焕然","金末元初","元好问","诗亡又已久，雅道不复陈。人人握和璧，燕石谁当分？关中杨夫子，高诲世所闻。十年玄尚白，藜藿甘长贫。有来河水篇，四海付斯文。斯文有定在，桓生知子云。古来知己难，万里犹比邻。千人国中和，要非心所亲。东楚西南秦，望君劳我神。相逢不得语，别去徒殷勤。白云不可赠，相思秋复春。"
"送诗人李正甫","金末元初","元好问","阳和入枯株，霭霭含芳津。山头太古石，不与万物春。朝从木客游，暮将山鬼邻。紫芝仅盈掬，幽兰不克纫。青云入长吁，肝胆空轮囷。我尝读君诗，天趣触眼新。秦游得豪宕，晋产馀真淳。怒虎不受唾，骇鹿未易驯。安坐谁不如？半生走逡巡。苍苍不可问，藐藐谁当亲？青山碾为尘，白日无閒人。空歌东野曲，不救西州贫。"
"放言","金末元初","元好问","韩非死孤愤，虞卿著穷愁。长沙一湘累，郊岛两诗囚。人生定能几，肺肝日相雠。井蛙奚足论，裈虱良足羞。正有一朝乐，不偿百年忧。古来帝王师，或从赤松游。大笑人间世，起灭真浮沤。曾是万户封，不博一掉头。有来且当避，未至吾何求。悠悠复悠悠，大川日东流。红颜不暇惜，素发忽已稠。我欲升嵩高，挥杯劝浮丘。因之两黄鹄，浩荡观齐州。"
"题宝泉轩","金末元初","王寂","野人强冠襟，任事多脱略。官府逃喧卑，僧窗憩寂寞。高情渺层云，逸兴发幽壑。山色为谁来，秋光无处著。颓红挂浮图，涨碧分略彴。天共水相合，风催雨欲作。渔歌散汀洲，春相隔篱落。属玉破微茫，斜书洒寥廓。幽欢殊未阑，归兴辄作恶。后会定何时，期以辛丁约。"
"咏张宫师二疏东归图","金末元初","王寂","战国事纵横，廉隅初灭裂。强嬴灰六籍，名教寖衰歇。卯金新典礼，蠹简访遗缺。人材就教育，士检敦修洁。贤哉二大夫，梦觉槐安穴。功名我何有，剑首吹一吷。约日俱移疾，乞身良勇决。两宫赆黄金，恩遇顾不亵。送车数百两，祖帐都门诀。冥鸿谢缯缴，天马落羁绁。倒囊促供具，宾族相娱悦。父子以寿终，名声日星揭。人谁不学步，卒莫践其说。寥寥阅魏晋，得一陶靖节。平生腰骨硬，肯向督邮折。后世无问津，风流冷于铁。龙眠以画隐，游意睎往哲。呜呼纸上影，生气犹凛冽。宫师廊庙具，天为苍生设。莫袭异姓封，长揖稷与契。云何眷短幅，摸索墨漫灭。况为山九仞，一篑功可辍。盍睎凤巢阁，姑置鸥歃血。方将荐庙堂，微公孰曲蘖。致君尧舜上，钟鼎载勋烈。归艇渺烟波，晴楼醉松雪。古今虽异时，出处同一辙。款图幸不恶，蚤计正恐拙。两疏傥有灵，抵掌冠缨绝。"
"题季札挂剑图","金末元初","王寂","季札贵公子，轩轩气凌云。平生会心少，四海一徐君。相逢适所愿，情话如兰薰。徐君顾长剑，意欲口不云。季子心许之，誓将归献芹。驻节不容久，骊驹促轻分。言还访旧隐，路人指新坟。干将挂高木，以示初意勤。知已九泉下，冥漠闻不闻。今人交势利，轻薄徒纷纷。岂惟此道绝，反是为虚文。伯夷微仲尼，万古埋清芬。"
"跋群獐出谷图","金末元初","王寂","我家崆峒南，丁年习骑射。每忆逐群獐，应手相枕藉。一行吏风尘，此事更何睱。朝来阅短幅，归兴辄命驾。丹青知谁欤，想与二易亚。看猿良独痴，失林还可讶。尔躯幸无罪，尔肉鲜可炙。毛脐竟自贼，何异狨与麝。水草苟自足，慎勿害农稼。恐逢曹景宗，数肋不汝赦。"
"程尚书油烟墨","金末元初","王寂","书生短灯檠，业苦孔之卓。百巧出寒饿，轻煤收纸幄。鱼胞杵万计，得此昆崙璞。池沟终不变，良质信坚确。摩挲等肘印，肝肾要彫琢。是中自有乐，未许儿辈觉。堂堂地官伯，胸次吞河岳。隃糜优月给，拜次岂不数。人生几两屐，迅景惊飞雹。胡为事细碎，刻意追古朴。得非游戏耳，一笑供掌握。区区张与李，小道安足学。何当献天子，毛楮仝甄擢。增新汉文物，润色周礼乐。天章贶词臣，宛彼云汉倬。但恐醉常侍，狂登御床角。"
"和陈抚巳送东坡韵","金末元初","王寂","坡公守馀杭，饯客伤乍远。人生贵知己，旅退其可忍。陈三天下士，好德吾未见。垂涎嗜熊掌，摆手谢关键。观过斯知仁，如月蚀辄满。闻风激庸懦，所恨我生晚。"
"小儿难夫子辨","金末元初","王寂","我行自并门，道出太行岭。路傍古石人，髣髴类形影。过客互传疑，是非竟谁请。会逢田舍翁，荷杖雪垂领。为问定何如，愚蒙庶几警。云昔东家丘，历聘入吾境。偶此值小儿，难诘豪且颖。丘也不能对，驱车返天井。邦人思其贤，想像刻顽矿。始予骇其言，嗔赤发面颈。夫子圣者欤，日月揭馀炳。岂闻采樵斧，巧掩运斤郢。翁徒老于年，此事能不省。翁闻遽愀然，色厉声亦猛。辙迹今尚存，事况传已永。书生多大言，诡辩勿复骋。信知端木赐，下释东野犷。正如与蟪蛄，而语春秋景。小姑嫁彭郎，举世莫能整。嗟哉吾道穷，生死何不幸。生而非其时，伐树迹屡屏。亦尝撩虎须，白刃脱俄顷。死为万世师，庙貌多土梗。自非二仲月，门寮终岁静。山魈与社鬼，香火未尝冷。此事固不平，此心尝耿耿。吾生赋拙直，浪许近骨鲠。与物例多忤，所动坐愆眚。愤世无奈何，空令气生瘿。"
"题张信道所藏李元素淮山清晓图","金末元初","王寂","长淮宛转淮山麓，浩荡淮光酿山绿。侧峰横岭巧连延，直自钟山彻浮玉。晓来烟霭与风尘，面目参差未是真。中宵沆瀣一濯洗，突兀了观清净身。阳乌飞出扶桑路，却拂群阴披宿雾。朝晖千丈卧长虹，曙色半岩横匹素。须臾溪壑渐分明，怪底悬崖化赤城。风传粥板僧定出，露湿野巢鹤梦惊。玄晖旧笔绝俗韵，元素豪夺紫泥印。秖今元素入穷泉，惜哉一代风流尽。"
"题雪桥清晓图","金末元初","王寂","山翁卧听溪风急，夜半筛珠落窗隙。千岩浩荡失故态，万径荒寒灭人迹。拿舟欲访戴安道，截岸层冰正堆积。翩然清兴不可遏，侧望招提无咫尺。摄衣便挈蛮童去，秃袖抱琴龟手漆。长桥蜡屐拄枯藤，卓破横江玉龙脊。粥鱼晨磬声未了，扣门唤起弥天释。开轩对榻谁宾主，呵手续弦坐摇膝。从来支许事幽寻，放意茶颠恣诗癖。虎溪相送尚迟留，更待林梢挂苍璧。"
"题高敬之所藏云溪独钓图","金末元初","王寂","疏帘留客昼偏长，茗椀告罢新炉香。主人不恤寒具手，为出牙签古锦囊。鹅溪半幅开平远，天际归舟烟树晚。钓翁蓑笠钓沧浪，一波不动风丝软。吾家旧隐柳溪閒，误落红尘不放閒。披图便觉清兴发，恍若坐我黄芦湾。黄陵翩翩贵公子，爱画乞诗差可喜。幸今老父眼尚明，莫惜千金访茧纸。"
"题张运使梦景图","金末元初","王寂","点鞭长算收馀暇，忙里偷閒真倒蔗。北窗鼻息落庭花，一榻清风不论价。平生雅志一丘壑，小梦江山犹命驾。云低平野暗溪树，雨淋层峰补天罅。老农市酒唤归渡，渔伯舣舟枫树下。开囊检得春草句，挥洒短轴争脍炙。夜凉吹笛当抗衡，槐火石泉足更霸。披图撩我倦游兴，念念莼鲈乞长假。与君田里马牛风，蜡屐篮舆趁莲社。画工岂识梦中诗，他日须烦息轩画。"
"王子告竹溪清集图","金末元初","王寂","溪山佳处多荒僻，豹雾蛟涎断人迹。纵能陟险一登赏，重茧百休疲峻陟。岂知城市有林泉，杖屦相从都咫尺。寻常四友会真率，茗具酒尊随所适。竹风细细几席静，花雨冥冥巾帽湿。逸休方与圣贤对，观妙超然存目击。吹台名士意领略，手弄蒲葵坐摇膝。吾宗盘礴拊长松，似伤材大时难得。漳川野老气豪迈，陪谒龙颜秖长揖。琴书笑咏有真乐，不减仙翁戏巴橘。九原死者如可作，应恨乌丝欠珠璧。兰亭滕阁久寥落，岁月转头驹过隙。愿君此画更珍藏，此会他时恐难必。"
"跋韦偃病马图","金末元初","王寂","开元天宝谁能画，韩子规摹出曹霸。惜乎画肉不画骨，坐使骅骝减声价。晚生韦偃非画工，少也得名能古松。试拈秃笔扫束绢，便觉天厩无真龙。胡不写明皇照夜白，弄骄顾影嘶长陌。又不写太宗拳毛騧，百战万里轻风沙。如何写此神俊物，剥落玄黄只皮骨。却思落日蹴长楸，风入四蹄追健鹘。呜呼往事今茫然，矫首有意谁其传。主恩未报忍伏枥，志士扼腕悲残年。安得老髯通马语，刍秣医治平所苦。行当起废一长鸣，要洗凡庸空万古。"
"跋张舍人所收杨仲明天厩铁骢图","金末元初","王寂","大宛山下汗血驹，麟鬐凤臆龙头颅。黑花细洒云满躯，倜傥不与驽骀俱。黄金络头老京都，注目落日思长途。圉人仗箠不敢驱，似听马语方踟蹰。呜呼龙媒已矣夫，林鸟恨对长风呼。谁能写照开新图，杨子妙笔非临摹。愿君著意收画厨，风雨变化防须臾。乃翁丞辖翼帝车，月旦人物评锱铢。亍金但赏骏骨枯，世上良马无时无。"
"题高解元所藏武元直山水","金末元初","王寂","洞清宗元不传法，此老无乃得之心。妙画通灵恐仙去，须防风雨夜堂深。斯人地下骨应朽，此画世閒宁复有。莫与纷纷俗眼看，等閒却作丹青手。"
"觉华岛","金末元初","王寂","宫亭湖神感且通，往来送客能分风。广德王祠祷辄应，重楼翠阜浮霜空。我行拟上觉华岛，香火遍走青莲宫。中流未济成龃龉，船头西向旗脚东。云奔雾涌白浪捲，一叶掀舞洪涛中。平生行止类如此，凭仗愿有信与忠。尝闻主海尊位置，顾岂变化难为功。指呼蛟蜃扫阴翳，天水万里磨青铜。解维转柁饱帆腹，双桨不举追惊鸿。兹游政要偿素愿，勿使坐叹诗人穷。投文再拜沥微恳，为我寄语白龙翁。"
"留题觉华岛龙宫寺","金末元初","王寂","传闻三山驾空虚，珠宫贝阙神仙都。茫茫弱水限舟楫，人迹不到如有无。平生点检江山好，秪有龙宫觉华岛。何年经创作者谁，兴圣帝师孤竹老。老人绝俗栖金沙，岁久喜舍来天家。悬崖架壑置佛屋，突兀殿阁凌烟霞。乃知造物开神异，故压祇园布金地。四顾鲸波翼宝岩，玻璃环拥青螺髻。我生自厌薰膻腥，坐觉两腋生清泠。夜凉海月耿不寐，几欲举手扪天星。明朝收帆落尘土，一梦回头散风雨。向令坡老此经行，想不愿为天竺主。"
"客中戏用龙溪借书韵","金末元初","王寂","太行西北云横目，一日九回肠断续。舍官就养诚所愿，百口煎熬食不足。逆行倒置坐迂阔，相负此生惟此腹。兹行远去父母国，恋恋不同桑下宿。山长水远苦愁人，不觉秋风惊鬓绿。平生拙宦失捷径，兰蕙当门为谁馥。文章既不一钱直，五经安用窗前读。东涂西抹竟何有，坐叹马鞍消髀肉。公家无补一毫发，鼠窃太仓饕寸禄。既无里妪谁乞火，未有先容莫投玉。天涯怀抱为谁开，尽写穷愁入诗轴。"
"柳城西闻蝉有感","金末元初","王寂","坡老放归舟系汴，惊听骡铎鸣北岸。文公岭外得京官，照蝎壁閒犹喜见。我今薄宦天一角，适以平反叨使传。柳城西路忽闻蝉，驻马久之增感叹。临岐凄咽固有意，似对乡人论牛面。吾庐环木夏阴合，聒耳长嘶吾每倦。安东地冷无此物，所以相逢眷还眷。晚风晨露汝易足，何苦叨叨声不断。商胡迁客泪横臆，落日穷途方寸乱。朱门砧杵快新凉，乞汝秋天从叫唤。"
"辙中毙龟","金末元初","王寂","玄夫六甲存神气，耳息绵绵口常闭。会巢莲叶绿毛叟，游戏人閒阅千岁。吉凶未判倘谋及，告以将来若符契。江湖佳处多网罟，侧足恐为人所制。支床钻灼事交病，宁处不材从此逝。嘉林居士强解事，清江使者何经济。泥涂虽辱固不恶，所幸此身能自卫。岂期曝背当车辙，碎首奔轮翻致毙。乃知生死有定数，万物自然无巨细。夔蚿多寡各安分，椿菌短长均一世。越人善疗卒兵死，单豹养生遭虎噬。尔今韬晦竟不免，使我追伤收寒涕。至人知命付一笑，我辈情钟能不蔽。千古蒙庄倘有灵，须知曳尾非常计。"
"予以朝命催租河朔道出隆虑邂逅杨东卿盖栖霞隐人也尝许予小山以地远卒不能致约以后期故作是诗以为定券","金末元初","王寂","嗟君学得屠龙手，走遍人閒病糊口。左携妻子右琴书，却返栖霞老耕耦。闭门閒草大玄经，冷眼儿曹事奔走。惠然过我便倾盖，夜对寒灯共樽酒。掀髯挥麈话平生，河汉无声转星斗。自言家蓄小玲珑，坐使镌锼耻牛后。书生嗜好固多诞，不许千金酬敝帚。山深但恨卒未致，他日愿为吾子寿。人生尤物安用多，要与仇池为二友。明年尺牍遣长须，莫为先生化乌有。"
"土周仲山少尹寿","金末元初","王寂","姬公勋业千古高，云孙閒出皆时髦。笃生夫子贤且豪，风义凛凛魁吾曹。词源万斛何滔滔，作赋竟欲续离骚。悬知富贵不可逃，乡人莫敢轻韩翱。长竿不肯惊鯈濠，引手一钓三山鳌。命也数奇时不遭，屈为州县真徒劳。不容吏手如桔槔，乾没遽止民无搔。近出幕府持旌旄，季孟伯厚胡为叨。朱门琉璃载蒸羔，先生盘饭独溪芼。众人醉死贪浊醪，先生漱石羞醨糟。仕者往往争锥刀，既角而齿宁非饕。黄金堆丘烂巾袍，公独视之如秋毫。乃知贤愚异所操，相去岂特九牛毛。久谙世味嚼空螯，径欲脱帻诛蓬蒿。吾君侧席登夔皋，如君才气宁容韬。苍生渴望方嗷嗷，要使万类归甄陶。礼乐具举弓矢櫜，乐职颂德追王褒。乞身归老只鱼舠，烟波万顷翻葡萄。蠹书卧看横长篙，冲烟破月时嬉遨。会逢石髓流清膏，嗅如香粳食如桃。方瞳瞭然牙齿牢，人閒岁月从奔涛。久厌浊世薰腥臊，振臂一举辞卢敖。黄鹄飞去壤虫号，髣髴碧落闻云璈。"
"漕副刘师韩自辽西按田讼回仆率僚友迎劳于郊是夕仆酒战败绩明日师韩传檄再三竟不复出盖渠豪千饮而仆素不能也戏以此诗解嘲","金末元初","王寂","刘侯士论推豪迈，云梦胸吞无蒂芥。兴来和月卷玻瓈，累举十觞嫌未快。我生不饮亦免强，涓滴入唇亦狂怪。螳螂怒臂要当辙，大白相浮争胜败。初期坚壁老强敌，督邮自困平原界。鼓噪其如气已竭，偃旗弃甲投戎械。黎明檄战示巾帼，曾未致师先瓦解。君于伯伦当季孟，我辱无功谩宗派。服而舍之古善政，骤胜且骄兵所戒。济水焚舟会有时，勿卑邾小撩蜂虿。"
"题刘器之秀野亭","金末元初","王寂","刘郎事业凌徐严，风骨玉立高巉巉。平生稚志在丘壑，嗜好与世殊酸咸。谋身易足田百亩，活计秖有书千函。短衣绝胜杜陵老，穷冬性命依长镵。南城佳处有别业，手种杞菊植松杉。十年小筑直倒蔗，佳木异果阴相搀。漉醅自有赤脚婢，安用捧椀柔掺掺。清谈到圣会心处，目送飞鸿唯阿咸。凫仙榜名以秀野，老子干此端不凡。开轩如对龙眠画，恍然坐我胜金岩。期君少起赋云梦，听卜区区陋毕諴。曲江灯月足行乐，归路草色迷春衫。却愁三径花狼籍，燕觅旧主声呢喃。功成事了当勇退，北山勿遣移长缄。我今出试已大谬，画饼聊慰痴儿馋。茂林丰草麋鹿性，络脑不受黄金衔。还家未有置锥地，但免薏苡明珠谗。头颅过此可知矣，岁月飘忽追风帆。他年定约卜邻舍，屋茅为我先诛芟。吾言要践不可食，江水在此神其监。"
"送人官满二首 其一","金末元初","王寂","朔风吹云雁程起，木叶萧萧落寒雨。先生官满游京华，扁舟欲发湘江渚。写诗饯别各尽觞，遥瞻蓬岛三千里。思君到日梅乱开，瑞雪花飞凤城里。"
"送人官满二首 其二","金末元初","王寂","草堂新成长独吟，故人不来黄叶深。茶烟昼消倦扫榻，梅月夜冷慵调琴。我歌骊驹饯君酒，君出阳关伤我心。长江东去浮画鹢，怅望云树怀知音。"
"用时元瑜韵","金末元初","王寂","广平平昔心如铁，句法澄江湛秋月。地炉无火耸山肩，坐对梅花咀冰雪。是中何好有底怜，其乐自谓超三禅。想君曩岁客淮上，冻脚遍历溪桥边。见花辄饮醉即归，龙蛇挥扫争新奇。至今清梦时到旧游处，尚记幅巾直掇横筇枝。锦囊投我须鄙句，正似西子枉驾招东施。梅兮梅兮，尔今但有一夔足，世人未识本来之面目。寄谢无为老衲他日但过时，当为浮香主人留一宿。"
"送刘彦美","金末元初","王寂","吾党之子来何独，妙年器宇非庸俗。初闻吾族尽穷窘，次以平安报脩竹。挑灯把酒操南音，似喜人声到空谷。翻然语别得无情，天涯况是平生熟。"
"题左阁使琼花后士像","金末元初","王寂","维扬琼花天下无，木犀避舍梅前驱。梁园移植有深意，要识姑射冰肌肤。绝品岂知神所寓，等閒未许京尘污。空烦腰鼓揭春雷，打彻梁州殊不顾。明年诏遣归故宫，玉蕊烂漫萦天风。香闻二十四桥外，热恼坐变清凉中。世閒无物那容久，一梦兵烟化乌有。无双亭上月依然，可怜空照传杯手。何人收取斤斧馀，栗玉其色差温如。三都赋客眼青白，叹惜流落潜欷歔。十袭珍藏咨国匠，寸龛为刻柔示像。祎翟煌煌玉座閒，想见岳渎来稽颡。岁时香火必躬亲，灵爽舍此依何人。酒胡贱役何足道，居士强名安得神。物理细思宁有閒，牺樽毋忽沟中断。不如涂樗社栎两不材，得尽天年保无患。"
"谢王仲章惠淮马","金末元初","王寂","忆昔短衣精骑射，千金市马宁论价。寻春不惜锦障泥，归醉且无官长骂。一行作吏遭羁束，五斗红陈家不足。骅骝卖却买驽骀，夜龁空槽敢食粟。年来可惜穷到骨，奔走不暇黔吾突。天公更使我马殂，造物戏人无乃忽。闻君厩有江淮种，风入四蹄两耳耸。惠然见贶颇周急，幸免尘靴行决踵。投诗寄谢三叹息，羞涩倒囊无寸积。他年客路会相逢，小倩梦兰吾不惜。"
"题刘德文乐轩","金末元初","王寂","君不见达官火色凌朝霞，传呼数里清堤沙。门人故吏听颐指，吹嘘一到枯生花。那知任重责亦重，朝服坐待晓鼓挝。撄鳞逆耳事可畏，四十未过两鬓华。又不见朱门钱痴豪且奢，氍毹按舞催筝琶。萍齑豆粥何足道，猩唇熊掌来咄嗟。那知中夜独不寐，百万计恐毫釐差。匹夫无罪死怀璧，何异犀象之角牙。人生快意在富贵，富贵尚尔馀何誇。刘君适意殆非此，其乐自谓真无涯。官閒事少忧患少，君恩饱暖及全家。寿亲馀沥沾宾友，教子尚有书五车。百年万事付杯酒，部伍鼓吹鸣池蛙。眼前识破两蛮触，胸次不置千褒斜。个中欢趣例如此，回首富贵谁能加。我今百指无定止，负舍却羡循墙蜗。思君清乐不可得，对此况味殊不佳。何时径往君家去，主孟莫厌煎盐茶。"
"题中隐轩","金末元初","王寂","君不见严君平、梅子真，成都卜肆吴市门。万人如海一身隐，外听车马争驰奔。又不见介之推、屈大夫，绵山泽畔何区区。孤高与世自冰炭，甘焚就溺捐微躯。两公朝市大喧噪，二子山林更牢落。混俗变姓良自欺，卖身买名何太错。我则愿师白乐天，终身衮衮留司官。伏腊粗给忧患少，妻孥饱煖身心安。况有民社可行道，随分歌酒陶馀欢。经邦论道不我责，除书破贼非吾干。折腰束带莫耻五斗粟，犹胜元载胡椒八百斛。一朝事败竟赤族，嗟尔安得为孤犊。尘靴汗板莫厌时奔走，犹胜李斯相秦印如斗。一朝祸起遭鞭杻，却思上蔡牵黄狗。况知富贵不可求，侥求纵得终身忧。不如中隐轩中，日日醉倒不省万事休。"
"被檄平田讼投宿兔山院留题","金末元初","王寂","人事绝纷譊，临轩面四郊。松风清不断，槐影密相交。花蕊香蜂穴，芹泥落燕巢。他年香火社，此地拟诛茅。"
"中秋月下有感戏效乐天","金末元初","王寂","此夜十分满，中秋万古情。素娥应不老，苍鬓可怜生。追想欢呼处，翻成叹息声。悲欢人自尔，月是一般明。"
"送王平仲二首 其一","金末元初","王寂","潦倒少矍铄，臞儒馀愚迂。半面便健羡，无渠吾胡娱。袖手久不偶，铺书如枯株。索寞各作恶，呼车姑须臾。"
"蔡州","金末元初","王寂","悬瓠城雄壮，登临写客怀。九州惟古豫，千里控长淮。极目栖林杪，临芳瞰水涯。南城新息路，西市确山街。门易朝金榜，亭馀阅世牌。乐光眉拂黛，溱汝股分钗。八封坛微认，三王冢密挨。辋湖鱼唯唯，壶树鸟喈喈。颜笔龛尘壁，裴碑瘗土阶。卜蟾闻迈志，系鳖近齐谐。坡底为龙竹，厅前系马櫰。绝缨台泯没，铸剑冶埋埋。坡迹留任宅，涪诗刻秀崖。黄陂澄宇量，许月旦名排。秦赋敌扬子，娄歌胜李娃。越王悲壮志，唐女换遗骸。元济狂枭獍，宗权暴虎豺。土风敦俭素，声乐绝淫哇。玉粒家家足，红姜处处皆。吴氛薰雾瘴，楚气拂云霾。笋石当衙道，仙榆拂郡斋。王侯更庙狄，富相捍潭柴。竦也尝临判，谦乎亦摄差。陈翁孙接踵，欧父子联阶。观额因王觌，民坊出陆偕。许诗多散落，叶记半磨揩。往哲优师帅，遗风轶等侪。老夫为政拙，雅志与时乖。倦鸟收长翮，疲鴽恋短秸。江山题不尽，吾已办青鞋。"
"挽姚仲纯","金末元初","王寂","夫子人之杰，魁然道最纯。乡闾连沛邑，族系出虞宾。清节冰壶瑩，孤标玉树新。妙龄探桂窟，雅志傲蒲轮。事业传衣钵，风流表缙绅。斗南惟此老，月旦复谁人。忍死哭亡社，偷安笑具臣。斯文虽未丧，吾道竟难伸。彭泽不书宋，东陵无负秦。直从强健日，收得自由身。把臂言犹在，回头迹己陈。发书占贾鵩，绝笔感商麟。玄矣骑箕尾，嗟哉厄已辰。终天从此别，穷壤向谁亲。堕椁逢王果，留灯待沈彬。彭殇俱逝水，孔蹠共荒榛。书带缘新垄，笛声起旧邻。绝弦双堕泪，挂剑一伤神。冢树悲长夜，山花作好春。龟趺平木杪，谁为写光尘。"
"赠李彦猷郭伯达二首 其一","金末元初","王寂","才气无双家世，中朝第一名俦。茂蔼登龙士誉，醉挥倚马词头。南郑囊封倜傥，西昆诗律深幽。自古卜邻识面，与君正合交游。"
"赠李彦猷郭伯达二首 其二","金末元初","王寂","豪气从来角出，雄文未易肩俦。学骥翻输牛后，点蝇误失龙头。经火初惊玉美，饮风久识兰幽。他日相期林下，幅巾与赤松游。"
"寄王周拙道人","金末元初","王寂","几年风浪汨迷津，一息烟霞遂隐沦。结屋正宜居子午，投巾聊复记庚申。儿孙又继平生志，姑妇能甘抵死贫。邂逅相逢应笑我，苍头华发走红尘。"
"寄李致美","金末元初","王寂","别来岁月遽如许，鳞羽沈浮绝往还。款接清谈思寓直，未忘习气梦催班。信知天上玉堂好，何似江西道院閒。他日相逢能似旧，秖应君眼与南山。"
"受谏职夜久不寐","金末元初","王寂","责重还忧力不任，中宵未寝念之深。姚虞已拱垂衣手，山甫空劳补衮心。仗马不鸣羞短豆，野麋有志老长林。横身会有涓埃报，莫笑年来便学喑。"
"予叨谏员恨无补报矧年来归计未成昼夕梗于胸中作诗以见意","金末元初","王寂","漏尽钟鸣谁执咎，望轻责重难为功。老蚕无地可作茧，惊雁见月思伤弓。言忠政恐祝三佞，句好岂辞黄九穷。吾非匏瓜能不食，朝暮喜怒从狙公。"
"至新蔡寓居开元寺暇日与文伯起登经楼赋诗寺壁旧有秦少游题咏计其年尚少于此作学官当时坡谷钜公皆推重意为远到而竟不然所谓方行万里出门车折轴惜哉","金末元初","王寂","往昔秦郎妙天下，淹留尝倚仲宣楼。长材不用虎为鼠，塌翼竟从蜩与鸠。夭矫飞云蜕仙骨，连卷雌霓落墙头。世閒玉人岂复有，应与晁张地下游。"
"初倒蔡下已有春意","金末元初","王寂","向辞北阙犹飞雪，及到南州便得春。知有胜游供胜具，况宜閒处著閒身。江湖且作龟鱼主，天地能容虮虱臣。兀坐静思心语口，此来无愧汝阳人。"
"巩义卿游学蔡下积年今虽老豪气不除此州因兵火后乡校几废义卿独能徒步千里请所费于有司今复告成亦可谓能张吾军者也","金末元初","王寂","泮宫俎豆几息矣，极力赞成时乃功。词源滔滔注绝壑，侠气凛凛凌层空。乡人敢易苏季子，坐客尽惊陈孟公。相见明年春更好，杏园人醉马嘶风。"
"方山闻有代者坐中或至潸然","金末元初","王寂","五年不去任推挤，惭愧铅刀试割鸡。妻子久甘尘满甑，儿童尝笑醉如泥。恨无遗爱宽齐市，空有馀愚汗冉溪。此去会应书下考，于潜痴女勿轻啼。"
"思归","金末元初","王寂","擢贾之发罪莫数，君恩犹许牧边州。梦寻蓟北山深处，身在淮西天尽头。袖手不应书咄咄，乞骸端欲榜休休。求田问舍真良策，卧地还胜百尺楼。"
"夜宿淮阴城下","金末元初","王寂","将军旗鼓渡中流，明旦孤城土一丘。埋没游魂随野草，烦冤新鬼哭沙洲。坐看赤壁飞灰灭，行想金陵王气收。惟有多情淮上月，夜深还照女墙头。"
"故人翟仲谋潦倒场屋今复见之所异于昔者苍颜白发耳适以诗陈情辄次其韵因以勉之","金末元初","王寂","忆昔妙年仝射策，今谁存者苦无多。酆城久矣埋长剑，陶壁依然挂短梭。铅椠功夫真戏耳，齑盐活计奈贫何。鹏图九万平生事，老翮青云尚可摩。"
"鸡头","金末元初","王寂","竹炉新煮软冰丸，咀嚼宁忧齿颊乾。谁认鳖胎刳玉弹，共惊蛟室泣珠盘。芋头有味终难永，菱角齐名不奈寒。唤起旧年风月兴，惜无千丈酒肠宽。"
"天德辛未家君守官白霫仆是岁登上第交游饮博皆一时豪俊于今二十六年矣适以审刑复来留数日故人高晦之以旧见访问当时所与游者往往鬼录高本富家今贫甚仆向最年少今老矣感叹久之为赋诗以自遣","金末元初","王寂","忆惜登科正妙年，鞭笞龙凤散神仙。金钗贳酒春无价，银烛呼卢夜不眠。往事悲凉真梦耳，故人零落独潸然。临街父老应相识，笑指潘郎雪满颠。"
"日暮倚仗水边","金末元初","王寂","水国西风小摇落，撩人羁绪乱如丝。大夫泽畔行吟处，司马江头送别时。尔辈何伤吾道在，此心惟有彼苍知。苍颜华发今如许，便挂衣冠己是迟。"
"别高丽大使二首 其一","金末元初","王寂","万里朝天礼告成，归途冰浒积峥嵘。相从遽作春云散，款语何妨夜月倾。两地关河伤远别，一天风雪叹劳生。他年币玉重来日，对立罘罳眼更明。"
"别高丽大使二首 其二","金末元初","王寂","送迓都忘百日劳，匆匆言别奈无聊。渡江相见迎桃叶，分马能忘赠柳条。烟抹鸡林山隐隐，云横鹤野路迢迢。君侯此去应前席，为赞忠嘉事圣朝。"
"李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之券也 其一","金末元初","王寂","夤缘樽俎接雍容，一洗从来蒂芥胸。笑我残年方射鼠，喜君巨手学屠龙。闻名素重千金诺，识面尤轻万户封。指日乘槎吾已矣，与君林下会相逢。"
"李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之券也 其二","金末元初","王寂","客路逢君盖少倾，欢然相与话平生。心胸皂白人伦鉴，齿颊吹嘘月旦评。鸡黍后期虽有信，参商轻别得无情。从今把酒须东望，千里关山共月明。"
"过代","金末元初","王寂","金波曾醉雁门州，端有人閒六月秋。千古山河雄朔部，四时风月入南楼。汉家战伐云千里，唐里英雄土一丘。系马曲栏搔首望，晚来閒杀钓渔舟。"
"题庄子祠堂","金末元初","王寂","蒙庄千古骨成尘，德业犹争日月新。说剑似乎非圣作，鼓盆聊尔见天真。螳螂恟恟人閒世，蝴蝶悠悠梦里身。才与不才俱是累，先生木雁请书绅。"
"海棠","金末元初","王寂","轻红淡白天然态，山杏溪桃不足多。睡足精神閒蜡烛，酒酣肌肉捲香罗。都官有隙遽如许，工部无情奈尔何。流落幸遭苏玉局，一樽相对为君歌。"
"病起","金末元初","王寂","衰疲那复病交攻，汤剂扶持幸有功。床下蚁声端是妄，杯中蛇影本来空。政缘造物偶相戏，不谓工诗坐此穷。三复佳章觉便健，信知书檄愈头风。"
"张子固奉命封册长白山回以诗送之","金末元初","王寂","劳生汨没海浮粟，薄宦飘零风转蓬。我昔按囚之汶上，君今持节出辽东。分携遽尔阅三岁，相对索然成两翁。健羡归鞍趁重九，黄花手撚寿杯中。"
"寄题蜀先主庙 其一","金末元初","王寂","当年竹马戏儿曹，笑指篱桑五丈高。时也共诛千里草，天其未厌卯金刀。宗臣呕血重三顾，嗣子不才轻六韬。故国神游得无恨，破垣风雨夜萧骚。"
"寄题蜀先主庙 其二","金末元初","王寂","天下英雄惟使君，本初之辈不须论。初无尺土三分国，遽陨长星五丈原。简策功名成废纸，岁时箫鼓闹荒村。犹胜故国不归去，叫断西风杜宇魂。"
"题伍员庙","金末元初","王寂","蚤年亡命入苏州，破越兴吴出坐筹。可惜捧心贻后患，遽令尝胆雪前羞。忠臣竟受鲸鲵祸，故国空伤麋鹿游。欲向波神问遗恨，胥山三月看潮头。"
"送刘师韩归云中二首 其一","金末元初","王寂","匆匆杯酒促行辀，挽断征衫不少留。别友情怀虽作恶，还家滋味胜封侯。鸡催淡月闾山晓，雁贴黄云马邑秋。老矣仲宣归未得，微君底处许依刘。"
"送刘师韩归云中二首 其二","金末元初","王寂","客里那堪送客行，迢迢烟水指归程。子规催促浑无赖，秋雨留连却有情。此日短亭轻折柳，何时长路重班荆。著鞭稳上青云去，莫惜因风蚤寄声。"
"丁未肆眚","金末元初","王寂","平生自信不谋伸，媒孽那知巧乱真。暗有鬼神应可鉴，远投魑魅若为邻。九天汉诏与更始，万里湘累得自新。天地生成知莫报，一杯何日与封人。"
"高武略复和尖字韵见赠走笔奉酬","金末元初","王寂","落纸千篇笔退尖，我方刻画老无盐。鼎钟之后知谁识，糟曲其閒想自嫌。顾冀北群须伯乐，嗣西江派得洪炎。便当觅取高师著，此去心颜更可潜。"
"泛舟用王子告节副韵二首 其一","金末元初","王寂","綵舟风软蹙波澜，草草杯盘略解颜。绿蚁浅斟金凿落，青娥低唱玉连环。忘机鸥鸟心情好，信美江山眼界宽。老矣相逢拚一醉，正须丝竹写馀欢。"
"泛舟用王子告节副韵二首 其二","金末元初","王寂","勋业时时把镜看，却嫌秋水照衰颜。肘悬斗印惭分竹，行恐泥封促赐环。酒里光阴真可惜，客中怀抱若为宽。十觞一举君须醉，念我区区亦鲜欢。"
"春牛","金末元初","王寂","土木形骸聊假合，丹青毛角巧相宜。老拳痛手交攻尔，粉骨碎身知为谁。不似惊狂持索处，正如觳觫过堂时。漆园傲吏真达者，未肯生为太庙牺。"
"送李致美之任云中","金末元初","王寂","宸衷简在付陪京，摩拊疲氓藉老成。金阙共瞻卿月出，野人相庆福星明。先声雷殷妫州路，和气春回魏帝城。想见郊迎笳鼓竞，吏民惊叹綵衣荣。"
"探春二首 其一","金末元初","王寂","和气融融散薄原，东风应已入东门。弄晴野鹊翻高树，趁暖家鸡啄破垣。浅绿未生挑菜渚，嫩黄先报探花村。安排诗酒相追逐，聊慰天涯倦客魂。"
"探春二首 其二","金末元初","王寂","拨忙骑马到郊原，绝胜喧卑倚市门。破冻荠芽敷亩陇，向阳蔬甲触藩垣。春阴半暗云閒寺，夕照偏明水外村。怅望故园归未得，且呼欢伯暖冰魂。"
"题北禅寺用前韵","金末元初","王寂","绀宇峥嵘枕膴原，相承祖印出云门。层檐蛛网围沙界，杰榜金书照粉垣。香火胜缘通四众，华灯珍供走诸村。神光泼眼旃檀像，想见天魔落胆魂。"
"题佶大师松菊堂","金末元初","王寂","阿育浮图古道场，最宜花竹暗禅房。影侵罗什翻经席，香散生公说法堂。飞节芝丰轻岁月，辟寒金瘦傲风霜。他年远社归吾老，为我须留漉酒囊。"
"送张希召二首 其一","金末元初","王寂","憔悴谈玄扬子云，如何耳冷百无闻。从来不识河南守，此去还空冀北群。远别定须多作恶，相逢无惜重论文。勿卑小郡为无益，馀润京师正赖君。"
"送张希召二首 其二","金末元初","王寂","省台诸子例才兼，尽道超群未及髯。自苦折腰供吏役，谁怜白发困郎潜。尘靴久厌踏红软，冰簟常思负黑甜。好向水云乡里去，监州不恶有团尖。"
"送张希召出宰赣榆","金末元初","王寂","耐久谁如故国山，送君直过穆陵关。一川鱼鸟江淮近，千里农桑海岱閒。老骥未甘尘土厄，仙凫宜向水云閒。此行莫作三年别，考最当随紫诏还。"
"送刘子高宰新政二首 其一","金末元初","王寂","吾髯得邑古河南，政事应须出笑谈。但喜时平由圣主，不忧县小选中男。子文已惯三无愠，叔夜休辞七不堪。想见细民多受赐，长官如水吏羞贪。"
"送刘子高宰新政二首 其二","金末元初","王寂","怜君桂玉苦羁栖，强项逢人未肯低。病里更贫犹爱客，酒中有得不谋妻。长材无用虎为鼠，妙手岂论牛与鸡。考课会应书上上，促归行看紫封泥。"
"跋风柳忘牛图","金末元初","王寂","溪风淅淅柳丝柔，柳下蛮童钓晚洲。老牯安行无寸草，游鯈饱食弄沈钩。连羁治马真成虐，挟策寻羊未足优。何似人牛俱不见，短蓑高挂树枝头。"
"三逸堂白芍药","金末元初","王寂","春城白药占春馀，妙品端宜入画图。萼粉雨馀沾蝶趐，蕊香风暖上蜂须。寿阳宫女妆梅额，姑射仙人瑩雪肤。不见眉山苏阁老，更谁能赋玉盘盂。"
"次韵郭解元病竹二首 其一","金末元初","王寂","此君清苦少知音，独有幽人忍冻吟。生死挺然终抱节，荣枯偶尔本无心。比肩耻与蒿莱伍，强项不容冰雪侵。姑待东风脱新绿，傍阴高卧解吾簪。"
"次韵郭解元病竹二首 其二","金末元初","王寂","风摧雨折不成阴，培养应无老醉吟。狂直未能忘故态，孤清端不负初心。佳人日暮何堪倚，太守春馋辄莫侵。特立閒门固痴绝，看他桃李上华簪。"
"上南京留守完颜公二首 其一","金末元初","王寂","圣朝敦睦重分封，不学成王戏剪桐。终以阿衡任天下，暂留萧相守关中。穷边绿野人烟接，永日黄堂狱讼空。巨手不应偏福地，会归调鼎赞元功。"
"上南京留守完颜公二首 其二","金末元初","王寂","赫赫金源帝子家，暂分符竹奠京华。礼容登降歌麟趾，庙算纵横制犬牙。黄閤久闻虚鼎席，朱衣行引上堤沙。他年定数中书考，异姓汾阳不足誇。"
"平夷道中二首 其一","金末元初","王寂","河阳白发近来添，行役劳劳岁已淹。仕路黄杨何日进，宦情橄榄几时甜。未妨徐邈时中圣，自笑东坡不受痁。箕斗虚名将底用，慨然舒笑一掀髯。"
"平夷道中二首 其二","金末元初","王寂","归思秋来日日添，拟将馀恨寄江淹。东华久厌踏红软，北牖常思负黑甜。世路穷通端是梦，人情寒热动如痁。儿曹纵有英雄手，第恐英雄未及髯。"
"留题紫岩寺","金末元初","王寂","手胼足趼不知劳，珍重麻衣道最高。跨岸飞桥横玉蝀，倚空层阁压金鳌。一天花雨森秋气，万壑松风捲夜涛。怕见云堂老尊宿，笑人尘土满征袍。"
"投宿青山院中夜不寐","金末元初","王寂","梦觉归心正郁陶，青荧灯火拥绨袍。短檠却对颜何厚，长铗高弹气转豪。入室寒螀鸣破壁，隔窗饥马龁空槽。年来髀肉浑消尽，一事无成有底劳。"
"席上赠马杨陈□□□","金末元初","王寂","君辞绛帐尸糟曲，公草玄经守薜萝。一坐尽惊真俊尔，半生不语奈痴何。清谈缓举玉如意，痛饮屡翻金叵罗。眼界幸无俗物恼，释然一笑散千疴。"
"游山寺","金末元初","王寂","盘纡细路仅能通，断壑危桥渡几重。横岭尽头方见寺，乱云深处忽闻钟。黄昏古屋翻飞鼠，绿净寒潭隐蛰龙。惭愧居僧还好客，邻家乞粟备晨舂。"
"散策","金末元初","王寂","日涉家园三五回，虚堂俯瞰碧溪隈。酒杯有限愁难遣，诗句无穷花旋开。多是春分迟社到，要教燕子趁时来。风寒留雨迷杨柳，翠色迎晴拂旧埃。"
"自东营来广宁道出牵马岭岭西去路几半里松桧郁然桃李閒发问之云利器梁侯之先茔也其榇尚附浅土遂命酒哭奠而去公初待我以国士虽睌意少疏而恩礼未易忘也","金末元初","王寂","九仞终亏一篑功，想知衔愤泣幽宫。死生怒臂屈伸顷，得失奕棋翻覆中。只有松杉全晚节，不随桃李嫁春风。门生故吏知多少，谁致生刍奠此翁。"
"再过梁利器坟下","金末元初","王寂","毁誉譊譊息盖棺，百年春梦大槐安。功名倒挽九牛尾，富贵真成一鼠肝。故国莺花人事改，空山风雨夜台寒。平生我亦心如铁，醉眼西州泪不乾。"
"易足斋","金末元初","王寂","吾爱吾庐事事幽，此生随分得优游。穷冬夜话蒲团暖，长夏朝眠竹簟秋。一榻蠹书閒处看，两盂薄粥饱时休。红旗黄纸非吾事，未羡元龙百尺楼。"
"路逢安阳花酒问之云迓贰车于河上戏以诗寄萧彭老","金末元初","王寂","惯曾歌酒醉秦楼，客路相逢为少留。油壁绣帘红粉面，银瓶丝络紫泥头。眼寒老杜肠先断，肺渴长卿涎欲流。遥想萧郎高会处，浅斟低唱木兰舟。"
"跋杨德懋雪谷早行图","金末元初","王寂","冰冻云痴万木乾，乱山重叠雪漫漫。人藏龟手借馀暖，马缩猬毛凌苦寒。儿辈岂其专尚利，此翁无奈未休官。人生寄耳遽如许，底处息肩聊解鞍。"
"分韵赋松风得泉字","金末元初","王寂","苍髯疏影冷浮烟，坐久披襟更洒然。萧索半天催急雨，清凉三峡泛流泉。寻真客至花飞下，憩寂僧閒子满前。却笑朱门无远韵，秪将俗耳醉繁弦。"
"再游铁佛寺致奠王庭光","金末元初","王寂","竹杖芒鞋过虎溪，素琴浊酒记仝携。嗟君死日无千驷，约我来时赠只鸡。满地馀花春寂寂，半岩苍桧雨凄凄。悲凉人散黄昏后，万木号风野鸟啼。"
"碧济泉清安寺","金末元初","王寂","突兀层峰刻削成，嵌空金碧郁峥嵘。长松万壑海潮上，飞瀑半天山雨倾。白石清泉良负尔，红尘乌帽可怜生。僧窗不厌俗人污，暂息劳筋睡到明。"
"留题鼓山寺","金末元初","王寂","风落松声撼昼眠，似闻钟磬响云颠。竹林欲访知何地，石鼓相传不记年。齐主有缘成胜事，周兵无赖化飞烟。何当一洗红尘眼，会见神通五万仙。"
"渔父","金末元初","王寂","一声欸乃破苍烟，万顷沧浪蘸碧天。黄篾筏头閒活计，绿蓑衣底懒因缘。酉年酒易多卯饮，亥日鱼收纵午眠。坐笑磻溪太多事，梦招西伯渭川畋。"
"万春节口号","金末元初","王寂","翠舆黄伞望天颜，警跸西清缀两班。瑞日曈曈明綵仗，香云霭霭拥蓬山。已闻贺使朝金阙，伫见降王款玉关。君寿国安从此始，老人星现丙丁閒。"
"送田元长接伴高丽告奏使","金末元初","王寂","圣朝万里息烽烟，冀马吴牛尽稳眠。蜗国弄兵贪裂地，蚁臣将命恳呼天。政须老手不生事，故遣吾髯更著鞭。想到鸭江文字饮，德星清对两诗仙。"
"还乡","金末元初","王寂","乱后人烟到处稀，马寻归路駃如飞。谁怜膝上狂文度，却作辽东老令威。闾里旧游浑似梦，交亲相对漫疑非。形容变尽君休问，大胜游魂不得归。"
"题蔺相如庙","金末元初","王寂","应怜赵弱不能国，天赞此老裨时君。按剑不屈秦天子，回车岂畏廉将军。区区太子徒见慕，奄奄诸辈复何云。名重泰山成底事，一科蓬底觅孤坟。"
"中秋待月","金末元初","王寂","耸肩危坐觉寒侵，云罅玲珑看涌金。所恨轻违经岁久，莫辞姑待到更深。据床老子非无兴，造物小儿真有心。凭仗何人讼风伯，为侬西北倦层阴。"
"登郡城有感","金末元初","王寂","禹别九州此其一，下临淮汝上虚危。挂壶树老孙枝长，悬瓠城荒女口卑。败址颓垣驯虎庙，冷烟寒雨化龙陂。客怀感慨知多少，倚彻栏干欲下时。"
"渡辽舟中小酌","金末元初","王寂","佳会清欢取次成，逸群高论极峥嵘。掀髯已判玉山倒，蘸甲不辞金椀倾。落日衬云鱼尾赤，斜风捲水縠纹生。豫愁江上分飞后，千里关河月共明。"
"留题晋阳古城慧明寺","金末元初","王寂","劳生来往竟如梭，萧寺重游感慨多。十里晋溪新景物，千年唐叔旧山河。苾刍香满阿兰若，舍利深藏窣堵波。我欲壁閒书岁月，奈何惭愧小东坡。"
"题刘德文乐轩","金末元初","王寂","书生活计一囊钱，以乐名轩岂漫然。得意山閒聊寓酒，赏音琴上本无弦。园空洛社今谁独，堂在睢阳底事全。会见慈亲封大国，金华荣拜雪垂肩。"
"送张希召","金末元初","王寂","见说东人苦倒悬，正须老子与安然。豫知和气千门溢，想见先声万口传。坐使游民羞佩剑，断无奸吏浪催钱。笑谈了却公家事，莫惜新诗寄百篇。"
"上咸平帅耶律寿","金末元初","王寂","勋业凌烟鬓未华，门森霜戟拥高牙。汉朝剑履元臣后，辽国貂蝉太后家。黄阁已闻虚鼎席，朱衣行引上堤沙。吹箫况是神仙侣，知看蟠桃几度花。"
"咏虱","金末元初","王寂","鬅鬙鹤发坐搔头，破碎鹑衣不奈秋。缓带笑侬时诡遇，处裈嗟尔亦良谋。裹章想倦嵇中散，披褐幸容秦武侯。犹胜元封□定远，枕戈无暇解兜鍪。"
"题香山寺","金末元初","王寂","平生居士爱香山，百岁神游定此閒。黄卷既能探妙理，青衫安用拭馀潸。樱桃笑日艳樊素，杨柳舞风娇小蛮。尚想夜深携满老，幅巾来听水潺潺。"
"上大人通奉寿三首 其一","金末元初","王寂","举世鸥盟多反覆，我翁强健果投簪。三薰三沐荡尘虑，一咏一觞偿宿心。柱下相君能漱石，颍滨遗老悟休阴。天公报寿岂无意，要识三槐种德深。"
"上大人通奉寿三首 其二","金末元初","王寂","月旦人材口不谈，市朝冰炭饱经谙。平生拙宦鱼千里，投老退休僧一庵。细数行年今九九，了知得髓后三三。圣朝文物方求备，会补遗书访济南。"
"上大人通奉寿三首 其三","金末元初","王寂","每年禊饮饮须醉，尽日送穷穷奈何。子侄篮舆随靖节，天人方丈问维摩。归心寸草梦危枕，争道楸枰惊烂柯。愿与罗浮竹尊者，时看铜狄笑摩挲。"
"时元瑜以筇杖为吾亲寿","金末元初","王寂","国士凭谁致此君，罗浮知见几云孙。生成鹤膝挺高节，断去龙须露老根。应与蒲萄随汉使，羞同涩勒暗蛮村。我翁两脚犹强健，要看莲峰玉女盆。"
"郭惠叔双封堂","金末元初","王寂","渊源忠孝出汾阳，天子嘉之畀宠光。素发迎将两翁媪，彩衣罗拜几郎娘。传看瑞草文犀轴，笑捧金花古锦囊。我亦同君预荣幸，追怀风树涕淋浪。"
"上韩运使寿用上萧帅诗韵","金末元初","王寂","建节十年鬓未华，印悬如斗拥高牙。晚生幸识荆州面，异世犹尊吏部家。向昔神仙得石髓，至今铅鼎养丹砂。人閒游戏知多少，眼有方瞳顶聚花。"
"哭二舍弟","金末元初","王寂","才猷事业未一试，叹恨若人沈九原。折简见呼徵汝梦，赋诗成谶兆予言。二千客路未归榇，八十老亲犹倚门。谁为临风歌九辨，睢阳高处与招魂。"
"哭田去华","金末元初","王寂","此老初无适俗韵，请归田里傲南窗。平时谁送杨临贺，死日共知张曲江。人果赎兮身可百，士能如此国无双。佳城一闭风流尽，尚想修文对漆缸。"
"哭僧义和二首 其一","金末元初","王寂","瘦权平昔事风骚，痛矣吟魂不可招。庙里香炉从此去，杖头明月更谁挑。云披山顶浮螺髻，风鼓松声振海潮。他日东坡作真供，石泉槐火忆参寥。"
"哭僧义和二首 其二","金末元初","王寂","竹杖芒鞋上翠微，山川良是昔人非。无心野鹤穿云去，洗钵山童带月归。醉墨旧书云老壁，胜游常扣赞公扉。老人手种堂前柏，不见苍皮四十围。"
"送张仲谋使三韩","金末元初","王寂","照海旌幢出乐浪，过家上冢路生光。鸭江桃叶朝迎渡，岊岭松花夜煮汤。恩诏肃将芝检重，醉鞭低袅玉鞘长。遗民笑指天车道，酷似南阳异姓王。"
"黄桃花","金末元初","王寂","应嗔国色朝酣酒，赐与羽衣如太真。道士厌看千树老，令君别换一城新。缃梅拂额更不俗，栗玉削肌殊可人。想得乞浆寻旧约，东风不似去年春。"
"奉题少保张公曲阿别墅二首 其一","金末元初","王寂","休沐时时散马蹄，绿阴如染转长堤。帝城和气融春圃，相国馀波到雨溪。无数龟鱼欣作主，不言桃李自成蹊。圣时正要传衣事，贺监从渠老会稽。"
"奉题少保张公曲阿别墅二首 其二","金末元初","王寂","钟湖亭下水淙淙，绿野平泉未易双。十里藕花红步障，一轩松荫碧油幢。洛中独乐有司马，天下不名知曲江。纸尾欲烦贤宅相，雨蓑添我坐篷窗。"
"上咸平帅耶律寿","金末元初","王寂","九重前席喜忠纯，不待先容自致身。漆水袭封无冷眼，德光传世有名臣。早登秘阁直清禁，旋陟枢机历要津。蒲坂馀波千里润，柳城和气万家春。定须铁钺专方面，未许江湖拜散人。鹤骨固应多寿老，会看沧海起飞尘。"
"题懿州宝岩寺壁雨竹","金末元初","王寂","宁为强项侯，不作折腰吏。羞对桃李颜，伤春泣红泪。"
"题武公实扇","金末元初","王寂","春瓮篘新蚁，秋盆鲙锦鳞。高眠无一市，争羡市朝人。"
"题扇","金末元初","王寂","荷柄犹擎宿露，荻花已著秋霜。寄语浣纱游女，莫惊溪上鸳鸯。"
"题船子和尚图二首 其一","金末元初","王寂","雨笠烟蓑三十年，一篙投意便忘船。何如更拟吴江上，付与儿孙庆有缘。"
"题船子和尚图二首 其二","金末元初","王寂","夜静风高江水寒，归船空载月团团。须知钓得金鳞后，只是当时旧钓竿。"
"纳凉萧寺","金末元初","王寂","午昼葵花泼眼明，绿阴深处辘轳声。燕泥吹落欺人睡，无赖薰风也世情。"
"和张运使送春二首 其一","金末元初","王寂","别院重门几许深，桃花结子柳成阴。也知春在荼蘼架，自是愁多懒重寻。"
"和张运使送春二首 其二","金末元初","王寂","树底残花积渐深，树头新绿不多阴。留春春去无料理，试倩行云梦里寻。"
"和张运使送春二首 其一","金末元初","王寂","老却芳菲过却春，流莺应怪旧游人。犀围不管年年瘦，璧月无端夜夜新。"
"和张运使送春二首 又三首 其二","金末元初","王寂","蛛网冰徽不复开，等閒魂梦可曾来。鸟啼花落伤心事，惆怅东风唤不回。"
"黄花帘幕为谁开嫌怕双飞燕子来肠断一春无好句令人惭愧贺方回","金末元初","王寂","贴水新荷卷未开，隔墙风送落花来。兔葵燕麦应相笑，前度刘郎去又回。"
"沙丘","金末元初","王寂","白璧沈江夜鬼呼，明年当是祖龙殂。海中童子无消息，坐待长生岂不迂。"
"微子庙","金末元初","王寂","比干忠谏死如归，箕子佯狂脱祸机。君厌殷辛高谢去，三仁谁是定谁非。"
"和黄山谷读杨妃外传五首 其一","金末元初","王寂","兄弟渐疏花萼梦，君王贪醉上阳春。却将妃子比飞燕，何物谪仙能屈人。"
"和黄山谷读杨妃外传五首 其二","金末元初","王寂","姚宋云亡言路塞，虢秦徼宠祸机深。平时笑指胡奴腹，信道是中惟赤心。"
"和黄山谷读杨妃外传五首 其三","金末元初","王寂","金步摇低云髻堕，瑞龙香散野风吹。岭南驿传来何暮，趁得新坟荐荔枝。"
"和黄山谷读杨妃外传五首 其四","金末元初","王寂","环子竟逢山下鬼，老翁空叹木牵丝。年年牛女相逢夕，记得凭肩私语时。"
"和黄山谷读杨妃外传五首 其五","金末元初","王寂","飞雁秋风汾水上，淋铃夜雨蜀山前。此时一念无料理，阿暪何由双鬓玄。"
"艾人","金末元初","王寂","野艾乘时加束缚，奋髯嚼齿似能神。偶然抬举在高处，白眼难堪不视人。"
"宿锦州广济寺僧房卧屏一幅画一纶巾羽服隐几胡床命短童汲水浇花若有所待者相望一翁桶帽凉衫倚杖于溪桥之上意其眷恋风景而缓其行也乃赋二首 其一","金末元初","王寂","垂柳阴阴昼日长，野人无事自清凉。秪应冷笑黄尘里，为米痴儿有底忙。"
"宿锦州广济寺僧房卧屏一幅画一纶巾羽服隐几胡床命短童汲水浇花若有所待者相望一翁桶帽凉衫倚杖于溪桥之上意其眷恋风景而缓其行也乃赋二首 其二","金末元初","王寂","溪桥泉石想佳哉，欲去迟迟首重回。不道西庄閒处士，胡床虚左待君来。"
"万春节宴罢述怀","金末元初","王寂","去岁宫花插满头，玉阶端笏觐珠旒。如今沦落江淮上，始觉衰残两鬓秋。"
"题张子正运使所藏杨德懋山居老闲图仍次元韵四首 其一","金末元初","王寂","山崦人家落照閒，笑携儿辈语柴关。应怜乌帽红尘客，有底功名不肯闲。"
"题张子正运使所藏杨德懋山居老闲图仍次元韵四首 其二","金末元初","王寂","竹屋松窗水石閒，野人门户不曾关。官租了却迎神罢，社酒鸡豚日日闲。"
"题张子正运使所藏杨德懋山居老闲图仍次元韵四首 其三","金末元初","王寂","世路风波俯仰閒，趑趄行恐堕机关。岂知野鹿便丰草，金络从渠十二闲。"
"题张子正运使所藏杨德懋山居老闲图仍次元韵四首 其四","金末元初","王寂","张侯诗敏落黄閒，杨丈规摹逼老关。二妙通灵恐仙去，夜窗风雨要防闲。"
"附寄陈州陈显祖","金末元初","王寂","若到睢阳话汝阳，故人应也问行藏。但言甚矣吾衰矣，三友轩中作退堂。"
"渡辽","金末元初","王寂","我家河朔望咸平，飞鸟犹须半月程。尽道辽阳天样远，渡辽何况更东行。"
"朝歌城","金末元初","王寂","独夫亡国固宜哉，不省鸡声是祸胎。辛苦朝歌城下土，暂成宫殿却成灰。"
"铜雀台","金末元初","王寂","铜雀台荒桑柘围，老瞒曾醉柘黄衣。锡花片瓦将安用，留与诗人写是非。"
"跋杨损之所藏杨德懋秋江捕鱼图二首 其一","金末元初","王寂","雨蓑烟笠老江湖，回首人閒万事疏。不向市桥鱼换酒，似闻官路有徵车。"
"跋杨损之所藏杨德懋秋江捕鱼图二首 其二","金末元初","王寂","杨丈归心寄老毫，杨侯真赏衒诗曹。都缘家世有渔隐，曾著蓑衣傲锦袍。"
"元旦偶题","金末元初","王寂","三十年前老锦工，投梭端有运斤风。重来莫讶无人问，花样如今尽不同。"
"月下闻蝉","金末元初","王寂","赤日黄尘没马鞍，宵征聊快月波寒。饮风吸露易为足，何事区区口不乾。"
"望仙楼","金末元初","王寂","丽华朝夕侍宸游，秋月春风醉不休。擒虎兵来狎客散，歌声犹在望仙楼。"
"庆州北山之麓辽山陵在焉俗谓之三殿二十年前常为盗发所得不赀是所谓厚葬以致寇者叹而成诗","金末元初","王寂","珠襦适足贾身祸，金椀传闻落世閒。惭愧汉文遗治命，瓦棺深葬霸陵山。"
"题烟寺晚归图","金末元初","王寂","上方直去天一握，归路转回山半腰。老衲迟迟缘底事，要乘佳月过溪桥。"
"细腰宫","金末元初","王寂","玉立宫娃滴滴娇，君王沈湎醉春宵。不知天下归长距，犹向尊前舞细腰。"
"白马寺","金末元初","王寂","竺法初从西土来，黄冠掎角力相排。当时道教灰飞尽，贝叶真经安在哉。"
"宗州帅守厅事东偏有燕寝之所壁画四皓戏一诗嘲之以","金末元初","王寂","偃蹇商山四秃翁，龙飞蛇断笑谈中。出为羽翼成何事，输与留侯万世功。"
"朝服迎诏马上偶成","金末元初","王寂","走遍人閒为口忙，人閒无路不羊肠。东风叵耐相欺得，吹尽朝衣两袖香。"
"儿子以诗酒送文伯起既而复继三诗予喜其用韵颇工为和五首 其一","金末元初","王寂","山肩吾子类贾岛，火色我侬输马周。但得把螯同一醉，绝胜侧目避监州。"
"儿子以诗酒送文伯起既而复继三诗予喜其用韵颇工为和五首 其二","金末元初","王寂","逢人不肯下颜色，砥柱屹然羞比周。能诗怪有墨君僻，一派元出文湖州。"
"儿子以诗酒送文伯起既而复继三诗予喜其用韵颇工为和五首 其三","金末元初","王寂","樽酒但能供北海，渔蓑安用钓西周。七言五字得谁髓，老杜工部韦苏州。"
"儿子以诗酒送文伯起既而复继三诗予喜其用韵颇工为和五首 其四","金末元初","王寂","辙底波臣渴欲死，政烦斗酒亟呼周。锦囊诗草勿浪出，嫌怕声名动九州。"
"儿子以诗酒送文伯起既而复继三诗予喜其用韵颇工为和五首 其五","金末元初","王寂","画饼虚名战蛮触，黄梁春梦阅商周。吾衰久矣百念冷，不用三刀兆益州。"
"伯起善用强韵往复愈工再和五首 其一","金末元初","王寂","解酲五斗多安用，道通三杯急可周。放下篮舆成一醉，眼高不顾王江州。"
"伯起善用强韵往复愈工再和五首 其二","金末元初","王寂","耽诗窃比城南杜，寄傲真同柱下周。花底最宜文字饮，不须羯鼓打梁州。"
"伯起善用强韵往复愈工再和五首 其三","金末元初","王寂","曹植波澜元自大，嵇康礼法若为周。试携诗律摧坚敌，绝似乃翁平贝州。"
"伯起善用强韵往复愈工再和五首 其四","金末元初","王寂","善交人者久而敬，其责己也重以周。莫笑山中醉朝暮，举鞭犹解问并州。"
"伯起善用强韵往复愈工再和五首 其五","金末元初","王寂","乡关烟水三千里，客舍星霜一再周。臣子爱君无远近，斗牛箕野望神州。"
"浴桃花汤","金末元初","王寂","惜尔不遭淮海赋，幸然得免骊山污。如何不肯混常流，要使众生清净故。"
"沁水山寺","金末元初","王寂","两峡山高月半轮，五更人起马嘶频。无端又上长安道，输与僧窗饱睡人。"
"无题","金末元初","王寂","生涯贫到骨，家具少于车。"
"留别郭熙民","金末元初","王寂","五年风雪黄州闰，万里关河渭水秋。"
"卢植墓","金末元初","王寂","南台故址今颓然，汉卢植墓疑相传。"
"沈州吊古","金末元初","王寂","李唐遭百六，边事失经营。大氏十传世，辽人久弄兵。战场春草瘦，戍垒墓烟平。今日归皇化，居民自乐生。"
"宿僧寺","金末元初","王寂","解鞅招提日已西，强将懒脚污丹梯。深藏舍利天龙护，高出枝撑野鹤栖。尚忆云章留素壁，岂期俗物埽黄泥。低徊搔首无人会，风树萧萧鸟自啼。"
"秋白梨","金末元初","王寂","医巫珍果惟秋白，经岁色香殊不衰。霜落盘盂批玉卵，风生齿颊碎冰凘。故侯瓜好真相敌，丞相梅酸谩自欺。向使马卿知此味，莫年消渴不须医。"
"广宁庙","金末元初","王寂","千古广宁庙，云楣榜旧题。名乘中祀典，秩赐上公圭。百鬼舆台贱，群山部伍低。地封连蓟北，天遣镇辽西。桧影森旌节，松声殷鼓鼙。雕梁通蜥蜴，画栋落虹蜺。像古虫书藓，庭卑蚓篆泥。垂杨空袅袅，蔓草自萋萋。香火何尝到，牲醪不见携。觋巫俱埽迹，樵牧漫成蹊。物理多侥倖，人情固执迷。城狐炉鹊尾，社鼠按豚蹄。居士争求福，彭郎为娶妻。吾生多坎轲，末路易推挤。白玉虽云洁，青蝇奈可栖。人言何恤是，神鉴自昭兮。扼腕声悲壮，垂头气惨悽。虺隤伏枥马，进退触藩羝。苟不登槐府，何如钓柳溪。乞骸谋已决，掣肘事仍暌。仰视威灵在，潜通肸蚃齐。迟迟归未得，残日乱鸦啼。"
"步月中庭","金末元初","王寂","晚来泼火雨犹寒，捲尽纤云转玉盘。想见梨花深院落，秋千影里数归鞍。"
"哭王继昌 其一","金末元初","王寂","天上玉楼应断手，便骑箕尾去堂堂。梦回失大槐安国，事往堕无何有乡。命也使然濡末路，天乎或者付名郎。旧游磨减今馀几，横涕无从酹一觞。"
"哭王继昌 其二","金末元初","王寂","吾家碧树忽先摧，已去谁能赋七哀。石椁正逢王果堕，玉棺独召子乔来。山巅鹤去那容挽，床上琴亡更不开。想到灵芝梦游处，更无长乐晓钟催。"
"寄渊公","金末元初","王寂","了却三根椽下事，一瓶一钵阅东州。逻斋应厌树生耳，罢讲似嫌石点头。起灭无波真古井，往来触物信虚舟。门人定喜归期近，松已回枝水复流。"
"颂粉墨图二首 其一","金末元初","王寂","画真犹是妄，何况画非真。正做梦说梦，知是身非身。"
"颂粉墨图二首 其二","金末元初","王寂","幻出丹青手，今人一念差。如观弟二月，犹见空中花。"
"宜民道中","金末元初","王寂","踪迹年来遍朔南，消磨髀肉困征骖。居民胜日一百五，倦客流年六十三。水性依然人自老，树围如此我何堪。瓶无储粟犹归去，待有良田已是贪。"
"留寺壁","金末元初","王寂","断桥环曲水，萧寺枕横坡。佛壁书蜗篆，僧窗网雀罗。天高延月久，地润得春多。粥板催行李，驱驰奈老何。"
"建福寺","金末元初","王寂","林野初疑盘野鹤，岩巅俄喜见枝撑。地偏绝胜临平路，閒与行人管送迎。"
"题返照庵北轩三首 其一","金末元初","王寂","塞路飞沙没马黄，解鞍投宿赞公房。主人何事归来晚，满院落花春草长。"
"题返照庵北轩三首 其二","金末元初","王寂","桃李山僧手自栽，不应容易向人开。绿苔满院重门锁，为问东风底处来。"
"题返照庵北轩三首 其三","金末元初","王寂","树头树底花开尽，摆撼春风略不停。耐久何如种松竹，岁寒相对眼终青。"
"复寓返照庵用前韵 其一","金末元初","王寂","杏子青青小未黄，绿阴如染可禅房。腹摇鼻息平生足，更觉空门兴味长。"
"复寓返照庵用前韵 其二","金末元初","王寂","僧者道机元自熟，楞严尘掩不须开。拥炉谛听谈无上，天雨花随麈尾来。"
"复寓返照庵用前韵 其三","金末元初","王寂","枕簟清和消日永，轩窗明快喜风停。道人不埽阶前地，爱惜莓苔一径青。"
"三寓返照庵用前韵 其一","金末元初","王寂","梁上遗经古硬黄，前身僧永后僧房。葛洪泽畔中秋月，此夕相逢话更长。"
"三寓返照庵用前韵 其二","金末元初","王寂","秾李夭桃满院栽，当年留宿正花开。而今树老僧行上，前度刘郎又独来。"
"三寓返照庵用前韵 其三","金末元初","王寂","露电浮生何足恃，风镫短景若为停。却寻旧日经营处，扑地杨花叶已青。"
"题药师院","金末元初","王寂","富贵刹那顷，兴亡瞬息中。当年秦女第，浩劫梵王宫。翠阁铅华歇，朱门锦绣空。给园与祇树，千古共高风。"
"墨竹颂四首 其一 弄晴","金末元初","王寂","横枝出丛林，独得回光照。慎勿作长竿，寒鱼不受钓。"
"墨竹颂四首 其二 洗雨","金末元初","王寂","法雨渍云梢，点点甘露滴。舌本自清凉，西江不须吸。"
"墨竹颂四首 其三 披风","金末元初","王寂","风过即安閒，风来即招飐。青青自真如，尘色终不染。"
"墨竹颂四首 其四 古节","金末元初","王寂","尊者老不枯，魁然挺高节。求心已无心，断臂犹立雪。"
"自责","金末元初","王寂","逆风吹面朝连暮，蓬勃飞尘涨烟雾。前驺杳不辨西东，驻马临流不能渡。却寻山崦问津焉，山下野老方耕田。举鞭绝叫呼不得，俯首伛偻驱乌犍。可怜野老头如葆，龟手扶犁赤双脚。为言生理固须勤，盍避今朝风色恶。已而野老笑回头，我自家贫仰有秋。官人富贵年如此，胡不收身觅少休。我初无意聊相谑，不意此翁反见诮。莫嗔泷吏笑吾侬，自揣吾侬也堪笑。"
"放鱼","金末元初","王寂","我哀濡呴辍晨羞，持送东城纵急流。此去更饥须闭口，莫贪香饵弄沈钩。"
"自伤","金末元初","王寂","举家千指食嗷嗷，不食谁能等系匏。掠剩大夫汤沃雪，定交穷鬼漆投胶。春蚕已老不成茧，社燕欲归犹恋巢。莫待良田径须去，移文聊解北山嘲。"
"怀高公无忌","金末元初","王寂","晚景桑榆方见用，秋霜蒲柳已先凋。虞兮命矣甘为土，鲤也天乎竟不苗。奇祸一门曾未见，旅魂万里若为招。伤心此地鸾栖棘，不见抟风上九霄。"
"问主僧","金末元初","王寂","心动万缘飞絮，心安一念如冰。过去未来见在，待将那个心澄。"
"鸡儿花","金末元初","王寂","花有鸡儿号，形殊意却同。封包敷玉卵，含蕊啄秋虫。影卧夜栖月，头骈晓舞风。但令无夭折，甘作白头翁。"
"题画四首 其一 渭州","金末元初","王寂","相如游倦弄琴心，帘下文君便赏音。犊鼻当年卜偕老，不防终有白头吟。"
"题画四首 其二 新水","金末元初","王寂","徐郎生别一酸辛，破镜还将泪粉匀。纵使三年不言笑，祇应学得息夫人。"
"题画四首 其三 薄媚","金末元初","王寂","深知岁不利西行，郑六其如誓死生。异类犹能保终始，秦楼风月却无情。"
"题画四首 其四 水调歌头","金末元初","王寂","墙头容易许平生，绳断翻悲覆水瓶。子满芳枝乱红尽，东君不管尽飘零。"
"自讼","金末元初","王寂","尝闻劳生佚以老，不谓区区老更忙。自笑顽躯楦青紫，谁求绝足鉴骊黄。苦无长策裨神主，大有閒山著漫郎。梦到故乡犹可喜，几时真个是还乡。"
"赋耐冻青","金末元初","王寂","耐冻虽微物，严冬不敢侵。蕊嫌宫额浅，色胜羽衣深。戏点人閒铁，閒铺地上金。腊梅甘丈行，霜菊许朋簪。风雪窥天巧，泥沙惜陆沈。分无春借力，徒有岁寒心。采掇香盈把，歔欷泪满襟。移栽损生理，汝勿念知音。"
"咏刘边画","金末元初","王寂","枯荷不禁风，水鸭行且饮。折苇半敧雪，鸂?相对寝。风雪意未已，寒气犹凛凛。屋煤昏细字，熟视仅可审。翰林前待诏，年过七十稔。想见宣政閒，纡朱给官廪。权门收短幅，轴玉囊古锦。纵非列神上，犹足入能品。丹青虽由学，精绝固天禀。蛟螭失江湖，鱼鲔初不淰。兰荪遭践履，生意羡葵荏。当年方得志，骄侈无乃甚。晚为口腹累，吮墨博凡饪。画工屹如堵，见此当敛衽。我欲与题跋，材非曹与沈。兴废姑置之，投床就高枕。"
"咏水碓","金末元初","王寂","世人多机心，技巧变淳古。水碓谁始有，石臼而木杵。决流注其尾，尾抑首自举。其法如权衡，轻重司仰俯。浮沈刻漏箭，动息记里鼓。木牛转刍粟，摽弓殪貔虎。碾碓出一律，桔槔何足数。我昔居村落，升合给爨釜。晨吹课婢仆，茧足辞艰苦。是时此未识，自笑愚且鲁。细思乃诡道，抱瓮应不取。文公圬者传，信矣无浪语。食焉怠其事，殃祸尝因睹。耕锄沥汗血，犹水旱风雨。况尔饱无功，天意恐不与。"
"春尽见花三首 其一","金末元初","王寂","柳色含烟冻已回，杏花迎日暖初开。须知造化无南北，更远春风也到来。"
"春尽见花三首 其二","金末元初","王寂","杏梢如怯晓寒轻，相对无言却有情。忆得上都春睡足，隔墙时听卖花声。"
"春尽见花三首 其三","金末元初","王寂","朔漠杏花初破蕾，南州梅子已垂枝。寒乡倍费生成力，但得阳和莫恨迟。"
"燕","金末元初","王寂","平生便静今衰老，黄雀傍檐嫌啅噪。忽闻燕语绝可怜，亟出披衣任颠倒。呢喃似说经岁别，念我穷愁加慰劳。飞云轩在容借不，故里故园聊一到。不然为我达一信，问讯平安却相报。黎明与汝当远别，汝可低头听吾告。稻粱多处足罗网，闭口忍饥无抵冒。芹泥深垒要安稳，艾叶傥来休急躁。明年按部定经此，与汝相期永为好。临行叮嘱主人翁，千万莫将天物暴。"
"马上漫成四首 其一","金末元初","王寂","手携篮子满新蔬，雾鬓风鬟立暝途。约束前驱休问讯，罗敷嫌笑使君愚。"
"马上漫成四首 其二","金末元初","王寂","荠芽蒲笋绕溪生，采掇盈筐趁早烹。想得见郎相妩媚，饭箩携去饷春耕。"
"马上漫成四首 其三","金末元初","王寂","蹋青挑菜共嬉游，不识风前月下羞。落日缓歌携手去，新声争信锦缠头。"
"马上漫成四首 其四","金末元初","王寂","羞将明媚斗春妍，顾影徘徊祇自怜。消得风流黄太史，国香流俗叹随缘。"
"自慰","金末元初","王寂","深搀乌帽障黄尘，髀肉消磨浪苦辛。按辔澄清须我辈，据鞍矍铄奈吾身。祇凭忠信行蛮貊，岂有文章动鬼神。南彻淮阳北辽海，可能无地息劳筋。"
"龟研引","金末元初","王寂","材家瓦研伏灵龟，意谓天产非人为。足趺首尾如欲动，盖画八卦从庖牺。刳肠贮水濡毛锥，削背如砥磨玄圭。中边俯仰皆中规，十手对面宁容迟。得非匠氏中野观坏碑，揉泥想像得意生新奇。我知此物虽异制，其所由来非近世。陶泓乃祖尔苗裔，中表罗文尔其弟。何不捧玉堂阁老金莲底，夜草麻辞拜房魏。又不随春房场屋集计吏，衡石低昂较才艺。胡为流落沙漠之穷乡，何异越人章甫逐臭之都梁。苟不覆酱瓿，将支折脚之木床，惜也不为世用而令人悲伤。嗟予与汝兮，此生龃龉。虽欲自效兮，不知其所。明日启行，则吾将以佩刀易汝。径携以归要，注虫虾于环堵。砚兮砚兮，行当渡辽鼓枻于洪波。汝勿念枯鱼之过河。倏然踊跃兮，如陶壁之飞梭。回首眷眷兮，蹴蹋于蛟鼍。使予瞻望不及兮，涕泗滂沱。呜呼汝转弃予兮，予将如何。"
"吊高丽","金末元初","王寂","句丽方窃据，唐将已专征。国破千年恨，兵穷百战平。信知宗子固，不及众心成。试望含元殿，离离禾黍生。"
"赠王生","金末元初","王寂","忆昔分携如隔世，相逢惊见两茫然。松楸河朔三千里，萍梗天东二十年。白发可怜浮海粟，青囊不博买山钱。明年会约同归去，里巷追随作散仙。"
"赋桃花","金末元初","王寂","江陵二月李花飞，安东三月花尚稀。春寒要勒开未得，枝上的砾团珠玑。秘壶满插犹嫌窄，红紫纷纷厌俗格。朝夕调护易新泉，约束不容纤手摘。缟裙练帨正可怜，遽尔玉减春风前。已恨色衰甘弃掷，桃花无赖斗芳妍。李被桃欺休懊恼，岂有先开不先老。桃花得意能几时，咫尺酴醾开更好。"
"题画","金末元初","王寂","人间龙象风骨奇，癯者精悍老不疲。得非石林洪觉范，参寥佛印相追随。茶瓜却去香火冷，曦驭不转松阴迟。口钳未欲作诗债，坐隐聊尔逃禅痴。黑矜骤胜见颜色，白负少衄方低眉。宣州一著太容易，瓜葛争道真儿嬉。吾闻懒瓒有道者，寒涕不收从垂颐。又闻作止俱是病，况此念念倾人危。何如四脚棋盘一色子，一局展转无成亏。"
"维摩像赞 其一","金末元初","王寂","不悟维摩其病，却将天女相猜。要识本来面目，化身金粟如来。"
"维摩像赞 其二","金末元初","王寂","登玉座馀半席，香积饭惟一杯。可笑曼殊空利，区区却为食来。"
"感怀","金末元初","王寂","前年守淮西，官府颇雄壮。园池通远近，亭榭分背向。炎方得春早，二月花已放。白红与青紫，夺目纷万状。得非造物者，为出无尽藏。朱樱结佳实，炫耀极一望。钱王锦绣树，金谷红步障。予时藉清阴，坐待佳月上。老妻劝我饮，稚子俨成行。长腰芦花白，宾厨荐新酿。肴核既狼藉，鲙炙庖夫饷。乌乌长短句，付与雪儿唱。眼花乱朱碧，世事齐得丧。儿童虽见诮，官守幸不旷。年来客辽海，黄尘没飞鞅。芳时因奔走，安得有佳况。一从出山谷，风色如挟纩。春归樱始华，生意未敷畅。冬藏苦冰雪，所幸今无恙。我将话南州，人或疑诞妄。绕枝三叹息，回首一悽怆。退坐想繁华，萧然觉神王。"
"题崇寿寺","金末元初","王寂","紫霞山寺久不来，往昔破碎今摧颓。一钵残僧饫藜藿，百身古佛眠莓苔。门楣金乌经雨泣，殿脊铁凤含风哀。安得使君鞭紫马，咄嗟檀施随缘来。"
"营道堂绝句","金末元初","王寂","旧僚郭赵身为烬，先友王杨骨已枯。莫笑嗫嚅翁不达，人閒斗在不如吾。"
"萧权府三害图","金末元初","李俊民","长桥之蛟，南山之虎。在彼州曲，父老所苦。岂独若此，亦有周处。周乃慨然，耻闻斯语。薄险投深，踊跃健武。尔蛟既除，尔虎既去。周乃自励，履规蹈矩。卒以将种，效忠典午。按剑平西，贞节克举。瑕以瑜掩，过以功补。身虽云亡，名播千古。"
"止姚亚之刲羊","金末元初","李俊民","养生之鞭，陇种之苗。欲鲁去朔，在齐闻韶。咄嗟老饕，腹如瓠枵。踏破菜园，合吃藤条。"
"焦天禄野叟听音图","金末元初","李俊民","梨园弟子，天宝之后。谁其知音，百岁遗叟。曲终怅然，泪迸林薮。时清眼明，万事缄口。"
"唐叔王韦生卧虎图","金末元初","李俊民","梁鸯之养，或失其时。曹公之肉，不救其饥。羊质而皮，狐假而威。谁能于此，辩是与非。"
"学中史正之会客","金末元初","李俊民","有怀伊人，在泮饮酒。我客戾止，其尝旨否。未见君子，我心孔疚。惠然肯来，小大稽首。"
"烟江绝岛图","金末元初","李俊民","江风不波，峭壁森立。冥冥飞鸿，翔而后集。"
"双松古渡图","金末元初","李俊民","倾盖相逢，堂堂两公。寂寥渡口，以济不通。"
"古柏寒泉图","金末元初","李俊民","冬夏长青，昼夜不舍。拔本塞源，岂知量者。"
"纸扇","金末元初","李俊民","竹疏而骨，楮剥而肤。权以行巽，风乎坐隅。"
"棕扇","金末元初","李俊民","直节贯中，怒发冲上。朝蝇暮蚊，畏风长往。"
"成之夜谈省庭新事","金末元初","李俊民","伟哉青云器，底蕴莫能见。开口论利害，坐客服雄辩。汪汪江海量，气不许黄宪。从来布衣愿，一掷轻百万。投瓜必报琼，岂望在焚券。虽承雨露恩，慷慨辄自献。与其便于已，孰若于国便。盖尝推此心，天下欲兼善。儒家惟有孟，日夜讲不倦。傥以利为利，请看货殖传。"
"复和","金末元初","李俊民","驱驰戎马閒，太平不复见。往往谈隽永，宁许齐士辩。有田宜早归，夺恐遭窦宪。再三欲买邻，愧我无千万。难倩沽酒奴，待立便了券。筹堂天下士，风度迈羲献。别后曳裾人，造门恨无便。握手再相逢，虚左待益善。平生身口累，老大折腰倦。莫讶陶先生，自作五柳传。"
"镇山堂","金末元初","李俊民","峥嵘屋下城，突兀城上屋。初看颇惊眼，再见堪捧腹。能无鬼神笑，可柰疮痍俗。不哀梁閒叟，欲竭南山木。"
"嵇康淬剑石","金末元初","李俊民","寻常论养生，未得养生说。拟从林下游，一书交尽绝。既无当世志，安用三尺铁。频频石上磨，神光浸秋月。可怜粗疏甚，自谋何太拙。危弦发哀弹，幽愤终莫泄。死留身后名，有愧侍中血。"
"樊哙戏石","金末元初","李俊民","丈夫气慷慨，隐迹在东市。或逢逐鹿人，乃弃屠狗事。壮哉鼓刀勇，旁若舞剑地。遂摧拔山力，自叹时不利。至今空山石，传是将军戏。能兴卯金运，颇与黄石类。不期两都后，复有三国志。过客对春风，徒洒山阳泪。"
"寄筹堂","金末元初","李俊民","老为人所怜，贫恨友独寡。等闲门外车，尽入宰肉社。欲随射虎将，争柰无匹马。安得化为云，四方逐东野。大庇天下士，拟作万閒厦。顾我盖头茅，宁肯助一把。非无问舍心，或恐卧床下。纵有愿留人，有馆不能假。还因索居久，往往罪商也。须待舍馆定，然后见长者。"
"毛晋卿肖山堂","金末元初","李俊民","悠然林下客，世事颇能料。闲中意自适，身外名肯钓。卜居山之阳，初为识者笑。势将陵岱华，气欲吞嵩少。方寻愿谷归，稍近孙台啸。微茫数烟岫，巉绝对云峤。为我增双明，未必在远眺。始虽如直友，久乃得心照。恐随有力去，或被移文诮。己见成膏肓，百计莫可疗。一时烟霞语，慎勿骇廊庙。咄哉肖山堂，所以警不肖。"
"庙学落成","金末元初","李俊民","斯文天末器，吾道有时厄。方嗟凤兮衰，遽叹麟也获。继遭秦焚书，又被鲁坏宅。迩来天下事，多自马上得。不修下车礼，不献在泮馘。不授羽林经，不讲博士席。旁若没字碑，肯见一逢掖。偶因长乐老，尽挟兔园册。及见中选人，始知为学益。学者如牛毛，自古数濩泽。连年取青紫，易于地芥拾。争将逸驾攀，遂向塞路辟。挥之无倚门，从者皆入室。肃肃俎豆风，洋洋弦歌邑。几时复论秀，四海望偃伯。术能向者谁，世无秋风客。"
"德老栽花成竹","金末元初","李俊民","物性随所移，岁晚气自变。失却本来身，还于身外见。寻参玉版禅，如对菩萨面。丛林一花祖，派入香严传。"
"刘汉臣堂甫北归","金末元初","李俊民","哀哉同队鱼，尽在枯池里。纵免鼎中烹，将见渴欲死。造物何不仁，岂独困二子。我虽江湖心，恨无斗升水。"
"母应之饷黍","金末元初","李俊民","忆昔周室衰，周人咏黍离。君今饷我黍，为赋黍离诗。厥初蓺黍时，饭牛使牛肥。八月黍未穫，胡儿驱牛归。胡儿不满欲，我民还买犊。今秋犊未大，又被胡儿逐。胡儿皆饱肉，我民食不足。食不足，尚可鬻子输官粟。"
"游碧落","金末元初","李俊民","浮云翳炎景，长夏惬幽事。相陪林下友，共造金碧地。清流漱寒玉，老树耸苍翠。何人开山祖，妙处发天秘。悠悠岁月深，剥落磨崖字。遨头兴不浅，有酒留客醉。幽鸟背人飞，不惯闻鼓吹。抵暮出山门，溪风送归骑。"
"史遂良索诗","金末元初","李俊民","立身有道邦，谁似直哉史。流传百世后，各各异行止。许史有何厚，在汉势如彼。安史有何薄，在唐乱如此。人之贤与愚，皆为类所使。近从侪辈中，偶得一狂士。未能通一经，谓可拾青紫。时时出俚句，技痒不自己。只恐落调歌，难入知音耳。纵横言世事，不顾剌舌耻。焉知阮嗣宗，口不挂臧否。年高鬓如雪，乡曲所不齿。试与阿戎谈，咄哉犁之子。"
"留别李巽之","金末元初","李俊民","嗟嗟平生交，所恨不耐久。几年戎马间，太半正丘首。忆初识君面，同门皆小友。倏忽五十春，相见成老叟。淹淹泉下人，树拱骨已朽。崎岖见在身，何幸得此寿。感慨岁云晚，哀泪迸林薮。古今均一梦，万事付杯酒。"
"司谏许道真徵复图","金末元初","李俊民","君不见退休绿野平淮相，灵台不许丹青状。又不见五湖归去鸱夷桨，越人争铸黄金像。功成身退天之道，道直天怜去官早。盐梅须借筑岩人，羽翼重来采芝老。袖中谏草力回天，害除利兴车载悬。何忧不识荆州面，图画如今处处传。"
"郭显道美人图","金末元初","李俊民","君不见昭阳殿里蓬莱人，终惹渔阳胡马尘。又不见吴宫夜夜乌栖曲，竟使姑苏走麋鹿。移人大抵物之尤，丧乱未免天公愁。虽然丹青不解语，冷眼指作乡温柔。试问人閒何处有，画师恐是倾国手。却怜当日毛延寿，故写巫山女粗丑。"
"宣差射虎","金末元初","李俊民","北原风劲霜草枯，草閒出没藏于菟。眈眈来此被谁驱，不防邂逅冯妇车。将军胆气勇有馀，手中笑撚金仆姑。等闲如射兔与狐，两眼错莫精光无。深山大泽失所居，或撩汝头编汝须。可怜肉食无远图，伎俩不及黔之驴。"
"群鼠为耗而猫不捕","金末元初","李俊民","欺人鼠辈争出头，夜行如市昼不休。渴时欲竭满河饮，饥后共觅太仓偷。有时凭社窃所贵，亦为忌器不忍投。某氏终贻子神祸，祐甫恨不猫职修。受畜于人要除害，祭有八蜡礼颇优。近怜衔蝉在我侧，何故肉食无远谋。眈眈雄相猛于虎，不肯捕捉分人忧。纵令同乳不同气，一旦反目恩为雠。君不见唐家拔宅鸡犬上升去，彼鼠独堕天不收。"
"埽晴妇","金末元初","李俊民","卷袖褰裳手持帚，挂向阴空便摇手。前推后却不辞劳，欲动不动谁掣肘。偶人相对木与土，神女但誇朝复暮。龙公不作本分事，中閒多少闲云雨。见说周人忧旱母，宁知东海无冤妇。慇勤更倩封家姨，一时断送龙回首。"
"雨雹","金末元初","李俊民","云龙失守元气乖，隐隐愁听狂车雷。须臾飘骤不成雨，一天风雹从何来。交横散落星石陨，纷霍迸击冰山摧。坳平忽讶坑谷满，垤起俄作丘陵堆。惊忙飞走残夭夭，斲器枝叶枯根荄。穿窗入户弹相射，填街溢巷把莫推。恢恢难补天网漏，凛凛欲压坤轴颓。一方生理遭殄瘁，造物不恤空自哀。是时仲夏行冬令，谁把四序颠倒催。虽有舜弦愠不解，孰谓邹律春能回。阳虽位降乾道在，一阴才进力可排。履霜之渐此其始，司寒挟党结祸胎。春秋大小百馀国，独向鲁地三为灾。世间万事岂不见，那用区区书观台。我思天变岂徒尔，以象告人当自裁。"
"鼎斋","金末元初","李俊民","茂陵千载文园客，流传耳孙犹病渴。引饮自嫌江海窄，家无曲藭柰腹疾。水帝之魂成水厄，女丁妇壬不相得。始图一溉滋汤旱，卒见九河归禹画。尝闻秋夫曾疗鬼，大胜扁鹊能起虢。君不见上医可医国，异哉鼎斋堪鼎食。"
"姚子昂画马","金末元初","李俊民","雄姿卓立开天骨，腾踏万里如神速。可怜不遇九方皋，空使时人指为鹿。自从大奴守天育，无由更骋追风足。中原一战收乾坤，白发将军髀生肉。"
"苴履","金末元初","李俊民","待诏门前东郭趾，蓝关路上仙人迹。雪花纷披盖地白，东家不借借不得。虽然近市屦亦无，以故为新即有馀。同行留我木上座，铺过仰渠金十奴。一生能著屐几两，用心犹在阮孚上。不须更觅下邳侯，山林此计成长往。"
"儿辈剡木作匙","金末元初","李俊民","一震之威乃如此，坐閒或失将军匕。不能便染公子指，有意欲割昆奴耳。小儿造物穷物理，斗柄之揭如其尾。虽然剑头有炊米，有愁遇著捩手鬼。"
"闻蔡州破","金末元初","李俊民","不周力摧天柱折，阴山怨彻青冢骨。方将一掷赌乾坤，谁谓四面无日月。石马汗滴昭陵血，铜人泪泣秋风客。君不见周家美化八百年，遗恨黍离诗一篇。"
"筹堂寻梅","金末元初","李俊民","萧疏篱落谁家圃，寻芳信逐游蜂去。眼前荆棘少人行，马蹄直到香来处。怕愁贪睡独开迟，瘦损春寒鹤膝枝。可是东君苦留客，斜风细雨不堪诗。"
"和秦彦容韵 其一","金末元初","李俊民","养贤列鼎手自烹，燮调元化和如羹。马蹄一蹙燕地裂，毡裘尚拂阴山雪。将军表请愿出师，壮士挥戈惟恐迟。武成才试二三策，黍离已见闵周诗。纵横门外豺狼路，我老此身无著处。君不见平淮十万兵，犹向襄阳守朱序。"
"和秦彦容韵 其二","金末元初","李俊民","君不见子幼自劳羔日烹，何如命驾季鹰吴中煮莼羹。又不见姜侯设鲙凿冰裂，何如徒步拾遗长镵黄独雪。幸遇南来董鍊师，说似壶天日月迟。谪仙之游乃非谪，长安市上斗酒百篇诗。蒲轮休指商山路，得到白云采芝处。诸生待揖隆准翁，马上未遑事庠序。"
"和秦彦容韵 其三","金末元初","李俊民","猎犬已为兔死烹，犹向汉俎分杯羹。脚靴手板冻欲裂，尚立唐阶没膝雪。三寸舌为帝者师，终比赤松见事迟。相看一笑在目击，何用左思招隐诗。出门便是天坛路，云閒指点巢仙处。不辞杖屦从子游，王者之后养老在西序。"
"和秦彦容韵 其四","金末元初","李俊民","谷因辟后厌鼎烹，那在丘嫂轑釜羹。冠未挂前已先裂，一簪却上山头雪。我虽无师心我师，速修何恨下手迟。论中自得养生理，笔底尽是游仙诗。休向回车问前路，终须有个安排处。晴窗点检白云篇，不知谁为作者序。"
"和秦彦容韵 其五","金末元初","李俊民","不嫌瓠叶日犹烹，不羡公子染指争鼋羹。不把荷衣等闲裂，不羡曹人共服麻如雪。爱身肯似贱场师，凡骨只愁轻举迟。北山未出移休勒，东老虽贫乐有诗。望中云海蓬莱路，谁道乐天无归处。一千年鹤再来时，行雁难将弟兄序。"
"暴雨","金末元初","李俊民","疾雷破山云暗天，雨脚不断如麻悬。淋浪一室无乾处，何异露坐乘漏船。鼠牙便是溃堤蚁，墙有百道飞来泉。狂客岂因狂药使，眼花如落井底眠。采石江头弄明月，一夕去作骑鲸仙。我虽忘我亦可怜，但恐不免蛟龙涎。苦无根源笑潢潦，可能朝宗东注觅海道。君不见耒阳禹力所不到，至今难寻杜陵老。"
"綵楼","金末元初","李俊民","层层华构高且崇，万綵纠结填青红。何人下手夺天巧，都入意匠经营中。书契以来未省见，异事惊倒百岁翁。郢斤般斧莫敢近，却立屏息惭无功。寒窗戛戛鸣机妇，积年杼柚一日空。山川谓可锦绣裹，尘土尽皆罗绮封。前者攀辕后者挽，奔车径欲趋灵宫。三年送迎礼虽旧，人事不与天时同。方当炎属行夏令，权势大抵归祝融。神之与人无厚薄，盖以至诚能感通。豚蹄豆酒道傍祝，所获神赐亦已丰。闾阎疾苦还知否，我为大夫歌大东。"
"上九里谷与济之君祥仲宽李德方朱寿之姚子昂","金末元初","李俊民","太行巍巍形势尊，造物设险雄中原。巨灵一朝擘石裂，连峰忽断开山门。侵云直上几千尺，挂壁一径愁攀援。十步回头五步坐，慄慄汗出如浆翻。清风掖至最高顶，下视寰海尘埃昏。天坛咫尺若有待，顾我不往惭食言。世间好处岂不爱，脚力虽尽心常存。为君试写远游兴，夜半月出清吟魂。"
"剥莲蓬","金末元初","李俊民","相将去采秋江莲，青房戢戢实且圆。倒靫收菂亦可喜，春笋未剥空流涎。玉井有花开十丈，至今依旧藕如船。试索绿茎不寻藕，与谁共此从巢仙。"
"辽漆水郡王降虎","金末元初","李俊民","秋风渐高秋草衰，空山校猎千骑围。突然有物势□猛，万里侯相食肉肥。横行妥尾不畏逐，挟□似有百步威。当时扈从懦于鼠，虽欲下车人其非。将军一奋跃身出，气雄志勇捷若飞。攘臂搏虎虎负去，须臾□皮擒虎归。北方锐儿皆好武，无愧疋马及短衣。声名赫赫耀前古，却笑冯妇胆力微。胙田命氏报恩异，至今漆水生光辉。君不见射石李广一箭亦可喜，死不封侯知者希。"
"遗善堂","金末元初","李俊民","君不见遗子韦侯只一经，相门出相那在金满籯。又不见燕山教子以义方，灵椿老去五枝丹桂芳。破散钱堆一百屋，紫微不愿有子如窟郎。陷为天下轻薄子，伏波不愿有子学季良。身前身后事茫茫，我恤我躬犹未遑。长把贤愚挂怀抱，请看积善之家遗善堂。"
"赠出家张翔卿","金末元初","李俊民","大袖斜襟粗布袍，髻丫撑似弥明高。滑稽自谓世可玩，清净不守形徒劳。百年光景已强半，容易便把青春抛。欲向蓬壶寻福地，柰何龙伯钓后负山无海鳌。欲驾天风朝帝阙，柰何巫阳去后九虎守关牢。养生未获一溉力，那忍遽绝平生交。但令造物哀正直，岂肯屈曲从仙巢。留侯学道欲轻举，尚且强食扶金刀。安期当年本策士，意气直谒扛鼎豪。平地作仙亦不恶，或恐上界官府名难逃。君不见醉吟居士不归海上山，又不见昌黎先生屈曲自世閒。况非出尘风骨羽化难，夜叉白日守天关。黄庭正恐坐误读，铁锁纵垂那可攀。我笑学仙王屋著道冠，只待河南李侯脱去然后还。"
"筹堂燕","金末元初","李俊民","阴阴池馆落花泥，出入通家独见知。曾遭江上淘河嚇，又被巢边野雀欺。且欺且嚇亦不恶，柰有鼠辈窥其儿。儿方在卵卵何危，哀鸣若诉奚胜悲。主人能得腹中事，百计护持彼毒无所施。羽毛养就刀剪齐，雄雌相随引雏飞。寻常百姓家，汝巢非汝宜。春兮来，秋兮归，莫忘乌衣巷里时。"
"赵倅司马山谢雨","金末元初","李俊民","去岁不雨民忧深，愆阳亢甚多伏阴。冥冥造物岂难料，感以至诚神所歆。我公默祷若响应，出岫谁谓云无心。天瓢疑是池中水，三日以往皆为霖。淋漓元气满人望，解愠何止薰风琴。家家豚酒乐丰岁，空山鼎沸箫鼓音。春祈秋报有常典，仰荷灵贶如桑林。"
"四舍人生日","金末元初","李俊民","骥之子，凤之雏，精彩丰容美且都。年至十二三，头角己异同队鱼。积善之家庆有馀，掌中幸得双明珠。定知他日必充闾，不妨更读古人书。绛帐先生当今之范模，步亦步，趋亦趋，执经北面预先讲唐虞。明主何尝不用儒，相门出相文可无。岂独手撚金仆姑，能骑生马驹，然后称为大丈夫。"
"赠儒医卜养正","金末元初","李俊民","孰亲如身在所慎，一病能恼安乐性。囊中探丸起九死，以其病病人不病。岂独和扁号神圣，能于鬼手夺人命。尝闻上医可医国，何不使权造物柄。"
"游济源","金末元初","李俊民","元戎小队闲登临，悠悠旌旆穿山林。太行南下路险涩，不惮著脚穷幽寻。清源祭秩世所重，乔木掩映灵宫深。是时方口雨初过，天风破晓开微阴。入门为问庙见礼，白发黄冠通古今。且言享诚非享物，那在与俗占浮沉。鞠躬执简默有祷，脯酒纵薄神所歆。几年愿违莫能遂，至此始得偿初心。点检图经叹禹迹，山青水绿无知音。竹根醉倒客星散，夜听波底蛟龙吟。"
"樊氏昆仲懒窠","金末元初","李俊民","君不见读书边，孝先谓。师可嘲，何典记。又不见梁州阴子春，足不肯洗恐败事。何须向人说道理，养得疏慵性如此。摆手便行谁家子，嵩洛之间两居士。未尝点检形骸外，挂角羚羊心已死。问之非渔亦非樵，人言似痴还似高。叔夜自知不堪七，以书遂绝平生交。一官从此束高阁，赖是天教闲处著。时人争赋懒窠诗，我羡懒窠诗不作。"
"壬申岁旱官为设食以济饥民","金末元初","李俊民","千里地赤泽未沾，骄阳为沴烈火炎。就中秦头晋尾旱魃所栖托，十室九室突不黔。撑肠一饱岂易得，咀嚼草木如荠甜。山川课云职不举，无乃风伯号令严。民是天民天自恤，何时霹雳起龙潜。"
"男扬洗儿","金末元初","李俊民","自惭无德为儿父，今朝把酒为儿寿。为儿今赋洗儿诗，愿儿他日于儿厚。我犹不恤况我后，委蜕自天汝非有。速宜修德大吾门，无复心童年十九。"
"儿归来","金末元初","李俊民","儿归来，儿归来，百年郎罢恨，何日宁馨回。东去但除严母墓，望思空筑茂陵台。儿归来，儿归来，一声未尽一声哀。"
"赠郭显道医","金末元初","李俊民","恶石聚散元气朴，本草搜剔造化窟。俱收并蓄笼中物，山精水怪藏不得。休言魄为天所夺，入其手者命可活。须防姮娥去奔月，大胜扁鹊能起虢。君不见钱子飞，药不敢施为鬼胁。"
"和荅董用之","金末元初","李俊民","将军死战血染衣，空山白骨鬼夜啼。洗兵政要及时雨，天祸未悔无云霓。卧龙不起主张汉，猎犬待烹侥倖齐。就中儒冠身多误，如坐矮屋头常低。敢将龙钟哀造物，但幸老大能扶犁。咄哉董生三寸舌，善谑不思为虐兮。人间回首忧患始，去之不速将噬脐。"
"再和秦彦容韵","金末元初","李俊民","扊扅歌后伏雌烹，箸犹未下愁覆羹。布衾多年踏里裂，夜半寒窗洒风雪。待与重寻痛饮师，东山杲杲日出迟。撑肠拄腹文字五千卷，一字不入高人诗。几年不踏红尘路，直入白云最深处。君不见洛阳城下来归魂，一梦思乡叹温序。"
"荅祁定之韵","金末元初","李俊民","黄菊催秋暮，青山劝客归。事随时渐改，人与物皆非。爽气收残暑，闲云送落晖。平生会心似，别后往来稀。"
"游太平泉","金末元初","李俊民","稍有林泉兴，相陪杖屦游。百年人易老，千种事堪愁。是处花无主，谁家酒可篘。芳时好行乐，春去不能留。"
"宿夹谷彦实庵","金末元初","李俊民","挂名仙籍上，晦迹茂林閒。门外丹河水，墙头明月山。境随心自远，人与话俱闲。应笑红尘客，区区谩往还。"
"河桥成 其一","金末元初","李俊民","预积他山木，重新两岸堤。龙依天上卧，虹傍水心低。不假鞭秦石，何劳立蜀犀。落成应有日，谁向柱先题。"
"河桥成 其二","金末元初","李俊民","河广思同济，天寒怕涉冬。冰虽将自合，船尚不宜从。柱引来归鹤，渊藏未跃龙。一编圮上叟，千载愿相逢。"
"河桥成 其三","金末元初","李俊民","势截长河浪，横陈百步梁。经营方断手，过涉不褰裳。漫惜千金瓠，休誇一苇航。西风箫鼓咽，奠酒水仙堂。"
"癸巳冬至 其一","金末元初","李俊民","共愁天纪乱，依旧日南时。气本自然应，策今谁可推。每怀添线女，还意覆杯儿。偃蹇无归计，天涯两鬓丝。"
"癸巳冬至 其二","金末元初","李俊民","岁以四时成，气自一阳始。虽然废羲职，那可乱轩纪。人生几寒暑，天道频甲子。徒嗟潦倒身，汲汲百年里。"
"乙未冬至","金末元初","李俊民","已应黄宫律，初生复卦阳。道随天在北，愁与日俱长。节物惊时换，年光有底忙。浮云多变态，试与问何祥。"
"任仲山弄璋","金末元初","李俊民","奕世多阴德，传家得宁馨。人閒熊有梦，天上昴无星。喜洽犀钱座，光生玉树庭。钟情笑卢老，白发望添丁。"
"五哥生日","金末元初","李俊民","落落青云器，天然骨骼奇。自从怀橘后，每恨学书迟。同乐怜荆树，相煎笑豆萁。气豪常自许，跃马是男儿。"
"代四哥赠","金末元初","李俊民","相戒南陔养，长看花萼辉。义深姜季被，恩重老莱衣。队似鱼同戏，行如雁共飞。读书当自勉，继取锦堂归。"
"元夜有感","金末元初","李俊民","春城行欲遍，百感到愁边。市冷犹灯火，人稀尚管弦。梅从今夜落，柑忆旧时传。归去西窗月，无情照不眠。"
"四哥生日","金末元初","李俊民","秀出三株树，芳联五桂枝。杜家怜骥子，徐氏重麟儿。已有高门望，方当志学时。一杯添寿酒，满酌不须辞。"
"寒食","金末元初","李俊民","为恋风光好，那堪节物催。事随浮世往，花似去年开。莫洒无家泪，须倾有限杯。诗人多少兴，都向醉中来。"
"九日下山","金末元初","李俊民","宰肉陈平社，折腰元亮乡。车无门外辙，菊与径皆荒。所恨国难守，若为家不忘。天威寒气逼，急急下山阳。"
"王生寿日","金末元初","李俊民","几度县弧节，当年琢玉郎。徐行知礼让，幼学爱文章。莫厌鱼同队，休随燕入堂。眉间色多喜，禁脔近东床。"
"游青莲 其一","金末元初","李俊民","闲携方外友，同谒梵王宫。山吐三更月，松摇万壑风。流年飞鸟过，浮世落花空。不有归来兴，何能见远公。"
"游青莲 其二","金末元初","李俊民","行处春风恶，山中胜槩藏。渐佳如蔗尾，薄险似羊肠。翠揖双峰角，清临一水堂。夜长僧睡少，为我话兴亡。"
"过云中","金末元初","李俊民","把酒不成醉，出门行路难。客愁千里破，归梦五更残。三仕有何喜，一生常鲜欢。恨无南去雁，为我报平安。"
"宿海会寺 其一","金末元初","李俊民","佛堂光未放，桑下唤难回。是处皆堪歇，何山不可开。泉因龙吐出，经自兔衔来。径向黄沙过，寻僧问劫灰。"
"宿海会寺 其二","金末元初","李俊民","青山云水窟，杖锡几时来。竹待香严击，松经道者栽。西江无水吸，震旦忽花开。三笑图中友，同倾破戒杯。"
"游碧落","金末元初","李俊民","寂历松閒寺，临流胜槩藏。断云开石壁，横吹爽溪堂。谩与诗情在，留连道话长。行人贪吊古，归路半斜阳。"
"九里谷","金末元初","李俊民","九曲羊肠路，千层剑戟山。行钩藤蔓刺，坐印石花斑。树发三春暮，云归万壑闲。相陪林下屐，虽倦不知还。"
"食芡","金末元初","李俊民","池底休铺锦，鸡头自有栽。柔中皆水性，刚外乃天才。精彩惟鱼目，珠圆出蚌胎。坐间咄嗟致，不似荔枝来。"
"颖阳元道人虚白庵","金末元初","李俊民","有山心可算，有水耳堪洗。飘飘元逸人，寓意在山水。勘破人閒世，不听心与耳。一室虚生白，自得吉祥止。"
"八日登山同谒吴王祠","金末元初","李俊民","老树凋残尽，灵祠寂历中。古今时易改，幽显意能通。岁享屡登乐，俗追三让风。送迎人散后，日落乱山空。"
"阳城怀旧 其一","金末元初","李俊民","路梗伤时事，春归感物华。风波千万丈，烟火两三家。树杪失巢燕，墙根无主花。当年人不见，何处是生涯。"
"阳城怀旧 其二","金末元初","李俊民","道途行处恶，故旧别来稀。涧口分流水，林梢挂落晖。好山留客住，幽鸟背人飞。门外秋光老，征鞍尚不归。"
"上长平寄杨成之","金末元初","李俊民","衰迟长在外，矍铄愧征鞍。世路惊心恶，天风刮面寒。迢迢人渐远，冉冉岁将残。今夜梅稍月，同谁共倚栏。"
"独坐","金末元初","李俊民","地偏无俗客，日在掩柴扉。暑退闲蒲扇，凉生换葛衣。风高云散影，露下月扬辉。独据胡床坐，心清即道机。"
"乙亥过河","金末元初","李俊民","一身长道路，四海尚风尘。昔作依刘客，今为去鲁人。渡河年在亥，乞酒岁非申。别后山中友，相逢话又新。"
"河阳呈苗简叔","金末元初","李俊民","妖氛长斗北，杀气尚河东。人物不如古，地图祗自雄。三城环野水，二麦卧天风。多少逃亡屋，荒凉晚照中。"
"即事","金末元初","李俊民","炎凉愁里过，陵谷暗中迁。素拙生生计，寻耕下下田。为嫌频告籴，却恨不逢年。门外催租吏，长妨对圣贤。"
"中秋对月","金末元初","李俊民","云山怀素隐，秋兴暂来归。月与人同醉，星随客渐稀。入河蟾不没，绕树鹊何依。浩气凝光界，瑶台梦欲飞。"
"山中寄张汉臣李广之","金末元初","李俊民","枳棘非所栖，系匏焉不食。未黔墨子突，又夺伯氏邑。一年三褫服，半岁两涂敕。归去来山中，无器亦无得。"
"经童","金末元初","李俊民","盈门修郑校，同队执韦经。苏子应千里，徐儿向九龄。雁行成次序，莺语太丁宁。堪笑西城老，朝朝酷教刑。"
"自遣","金末元初","李俊民","居闲聊自适，造物果何如。生理年年拙，交情日日疏。吠犹闻蹠犬，技可笑黔驴。谁识徘徊意，西山有旧庐。"
"过星轺","金末元初","李俊民","古道开天险，危峰拔地形。连营南北戍，过客短长亭。野烧惊山鬼，胡云掩将星。何人弄羌管，哀怨不堪听。"
"小旱云而不雨","金末元初","李俊民","阿香谁使送雷声，敢望天瓢一滴分。恨魃长为周地虐，闵尪几被鲁人焚。风吹海立垂垂雨，泽与山通处处云。何事卧龙犹不起，得微往见葛陂君。"
"复用韵","金末元初","李俊民","区区布谷不停声，安得银河水半分。汤稼未应枯后溉，周川岂独旱如焚。是谁主当知时雨，有底商量出岫云。造物不为天下计，只将花事了东君。"
"十六日雨","金末元初","李俊民","平地俄惊霹雳声，老龙功过此应分。不知东海因谁祭，却笑西华欲自焚。四面蔽亏无日月，百神奔走会风云。时人那识天公事，一溉惟知有巨君。"
"王子荣过家上冢","金末元初","李俊民","暂令元戎小队行，尽驱春色入山城。葱葱佳气随轩盖，袅袅高风卷旆旌。题柱桥边男子志，散金闾里故人情。贵游前后知多少，不使堂虚昼锦名。"
"用赵之美留别韵 其一","金末元初","李俊民","把酒离筵且莫辞，坐中瓜葛暂相依。花从识后常含笑，鸟自还时想倦飞。往事微茫春梦断，故人牢落晓星稀。天涯白发禁愁得，好在西山不早归。"
"用赵之美留别韵 其二","金末元初","李俊民","长短亭中送别时，问君东去复何依。今宵明月三人共，来日红尘一骑飞。倾盖莫嫌相见晚，断弦惟恨赏音稀。天涯尽道还家好，笑我虽归似不归。"
"用赵之美留别韵 其三","金末元初","李俊民","为君不惜送行诗，但恨蒹葭失所依。流水尽朝东海去，孤云只向太行飞。仕途冰炭收心早，客路参商见面稀。一曲阳关歌未彻，声声头上听催归。"
"用赵之美留别韵 其四","金末元初","李俊民","遥指东山去恨迟，争如莲幕早来依。须知宋鹢犹能退，有底齐禽尚不飞。洛下书生怜我少，燕南壮士似君稀。主人好客恹恹醉，正要髡留肯放归。"
"用赵之美留别韵 其五","金末元初","李俊民","平生藏器待何时，除却荆州不可依。预报行人应鹊噪，相将送客有花飞。雁从去后弟兄少，莺未来时朋友稀。不尽赤心今日话，东山无以我公归。"
"赴山阳","金末元初","李俊民","立马西风不忍行，往回只是片时程。一年又作半年客，百里有如千里情。落日寒林山下路，淡烟疏竹水边城。愿君把酒休惆怅，四海由来皆弟兄。"
"白文举王百一索句送行","金末元初","李俊民","世事纷纷乱似麻，不堪愁里度年华。伤心城郭来家鹤，过眼光阴赴壑蛇。弹铗歌中成老境，班荆话后各天涯。何时造物归真宰，却睹人间第一花。"
"承二公宠和复用元韵 其一","金末元初","李俊民","脱却朝衫著纻麻，残年犹复梦京华。世情共指鹿为马，天意反教龙作蛇。白发不公人易老，青山有素恨无涯。那禁送别东郊外，满目离离溅泪花。"
"承二公宠和复用元韵 其二","金末元初","李俊民","有客衡从说蓺麻，要教身后见西华。若为养得能言鸭，未解除他引睡蛇。归去稍知闲气味，荒唐犹种老生涯。眼前浮世凭谁问，独倚东风看落花。"
"重午偶题","金末元初","李俊民","龙钟叹我百年身，几见山城节物新。水荇长如牵翠带，石榴半似蹙红巾。可怜今日依刘客，便是当时吊屈人。谁道南来风解愠，试从比屋问吾民。"
"春日","金末元初","李俊民","白头不柰隙驹催，惯饮屠酥醉后杯。百岁无多偏昼短，一年将尽又春来。东君得地权终在，北斗随天柄已回。造物却还真宰手，众人今后试登台。"
"和参谋李舜举 其一","金末元初","李俊民","平步青云感遇初，试看倾盖气何如。橘皮应笑陈人榜，隽永争谈辩士书。梦鹿果能谁得鹿，知鱼未必子非鱼。青山马上多诗句，北斗以南名不虚。"
"和参谋李舜举 其二","金末元初","李俊民","一怒王师吊伐初，堂堂人物古谁如。剑头何患无炊米，楯鼻多应有檄书。尽道公孙能跃马，应怜学士独焚鱼。旌旗未度长河水，千骑元戎已捣虚。"
"和东庵孔安道韵 其一","金末元初","李俊民","拟结闲中一草堂，此心安处即吾乡。须知见在身为患，见说长生药有方。老去看书徒引睡，愁来得句不成章。从前习气都除尽，待与高人论坐忘。"
"和东庵孔安道韵 其二","金末元初","李俊民","淡泊生涯共一堂，杖藜踏遍水云乡。不妨庐结在人境，应念客来从远方。三笑可无陶靖节，八仙宜得贺知章。袖中时出烟霞语，习气师兄亦未忘。"
"和子荣","金末元初","李俊民","暂使彭宣到后堂，安昌只以醉为乡。浮云世事日千变，流水生涯天一方。老子兴虽如庾亮，故人恩不减苏章。能消几两寻山屐，回首狐丘本未忘。"
"五舍人生朝","金末元初","李俊民","积德高门庆有馀，隔年记得掌中珠。清新月窟两枝桂，俊逸渥洼千里驹。戏自老成看蜡凤，志从小异见樗蒲。一朝腾踏青云上，快睹徐卿第二雏。"
"筹堂寿日 其一 王乔","金末元初","李俊民","此生但觉醉乡宽，谁谓螭犹北海蟠。处处相迎皆倒屣，人人共喜欲弹冠。州应向日悬刀梦，山试今朝拄笏看。仙驭未来缑氏鹤，月明吹彻玉笙寒。"
"筹堂寿日 其二 王霸","金末元初","李俊民","乌衣历历是名家，人物于今比晋多。俗论不侵挥麈话，壮怀都付缺壶歌。虽无金埒堪调马，赖有黄庭可换鹅。见说长江欲飞渡，那须冰合望滹沱。"
"和子搢中秋","金末元初","李俊民","最后宾来举白浮，要须同赏桂华秋。蛾郎应恨灯无焰，娈女能教月再修。分外高寒天上阙，就中明彻水边楼。姮娥不我为生客，休把光芒取次收。"
"和子搢九日谩兴 其一","金末元初","李俊民","此身到处贾胡留，细雨斜风冷淡秋。佳节又从愁里过，故乡不似旧时游。试拈红叶题诗句，强摘黄花泛酒瓯。落帽龙山几人在，云沉鸟没恨悠悠。"
"和子搢九日谩兴 其二","金末元初","李俊民","节物催人分外愁，干戈眼底未能休。丹枫落处吴江冷，黄菊开时灞岸秋。可是凉风添寂寞，更堪缺月照绸缪。悠悠今古何须问，泪洒牛山亦过忧。"
"沁园怀古","金末元初","李俊民","风波平地难开眼，剑戟群山欲割肠。冠盖随时成物故，园林何日破天荒。摩挲碑石空怀古，点检图经为补亡。谁是熙熙堂上客，近来老子也和光。"
"和即事","金末元初","李俊民","拟将唾手取封侯，世事那禁种种愁。未可搏他冯妇虎，终须享此景升牛。但知勿剪甘棠在，莫为难图蔓草忧。自古贵人天所予，定教名字到金瓯。"
"和新秋","金末元初","李俊民","帘捲西山雨乍停，自知时节候虫声。新凉邂逅如佳客，残暑留连似宿酲。可见韩檠灯下志，且怜班扇箧中情。若为解得吾民愠，更鼓南风一再行。"
"寄史正之","金末元初","李俊民","往来门下亦风流，分得筹堂几许忧。刚甚养他横槊马，何如了取济川舟。人还忌器休投鼠，谁为蹊田欲夺牛。闻早抽身闲处著，不妨仍带醉乡侯。"
"闻捷音招王德华吴天章等出山","金末元初","李俊民","红尘一骑报平安，知是元戎小队还。且喜好音来汴水，仍将旧事问潼关。横云自护车箱涧，落日空衔箭筈山。只恐膏肓归不得，早随春色到人閒。"
"用子荣河桥送别韵","金末元初","李俊民","河桥把酒不成欢，正是离人去住閒。公道几时饶白发，世情今日见青山。娟娟明月无家对，惨惨孤云待我还。惭愧慇勤花里鸟，一声声送出阳关。"
"承徐子贤贾仲常张伯英宠和复用韵","金末元初","李俊民","天涯杯酒强追欢，白发光阴转首閒。独夜梦魂千里月，暮年心事数重山。回肠都为愁将断，行脚犹疑债未还。傥得一廛休老地，柴门今后定牢关。"
"宿村舍 其一","金末元初","李俊民","别后曾无一日欢，风光都在落花閒。眼青羞对门前柳，头白相惊雪里山。华表鹤来犹是客，乌衣燕去不知还。森森庭院荒荆棘，虎豹窥人夜撼关。"
"宿村舍 其二","金末元初","李俊民","握手亲情有底欢，疏篱茅舍两三间。尚怜作者千年调，那肯分人一半山。安得意如张翰适，凭谁放取浩然还。得君斗酒须防客，不怕重门更著关。"
"宿村舍 其三","金末元初","李俊民","怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备，未知诗债几时还。须防别后将军禦，不待寻盟辄斩关。"
"宿村舍 其四","金末元初","李俊民","三两残杯不尽欢，强陪年少贵游閒。客中未必常为客，山上那堪复有山。鹤发都从愁里变，貂裘直待醉时还。一朝却入庞公市，惊倒城门老抱关。"
"闵董用之","金末元初","李俊民","怪底年来懒下帷，似嫌榜尾姓名题。一枝自谓乌难借，百里谁知凤肯栖。颇讶生前徒强项，未应老后不然脐。试将点检平时友，太半佳城在马蹄。"
"用之次韵复荅","金末元初","李俊民","小斋飘雨注风帷，门外青山困品题。足蹑尽知齐是假，胆尝争柰越犹栖。任教别后书盈箧，嬴得年来气暖脐。聊与老农歌帝力，一缸村酒荐豚蹄。"
"夜雨 其一","金末元初","李俊民","元气淋漓彻九垓，那消掩耳一声雷。雨虽不解知时节，云岂无心出岫来。所恨龙潜犹未起，大都天意卒难回。等闲莫话为霖事，且对檐花尽此杯。"
"夜雨 其二","金末元初","李俊民","夜半天公号令催，即时惊起阿香雷。须知稼穑艰难甚，谁把阴阳燮理来。不使魃为周地虐，定应龙自葛陂回。邻家酒熟留连客，聊与愁人共一杯。"
"夜雨 其三","金末元初","李俊民","化工宁许著诗催，平地俄惊失箸雷。行雨梦从巫峡断，为霖人自傅岩来。老农学稼无多力，太史书年有几回。爱酒陶家才种秫，何如共此即时杯。"
"用之请还公府用韵拒之","金末元初","李俊民","□寇将军力自宣，幕中议论可回天。气吞骄虏鞭先著，威定并门檄罢传。正恐一隅防饮酒，休从百尺笑求田。杨雄禄位谁能动，姑为侯巴草太玄。"
"吊刘伯祥","金末元初","李俊民","记曾林下见臞仙，惆怅红尘未断缘。不惮广文寒处坐，屡逢元亮醉时眠。难逃辰巳贤人岁，有负齑盐太学年。落落天才无地用，却还英气与山川。"
"伊阙鸂鶒堂 其一","金末元初","李俊民","千年古道入荒城，破屋颓垣一聚尘。天地如何收险阻，山川犹觉露精神。馀波禹贡朝宗水，习俗周南既醉人。把酒西风无限兴，黄花时节对嘉宾。"
"伊阙鸂鶒堂 其二","金末元初","李俊民","一日滩流浅自分，滩头鸂鶒似通神。大都鸾棘无多地，毕竟乌台得几人。浮世堂堂春易去，随时局局事皆新。当年灵翼今何在，满目西风动白蘋。"
"乱后寄兄 其一","金末元初","李俊民","长剑何人倚太行，毡裘入市似驱羊。怒降白起不仁赵，死守裴侯无负唐。可柰昆炎焚玉石，更堪蜀险化豺狼。紫荆犹是阶前树，风雨何时复对床。"
"乱后寄兄 其二","金末元初","李俊民","万井中原半犬羊，纵横大剑与长枪。昼烽夜火岂虚日，左触右蛮皆战场。丁鹤未归辽已冢，杜鹃犹在蜀堪王。此生不识连昌乐，目送孤鸿空断肠。"
"送赵庆之赴邠州","金末元初","李俊民","且莫悤悤数去程，一壶别酒为君倾。三年簿领妨行乐，十里溪山管送迎。湓浦芦花风里恨，渭城柳色雨中情。三峰无复同州看，休著新诗笑不平。"
"别合阳申伯福昆仲","金末元初","李俊民","百里相望邂逅迟，如今始得话心期。情深堂上留髡夜，兴尽山阴防戴时。客舍故人那用送，异乡游子不胜悲。烟村水驿秦川路，来往邮筒好寄诗。"
"和子搢来韵","金末元初","李俊民","新年桃李似无情，回首繁华一梦惊。点检青毡非故物，等闲倾盖昧平生。雨中燕子还留客，风里杨花欲送行。试听东流桥下水，向人时作断肠声。"
"郭仲山寿日","金末元初","李俊民","乘兴游山也自贤，千金奚羡筑台燕。谁为洛下同舟友，人道江头弄月仙。欲向漳源归旧隐，便从莞谷种闲田。橐驼树得长生理，不解如君养性天。"
"和河上修桥 其一","金末元初","李俊民","故里风光衣锦游，赋诗谁与共临流。相逢依旧山青眼，也有何愁浪白头。官渡方当横槊日，合肥正是著鞭秋。坐閒有客誇雄辩，不念题桥志未酬。"
"和河上修桥 其二","金末元初","李俊民","日日相陪杖屦游，往来林下亦风流。云閒隐隐堆螺髻，雨后鳞鳞涨鸭头。休恨临津经始晚，且看利涉落成秋。寻常公事闲中了，诗债如何尚不酬。"
"和河上修桥 其三","金末元初","李俊民","眼底关山忆旧游，滔滔河汉自东流。星槎不觉来天上，铁锁那能护石头。顾我已嫌题柱晚，喜君正是济川秋。酒閒豪气谁堪共，一醉千金价不酬。"
"和河上修桥 其四","金末元初","李俊民","落魄天涯颇倦游，片帆归去得安流。几年无事誇犀首，一旦封侯看虎头。飞将正当南渡日，拾遗还是北征秋。龙钟不称凌烟像，只有山林志可酬。"
"壬寅九日同史正之刘济之君祥仲宽姚子昂东城小酌寄锦堂王君玉 其一","金末元初","李俊民","长天一色雁行斜，雨过南山气势加。懒后不冠羞白发，兴来无酒负黄花。何人见忆闲陶令，有客徒嘲老孟嘉。秋景满前宜共赏，未应件件属诗家。"
"壬寅九日同史正之刘济之君祥仲宽姚子昂东城小酌寄锦堂王君玉 其二","金末元初","李俊民","兴来落笔任横斜，坐上朋樽续续加。貌似叶红皆被酒，头如雪白也簪花。金风渐急秋将暮，玉树相依客尽嘉。酩酊入城扶不去，临街下马是谁家。"
"随州长官张鹏举暨","金末元初","李俊民","寂寥秋思梗吟怀，几度柴门鹊噪开。一话胜看江表传，百书不及陇头梅。马催行色日边去，雁送归程天际来。万里龙庭莫辞远，中原事业望人才。"
"和子荣悼恒山韵 其一","金末元初","李俊民","功名人比汉淮阴，猛虎俄因犬辈擒。星落旄头兵似火，云屯细柳士如林。岂期虞虢乖唇齿，谩倚良平作腹心。洒尽英雄忧国泪，变风那得不伤今。"
"和子荣悼恒山韵 其二","金末元初","李俊民","消尽群阳道长阴，将军何患敌难擒。唐家外望归藩镇，汉室中兴仰羽林。忽堕曹吴分鼎计，方知胡越济舟心。依然锦绣山川在，一旦浮云变古今。"
"刚忠公","金末元初","李俊民","未除妖气斗牛閒，一夜长星落将坛。天意欲将全节畀，人心无柰此时寒。断头那肯降朱泚，血指谁思灭贺兰。立尽太行山上石，我公忠烈不容刊。"
"同济之游百家岩怀郭延年右感","金末元初","李俊民","雨晴闲向百岩游，今古都成一段愁。老衲解回山下虎，真人跨入洞中牛。水流花落三春暮，鸟没云沉万事休。有道碑前空堕泪，往来谁复共仙舟。"
"辛丑中秋夜与用亨汉臣济之君祥子昂仲宽及诸同志聚饮于学宫阴不见月 其一","金末元初","李俊民","节物相催近觉频，胜游携酒意何勤。几人白发对明月，万里青天愁片云。袅袅风高秋已半，厌厌客醉夜将分。督邮气味从来恶，今日尊前也献芹。"
"辛丑中秋夜与用亨汉臣济之君祥子昂仲宽及诸同志聚饮于学宫阴不见月 其二","金末元初","李俊民","莫嫌胜日燕游频，且慰寒窗力学勤。白也停杯将问月，退之利剑欲开云。清光难比秋三夜，痛饮何辞酒百分。况在頖宫思乐地，与君共采水中芹。"
"送别曹汉卿","金末元初","李俊民","马上功名柰老何，出门无地不风波。凭谁试著回天力，有客空挥却日戈。青眼乍惊行处少，赤心常笑话中多。愁人近亦无肠断，又听离筵送别歌。"
"九日济之君祥仲宽子昂携酒于汉臣书斋小酌已而乘兴与众老人会于城西马氏东篱谈笑尽醉扺暮而归为赋此以纪一时之胜事","金末元初","李俊民","相扶醉袖出西城，翠展秋山一望晴。坐上孟嘉嘲未解，篱边陶令话多情。酒犹强饮狂时药，菊莫寻餐落后英。兴尽归来天色暮，老人星散月还生。"
"暮春和端甫韵","金末元初","李俊民","雨夕风朝乐事妨，老来犹自为花忙。春光一岁只三月，尊酒百年能几场。辛苦衙蜂输蜜课，等闲巢燕得泥香。如何复共遨头醉，待把银瓶指点尝。"
"承和复用韵","金末元初","李俊民","草草杯盘兴不妨，一年一度送春忙。我无酒量难投社，君有诗情合擅场。衣锦堂前冠盖贵，落花径里绮罗香。暂时忘却愁滋味，蓦上心来似胆尝。"
"答赵之美见和","金末元初","李俊民","不堪春事等闲妨，汲汲光阴过隙忙。青眼久悬高士榻，白头羞入少年场。风从定后花犹落，月自修来桂复香。休向兵厨问消息，且教下马客先尝。"
"李子搢约同上山督之","金末元初","李俊民","踏青时节醉何妨，一掬归心想见忙。杖屦不须从捷径，觥筹且莫恋欢场。明山秀水家家景，野草闲花处处香。休讶登临无脚力，世閒险阻备曾尝。"
"答史正之","金末元初","李俊民","草堂深处百无妨，却为高岑对属忙。啼鸟送春归阆苑，妖星乱世局文场。闲花空怨绿衣使，煮酒不随青杏香。见说曲生风味少，尚堪留与老饕尝。"
"阳城题北台观壁","金末元初","李俊民","几年空负北山移，今日方知见事迟。犹忆王凫初去后，忽惊丁鹤暂来时。虽无壁上题名字，颇愧棠阴听讼诗。指似荒城旧游处，西风摇落菊花期。"
"客中寒食","金末元初","李俊民","断蓬踪迹寄天涯，剑戟林中阅岁华。又值禁烟焦举节，柰无对月少陵家。惊心咄咄催归鸟，触目冥冥溅泪花。老后愁怀谁遣得，未应端的酒胜茶。"
"和徐子贤西行留别","金末元初","李俊民","便从倾盖话诗情，风雨端能落笔惊。金马谩誇三学士，碧油曾见一书生。竹溪花圃留连醉，水郭烟村取次行。自恨年来怀抱恶，与君相别但吞声。"
"调祁定之","金末元初","李俊民","风埃满面发蓬垂，欲学乔松久远期。浮世几场漂杵血，流年一局烂柯棋。不须玉女引巢父，那在神官邀退之。果待吹嘘送天上，人閒事了未为迟。"
"侄谦甫巩县寄鱼","金末元初","李俊民","掣三牵两得沈腥，顾我庖厨远未能。几度敲针无处钓，一朝醒酒不须冰。居官止合如羊续，命驾何须学季鹰。当念家风本寒素，莫从今后爇馋灯。"
"母师圣醉中落水用郭进之韵","金末元初","李俊民","无人桥上醉婆娑，脚力危时可柰何。贺监未应真落井，屈平到底也随波。浮云世事黄粮梦，斜日秋风薤露歌。点检交情能有几，柴门今后雀堪罗。"
"下鳌背","金末元初","李俊民","浮云踪迹去留难，谷谤岩嘲勒我还。毕竟一身无著处，大都百计不如闲。无多伎俩三休外，是亦风流二老閒。昨日主人今日客，回头山色若为颜。"
"许司谏归来图","金末元初","李俊民","社稷忧深志未舒，陆浑山下赋闲居。几年不复朝鸡梦，一旦翻随垄鹤书。□□朱游徒折槛，宠踰疏□□悬车。商岩了却和羹事，方信旁求象不虚。"
"寄伊阳令周文之括户","金末元初","李俊民","几年客里厌驰驱，故向伊川好处居。刚受一廛同许子，谁知四壁过相如。厥田不称中中赋，此事真堪咄咄书。疲俗脂膏今已尽，看看鞭算及舟车。"
"和子搢秋晚出郭","金末元初","李俊民","陶写诗人得句忙，旧游能复忆嵩阳。山头云霁雨声歇，水面风来花信香。今日事虽非向日，故乡景自胜他乡。杖藜忘却寻归路，独立河桥咏晚凉。"
"和述怀 其一","金末元初","李俊民","簪履三千气压齐，寒林那羡一枝栖。坐中有客鵩将赋，门外何人凤欲题。沽酒未尝防恶犬，著鞭宁复待荒鸡。夕阳休凭栏干望，今日长安不在西。"
"和述怀 其二","金末元初","李俊民","拟将齐物物难齐，惟有山林迹可栖。身望凤池惭不到，名登雁塔愧先题。未能忘旧归家鹤，长是思鸣失旦鸡。天为东周道垂丧，肯生夫子在关西。"
"戏嘲","金末元初","李俊民","江西社里几诗流，咏月嘲风未肯休。得句不能当竞病，措辞那敢向春秋。笑翻王氏三珠树，惊倒张家五凤楼。带系雪诗三十韵，胜如骑鹤上扬州。"
"答子荣","金末元初","李俊民","行藏事拙且乘流，游遍人閒老即休。多汗愈肤三伏暑，渐衰潘鬓一时秋。风高势欲欺茅屋，雨急声疑在竹楼。今世宦情何处好，但忧无蟹有监州。"
"送史邦直入洛","金末元初","李俊民","肉山南去汗如流，了取公家事便休。征棹不沾瓜蔓水，归装莫待菊花秋。忙中暂过平嵩阁，别后频登望省楼。若问鹤鸣近消息，翅翎飞不到扬州。"
"即事","金末元初","李俊民","铁马长驱汗血流，眼前戈甲几时休。谁能宰似陈平社，那免悲如宋玉秋。漠漠微凉风里殿，萧萧残夜水边楼。千村万落荒荆棘，何止山东二百州。"
"宽张文玘","金末元初","李俊民","怪来久不造龙门，依旧相逢一笑温。任把锦囊嘲李贺，休将布鼓诧王尊。事随势过心犹骇，言与时违舌可吞。谁为书生肯推毂，绨袍且念故人恩。"
"和窦君瑞","金末元初","李俊民","勒石燕山后世名，子孙蝉蜕起风尘。谁怜喜鹊飞来意，自叹灵椿老大身。愁见灌夫杯酒过，梦惊苏蕙锦书新。几年客里无情话，一笑相逢姓麦人。"
"窦子温宅为有力者所夺","金末元初","李俊民","谩劳买宅著千万，此又卜居何□从。得把茅来头可盖，但教窗下膝能容。尚怜相贺巢边燕，知为谁甜花底蜂。速向元龙问闲舍，暂将一榻过今冬。"
"子荣途中见忆有先生在世人中龙三十年前到月宫之句依韵谢答","金末元初","李俊民","高楼日日望元龙，禾黍离离闵故宫。两地谩看千里月，五湖能借半帆风。囊锥颖脱何难出，名纸毛生未肯通。好在沁阳山色里，一廛宁许寄杨雄。"
"吊曹庆之","金末元初","李俊民","杯酒中间气沓拖，从教千丈起风波。丝棼世事无一可，花落人生得几何。休向棘林长夜哭，试听蒿里送行歌。岂容身后钟君在，阿骛如今嫁者多。"
"吊王德华","金末元初","李俊民","衰鬓愁添镜里丝，流年恰及梦中蓍。可怜白日佳城地，正值黄杨厄闰时。抚柩恨深元伯母，负薪情惨叔敖儿。髑髅不识生前乐，枉却招魂费楚辞。"
"赠医郭显道","金末元初","李俊民","小隐嵩阳种德时，智能博物物皆归。笼中无愧狄仁杰，山下常逢台孝威。子细论来生可养，斩新卦得遁之肥。粗疏谁似嵇中散，幽愤诗成忆采薇。"
"焦彦昭失中子","金末元初","李俊民","相逢地下果何如，自谓情钟亦太愚。未必珠能空老蚌，岂期玄不与童乌。且怜商也无三罪，尚喜徐卿有二雏。万事尽归天予夺，速宜收泪谢玄夫。"
"读五代史","金末元初","李俊民","破却千金筑一台，折冲阃外望人才。中原山岳河分断，塞上牛羊草引来。西海正惊天狗堕，北人忽拥帝羓回。犹怜仙掌英灵在，能把潼关闭不开。"
"春温轩","金末元初","李俊民","三尺枯桐膝上横，一弹洗尽绮罗尘。芙蓉城里谁为主，姑射山前别有人。云雨不侵行处梦，丹青难写醉时真。早寻林下乘鸾侣，莫遣春温过却春。"
"索和长平诸诗友送行韵信笔奉呈君玉闰之资客中一笑 其一","金末元初","李俊民","汉厦非无论道毡，自惭老去鬓皤然。闲愁似海藏皮里，往事如风过耳边。几度班荆谁与话，一朝倾盖□相怜。柴门近日多来客，火速移床待孝先。"
"索和长平诸诗友送行韵信笔奉呈君玉闰之资客中一笑 其二","金末元初","李俊民","青春人物正当时，咫尺云天快乐披。相见便如胶漆密，此行还似筈弦离。方传细柳将军令，或赋甘棠召伯诗。待得一朝公事了，联镳西去未为迟。"
"索和长平诸诗友送行韵信笔奉呈君玉闰之资客中一笑 其三","金末元初","李俊民","此身莫辄犯针毡，只合浮沉委自然。久堕风波人海里，暂依云汉使星边。斗升乞活真堪笑，青紫归耕亦可怜。早晚皇家重名器，著鞭当在祖生先。"
"索和长平诸诗友送行韵信笔奉呈君玉闰之资客中一笑 其四","金末元初","李俊民","老觉粗疏过往时，赤心今始为君披。交情大抵无新旧，人事从来有合离。见说片辞能折狱，未尝一话不言诗。河东自古文明地，可惜儒冠感遇迟。"
"昨晚蒙降临无以为待早赴院谢闻己长往何行之速也因去人寄达少慰客中未伸之志耳 其一","金末元初","李俊民","纵横人市尽裘毡，一旦衣冠气索然。岂信鲁连归海上，颇哀屈子老江边。汗流石马谁堪恨，草没铜驼世所怜。莫惮区区困刀笔，论功终让指踪先。"
"昨晚蒙降临无以为待早赴院谢闻己长往何行之速也因去人寄达少慰客中未伸之志耳 其二","金末元初","李俊民","书生掉舌岂其时，手底青编亦倦披。铁锁尚沈江漠漠，铜驼又没草离离。阴山路上明妃曲，天宝年中杜甫诗。古往今来几兴废，白头恨见太平迟。"
"任仲山谈西府事","金末元初","李俊民","德音到处下情通，喜动山城百岁翁。和气挽回中国化，威声振起外台风。少酬汉使澄清志，不愧周官燮理功。南北封疆归一统，太平立法自河东。"
"唐臣满月洗儿索诗故赋","金末元初","李俊民","幽径疏篱竹外村，淡烟斜日水边城。地形占斗辨南北，风俗以人分重轻。坐上有山围似画，樽中得酒论如兵。青春将种多才调，拂袖林泉恐不情。"
"唐臣满月洗儿索诗故赋","金末元初","李俊民","白头休恨梦熊迟，却是人閒久远期。有客已为摩顶记，为君复草弄璋诗。一从老蚌生珠后，再值姮娥月满时。咫尺昂霄看英物，不须女子作门楣。"
"送郡侯段正卿北行 其一","金末元初","李俊民","征途万里朔风寒，过尽阴山复有山。岁既在于辰巳后，星多客向斗牛间。漫漫积雪无冬夏，劫劫飞鸿自往还。若到龙庭试回首，太行一片白云闲。"
"送郡侯段正卿北行 其二","金末元初","李俊民","猎猎霜风堕指寒，一鞭行色抵天山。马嘶衰草孤烟外，雁没长空落照间。入塞尽穿毡帐过，去乡须待锦衣还。功名大抵黄粱梦，薄有田园便好闲。"
"送参谋刘君祥 其一","金末元初","李俊民","寂历书斋独坐寒，白头羞见雪中山。虚名得失蜗争外，浮世荣枯蚁梦閒。半夜朔风催客起，几时新月望君还。鹤鸣林下无人共，何处烟霞不可闲。"
"送参谋刘君祥 其二","金末元初","李俊民","马首风花拂面寒，十年两度过阴山。浮云暮暮朝朝里，行雁兄兄弟弟閒。大抵故乡生处乐，莫教明主放时还。如今造物尤难料，枉使身心不得闲。"
"杜门","金末元初","李俊民","近来人事颇相乖，独坐何曾得好怀。犬吠为连沽酒市，鸡鸣长傍读书斋。门终待学张家塞，闼恐难当哙等排。恶客就中多气岸，时时下马系堂阶。"
"中秋 其一","金末元初","李俊民","露下天街一气凉，月明不复被云妨。正当金帝行秋令，疑是银河洗夜光。鲛室影寒珠有泪，蟾宫风散桂飘香。席间醉客忙归去，独共三人尽此觞。"
"中秋 其二","金末元初","李俊民","共对青天好举觞，从前三五是寻常。一年佳节秋将半，万里清辉夜未央。才向缺时舒窈窕，欲从盈后敛光芒。姮娥曾得长生药，我欲停杯问此方。"
"和乔舜臣韵 其一","金末元初","李俊民","画图悬个老人星，一炷香烟祷处灵。见说蟠桃将结子，不知槁木已忘形。倚空山色青排闼，埽地槐阴绿满庭。凡骨恨无轻举便，且求强健保残龄。"
"和乔舜臣韵 其二","金末元初","李俊民","几年鬓发已垂星，岂是长生药不灵。席上精神欢伯力，尘中面目偶人形。来归徒讶荒陶径，学退还思过鲤庭。郑重世情相爱甚，一杯酒劝望延龄。"
"郎子云酒熟同李茂卿史正之豪取不许","金末元初","李俊民","爱钱措大眼孔小，病酒先生舌本乾。债是寻常谁不有，囊嫌羞涩且留看。三人未必一人损，豪气难忘习气酸。毦氉相逢欲空去，从来如此四并难。"
"再赴阳城用前韵别茂卿子云正之","金末元初","李俊民","谁使腰间印欲悬，不知面上唾才乾。先生敢以督邮去，坐客莫将官长看。祖席又成携手别，离杯何苦上眉酸。且休凋落高阳社，来往双凫也不难。"
"代乐仲和张温甫处督米","金末元初","李俊民","未必书生气尽寒，食常不足为居闲。清于孺子沧浪水，瘦似诗人饭颗山。欲向田文弹铗去，恐因丘嫂颉羹还。闻君自有江湖量，肯为枯鱼少破悭。"
"清明席上同史正之姚君宝子昂","金末元初","李俊民","浮云雨后自纵横，不待风收放晓晴。百计花期成谩与，一年春色过清明。谁家钻燧罢藏火，何处吹箫犹卖饧。回首故园魂欲断，鸟飞只是片时程。"
"悼亡","金末元初","李俊民","须信人生足别离，别离不待白头时。因怜曩日在缧绁，岂惮今朝炊扊扅。中道柰何奔月去，此情惟有落花知。眼前活计无聊甚，空对当年纸局棋。"
"段侯行春显圣观喜雨","金末元初","李俊民","行春冠盖暂踌躇，谁信东山面目疏。兴尽奚劳风送客，气和不觉雨随车。移民虽恨梁加少，腐粟犹誇汉有馀。独叹吾儒有何贵，自今牛角莫横书。"
"寄荅赵公定","金末元初","李俊民","他人共折依依柳，居士但饮薄薄酒。岂其必取齐之姜，又恐不为白也母。虽然客或许敦庞，惭愧我无白壁双。更向稠桑老人卜，准备买红缠酒缸。"
"姚子昂寿日","金末元初","李俊民","门外风光二月初，衣冠把酒庆悬弧。一生接物无肠蟹，万事随缘短胫凫。坐上书空窥草圣，醉中疥壁笑诗奴。年来世事俱尝遍，只合千金养客躯。"
"又用济之韵赠子昂","金末元初","李俊民","绵绵宗派自何时，借问吴兴第几支。书爱换鹅功不到，狱因劾鼠法先知。为秦徙木思无地，在汉高门福有基。此去乡闾结仁爱，请君听取忍斋诗。"
"为刘益之营中上王怀州 其一","金末元初","李俊民","自分毛锥不入时，如今尤恨埽门迟。徒劳魏氏贪鸡肋，却笑虞人望羖皮。未有赤心相待处，柰何白发是归期。傥令扶病还桑梓，横草难忘报所知。"
"为刘益之营中上王怀州 其二","金末元初","李俊民","毡帐连云逐日移，胡笳月底不胜悲。中原为患有骄子，造物戏人如小儿。冯铗纵弹无便去，晏骖未解有谁知。天涯回首消魂处，故国霜前雁过时。"
"锦堂碧落寿席","金末元初","李俊民","年光过隙一何忙，知命年来百念忘。公事了时阴德大，尘缘断后道心凉。未偿勇退求闲志，先得长生不老方。共劝十分添寿酒，莫辞酩酊醉山堂。"
"答张文玘见戏","金末元初","李俊民","邂逅骚人兴愈多，不知赐也许同科。君犹老去诗魔在，我柰新来技痒何。但幸近无阿买写，凭谁付与雪儿歌。一从探得骊珠后，惊倒中洲蚌与蠡。"
"和王季文襄阳变后 其一","金末元初","李俊民","逐鹿中原未识真，指踪元自有谋臣。虞全不念唇亡国，楚恐难当舌在人。拔剑挽回牛斗气，举鞭蹙起汉江尘。相逢空洒英雄泪，谁是荆州一角麟。"
"和王季文襄阳变后 其二","金末元初","李俊民","天命须分伪与真，衙蜂战蚁尽君臣。蛟龙不是池中物，燕雀休嗤垄上人。衣不能胜嵇绍血，扇无可柰庾公尘。自从绝笔春秋后，谁复伤时为泣麟。"
"僧奴 其一","金末元初","李俊民","白发因缘短犊车，可怜小德外家无。蚌生珠后何嫌老，凤有毛时亦自殊。会看伯仁兴络秀，不妨节信论潜夫。刘生谁谓难成事，将相从来有种乎。"
"僧奴 其二","金末元初","李俊民","喜事相寻种种来，岂期天意一朝回。璋从弄后熊无梦，月到圆时蚌有胎。便可字教阿买识，那消钱为窟郎堆。贤愚怀抱俱休挂，且尽前尊露顶杯。"
"和杨之美韵","金末元初","李俊民","光华异域仗全才，衔命悤悤出吹台。物外英标倾水镜，坐中妙语落琼瑰。节回北阙旋如斗，名振西陲听若雷。不踏贺兰山下石，国风未合入诗来。"
"和李唐杰韵 其一","金末元初","李俊民","翰墨场中第一人，而今委翅在鸡群。纵横诗律凌徐庾，浩污词源媲典坟。兵气横流存此老，天心未欲器斯文。年来草就归田赋，啸傲南山卧白云。"
"和李唐杰韵 其二","金末元初","李俊民","邮筒寄后忆诗人，落落英才迥出群。试问槐花忙几举，可怜桂子落谁坟。浮沈且与陪中立，喜愠何尝见子文。倾破葵心望天表，龙庭不日会风云。"
"悼筹堂","金末元初","李俊民","霞鞍金辔紫丝绦，玉带红靴织翠袍。赳赳少年真手臂，津津玉气见眉毫。不愁造化功难补，可惜秋山势自高。那免牛车身后患，一场春梦亦徒劳。"
"和秦克容来韵","金末元初","李俊民","白头羞入利名场，得得归来自远方。何日诗豪离上党，去年道话忆山阳。可怜杜宇诉亡国，还笑沐猴思故乡。不意闲中春色早，黄鹂啼破谢家庄。"
"癸酉榜后寄侄谨甫","金末元初","李俊民","万轴牙签未是多，十年辛苦短檠歌。敢忘奕世箕裘业，忽玷清朝甲乙科。我已梦君三举后，君如输我一筹何。二疏此去人方识，名字先应报大罗。"
"和安斋见寄调祁定之","金末元初","李俊民","麻衣补破纸为绦，不羡仙人宫锦袍。天地老于双转毂，山河渺似一秋毫。炼深宝鼎丹砂就，瑩彻灵台夜月高。上界而今官府足，暂游尘世莫辞劳。"
"一字百题示商君祥 其一 风","金末元初","李俊民","汝未闻天籁，簸扬箕有神。能清常侍暑，不动庾公尘。"
"一字百题示商君祥 其二 月","金末元初","李俊民","过圆旁死魄，过缺哉生明。尚赖玉斧手，再修然后成。"
"一字百题示商君祥 其三 云","金末元初","李俊民","旱魃将为虐，从龙便出山。人间三尺雨，命罢早知还。"
"一字百题示商君祥 其四 雨","金末元初","李俊民","晚有来苏意，忧深望岁人。一犁虽美满，犹恨不当春。"
"一字百题示商君祥 其五 雪","金末元初","李俊民","细看花是雨，将见麦宜秋。度腊无三白，梁园谁与游。"
"一字百题示商君祥 其六 山","金末元初","李俊民","功名双鬓雪，心事数重山。山下人家好，终朝爽气閒。"
"一字百题示商君祥 其七 泉","金末元初","李俊民","滚滚势长往，泠泠味自清。拟将修水记，何况有诗情。"
"一字百题示商君祥 其八 尘","金末元初","李俊民","不忧悬榻室，可柰污人风。踏破青鞋底，犹疑是软红。"
"一字百题示商君祥 其九 春","金末元初","李俊民","来莫怨春迟，去莫怨春忙。春不随人老，谁教汝断肠。"
"一字百题示商君祥 其十 暑","金末元初","李俊民","人间三伏暑，海内一薰风。独咏微凉句，公权似不公。"
"一字百题示商君祥 其十一 寒","金末元初","李俊民","广厦千万閒，吾庐弊独寒。犹将折弦琴，欲和薰风弹。"
"一字百题示商君祥 其十二 昼","金末元初","李俊民","冬之日何速，夏之日何迟。山中无历日，迟速两不知。"
"一字百题示商君祥 其十三 夜","金末元初","李俊民","令乎日之夕，政乎日之朝。一尊待君子，风雨会良宵。"
"一字百题示商君祥 其十四 晴","金末元初","李俊民","展尽舒长景，销残片段云。区区负暄子，炙背不忘君。"
"一字百题示商君祥 其十五 阴","金末元初","李俊民","朝见白云纵，暮见白云横。不作及时雨，何为点太清。"
"一字百题示商君祥 其十六 花","金末元初","李俊民","惜花不论命，看花须努力。能得几时好，狂风妒春国。"
"一字百题示商君祥 其十七 莲","金末元初","李俊民","碧因圆更展，红向老犹妆。镜里风流在，人言似六郎。"
"一字百题示商君祥 其十八 菊","金末元初","李俊民","色笑秋光淡，香嫌酒力悭。东篱在何处，客里见南山。"
"一字百题示商君祥 其十九 梅","金末元初","李俊民","未报江南信，先开雪里村。要看花上月，立马待黄昏。"
"一字百题示商君祥 其二十 松","金末元初","李俊民","郁郁愁无地，青青独有心。疑从大夫后，倾盖到如今。"
"一字百题示商君祥 其二十一 竹","金末元初","李俊民","潇洒能医俗，檀栾看上番。我宁负此腹，忍使箨龙冤。"
"一字百题示商君祥 其二十二 草","金末元初","李俊民","日没露易湿，日出露易晞。人生大都几，王孙胡不归。"
"一字百题示商君祥 其二十三 燕","金末元初","李俊民","社后来何暮，梁閒话颇多。巢泥愁未稳，无面见淘河。"
"一字百题示商君祥 其二十四 雁","金末元初","李俊民","俄见天边字，徒销客里魂。一书言不尽，为我叙寒温。"
"一字百题示商君祥 其二十五 鸥","金末元初","李俊民","江静烟笼雪，天晴水浴衣。渔歌惊不起，物外两忘机。"
"一字百题示商君祥 其二十六 鹤","金末元初","李俊民","去家丁令威，化身徐佐卿。不恋乘轩宠，九皋堪一鸣。"
"一字百题示商君祥 其二十七 蜂","金末元初","李俊民","弄晴沾落絮，带雨护园花。有课常输蜜，无春不到衙。"
"一字百题示商君祥 其二十八 蝶","金末元初","李俊民","元从生处乐，肯向死前休。花底人閒世，如何不梦周。"
"一字百题示商君祥 其二十九 龟","金末元初","李俊民","汝壳将自遮，汝肠还自刳。可怜一底板，虽智不如愚。"
"一字百题示商君祥 其三十 鱼","金末元初","李俊民","华亭载月船，长安遮日手。一网腥城市，吾于尔何有。"
"一字百题示商君祥 其三十一 蟹","金末元初","李俊民","食必视本草，贵在精物理。蔡侯何卤莽，几为勤学死。"
"一字百题示商君祥 其三十二 儒","金末元初","李俊民","秦坑秦即孤，鲁戏鲁寻削。伊谁蹈前轨，可谓束高阁。"
"一字百题示商君祥 其三十三 僧","金末元初","李俊民","貌与松俱瘦，心将絮共沾。一庵空寂地，香火读楞严。"
"一字百题示商君祥 其三十四 道","金末元初","李俊民","自知身是患，常谓道无名。欲作闲中友，随缘论养生。"
"一字百题示商君祥 其三十五 仙","金末元初","李俊民","千载辽东鹤，双飞叶县凫。应怜尘世里，无地著臞儒。"
"一字百题示商君祥 其三十六 禅","金末元初","李俊民","见桃浑不悟，对柏未尝参。虎啸龙吟子，风雷振一龛。"
"一字百题示商君祥 其三十七 医","金末元初","李俊民","愈风陈有檄，止疟杜能诗。虽然医者意，何意亦何医。"
"一字百题示商君祥 其三十八 卜","金末元初","李俊民","弃置复弃置，其然岂其然。百钱聊为我，更看小行年。"
"一字百题示商君祥 其三十九 渔","金末元初","李俊民","一声歌欸乃，万顷国烟波。鳌蟹中间醉，蓑衣拜浪婆。"
"一字百题示商君祥 其四十 樵","金末元初","李俊民","云外山将遍，人閒日易斜。不知棋换世，柯烂未还家。"
"一字百题示商君祥 其四十一 客","金末元初","李俊民","渺渺亡羊路，悠悠化鹤身。人閒同逆旅，谁主复谁宾。"
"一字百题示商君祥 其四十二 农","金末元初","李俊民","卖剑田园计，温家种树书。新年无罪岁，事事有乘除。"
"一字百题示商君祥 其四十三 牧","金末元初","李俊民","蓑底因缘曲，腰閒觳觫鞭。月明归去晚，想见葛洪川。"
"一字百题示商君祥 其四十四 射","金末元初","李俊民","手撚金仆姑，身出矍相圃。不穿百步杨，志在猖狂虏。"
"一字百题示商君祥 其四十五 猎","金末元初","李俊民","终日无获禽，古人猎在德。非德为禽荒，猎食吾不食。"
"一字百题示商君祥 其四十六 诗","金末元初","李俊民","裁作牛腰束，愁于饭颗山。近觉故步窘，十债九不还。"
"一字百题示商君祥 其四十七 书","金末元初","李俊民","入室五千卷，插架三万轴。何似晒书人，坦此便便腹。"
"一字百题示商君祥 其四十八 笔","金末元初","李俊民","不见中书君，不闻老成人。为君作佳传，继者皆尖新。"
"一字百题示商君祥 其四十九 墨","金末元初","李俊民","松閒老潘谷，何处得玄圭。速置蔷薇露，诗仙醉欲题。"
"一字百题示商君祥 其五十 纸","金末元初","李俊民","慇勤翰林主，挥埽惊风雨。滴滴是玄珠，点破先生楮。"
"一字百题示商君祥 其五十一 砚","金末元初","李俊民","端溪温润石，价重百车渠。一滴玄潭水，蝇头万卷书。"
"一字百题示商君祥 其五十二 画","金末元初","李俊民","有意皆堪谱，无言总是诗。潭潭居相府，此誉不妨驰。"
"一字百题示商君祥 其五十三 琴","金末元初","李俊民","阴壑鸣松籁，空岩响石泉。此声并此意，谁得寄徽弦。"
"一字百题示商君祥 其五十四 棋","金末元初","李俊民","纵横连井地，明暗列星图。两角触蛮战，一家瓜葛无。"
"一字百题示商君祥 其五十五 剑","金末元初","李俊民","带牛移汉俗，匣刃出酆城。安得治复古，器农不器兵。"
"一字百题示商君祥 其五十六 香","金末元初","李俊民","小炷博山鼎，半残心字灰。游蜂何处客，应为百花来。"
"一字百题示商君祥 其五十七 茶","金末元初","李俊民","人多愁水厄，若个有诗情。灵草还知我，平生事不平。"
"一字百题示商君祥 其五十八 师","金末元初","李俊民","绛帐风流远，青襟礼貌骄。定须防射羿，何必问嘲韶。"
"一字百题示商君祥 其五十九 学","金末元初","李俊民","邑化弦歌地，邻渐俎豆风。二三言志子，六七咏归童。"
"一字百题示商君祥 其六十 仕","金末元初","李俊民","虽有乘桴意，能忘出昼情。一官百僚底，是亦道之行。"
"一字百题示商君祥 其六十一 富","金末元初","李俊民","狼籍胡椒斛，破散堆钱屋。不见贪者愚，求荣是求辱。"
"一字百题示商君祥 其六十二 贵","金末元初","李俊民","鸱得腐鼠嚇，犬笑狡兔死。唾手功名场，不知忧患始。"
"一字百题示商君祥 其六十三 贫","金末元初","李俊民","书生禄有籍，造物费亦省。颜回一箪食，不得尽晚景。"
"一字百题示商君祥 其六十四 隐","金末元初","李俊民","孔负二宜去，嵇知七不堪。青山休老地，佳处是终南。"
"一字百题示商君祥 其六十五 智","金末元初","李俊民","乐在知几早，忧因见道迟。遥怜鲍庄子，人笑不如葵。"
"一字百题示商君祥 其六十六 愚","金末元初","李俊民","膏以明自煎，薰以香自薪。善哉柳侯意，一字辱溪神。"
"一字百题示商君祥 其六十七 寿","金末元初","李俊民","灰如恋阙心，雪似穷经首。问年今几何，看饮屠酥酒。"
"一字百题示商君祥 其六十八 老","金末元初","李俊民","尊年乡饮礼，击壤太平歌。甲子君休问，光阴得最多。"
"一字百题示商君祥 其六十九 名","金末元初","李俊民","求为天下士，所望不亦厚。得少失有馀，何况在身后。"
"一字百题示商君祥 其七十 友","金末元初","李俊民","偶因势贵贱，乃见朋得丧。岁寒山阴雪，独有戴可访。"
"一字百题示商君祥 其七十一 身","金末元初","李俊民","黄卷平生志，青山见在缘。百年令已半，只合斗樽前。"
"一字百题示商君祥 其七十二 影","金末元初","李俊民","相对镜中真，相随月下人。我今未忘我，身外还见身。"
"一字百题示商君祥 其七十三 行","金末元初","李俊民","水笑杯犹渡，山惊锡尚飞。垂垂瓶钵老，何处未来归。"
"一字百题示商君祥 其七十四 住","金末元初","李俊民","俗尚家灵运，谁堪社远公。空山云不出，愁杀渡溪风。"
"一字百题示商君祥 其七十五 坐","金末元初","李俊民","一轩容膝安，半世行脚债。庞家老居士，举似无生话。"
"一字百题示商君祥 其七十六 卧","金末元初","李俊民","一室散天花，一榻飏茶烟。家风嗣阿谁，残月晓风禅。"
"一字百题示商君祥 其七十七 笑","金末元初","李俊民","和气须欢伯，开颜只孔方。世情如苦海，件件可鬨堂。"
"一字百题示商君祥 其七十八 吟","金末元初","李俊民","冥搜肠亦苦，只字得之难。作者有六义，惜哉坐一寒。"
"一字百题示商君祥 其七十九 醉","金末元初","李俊民","爱此真珠滴，能于大道通。与君同举白，怜我独潮红。"
"一字百题示商君祥 其八十 醒","金末元初","李俊民","暂出陶陶境，那禁种种愁。举觞邀明月，却带醉乡侯。"
"一字百题示商君祥 其八十一 饮","金末元初","李俊民","竹叶杯中醁，金钗坐上春。浅斟低唱境，犹道是粗人。"
"一字百题示商君祥 其八十二 舞","金末元初","李俊民","野鹤闻琴态，孤鸾对镜妍。为君小垂手，无地可回旋。"
"一字百题示商君祥 其八十三 睡","金末元初","李俊民","客随陶令遣，斋甚太常严。傥或非黄奶，那知此黑甜。"
"一字百题示商君祥 其八十四 梦","金末元初","李俊民","物外日月忙，人閒忧患长。休谈梦中梦，万古一黄粱。"
"一字百题示商君祥 其八十五 歌","金末元初","李俊民","大音声自希，赏音人亦寡。宁可逆汝耳，不可废作者。"
"一字百题示商君祥 其八十六 啸","金末元初","李俊民","成瑨风生坐，孙登月满台。东皋今寂寞，元亮早归来。"
"一字百题示商君祥 其八十七 傲","金末元初","李俊民","王公轻以道，富贵骄以志。我见高尚人，盖有高尚事。"
"一字百题示商君祥 其八十八 闲","金末元初","李俊民","太傅悬车里，仙家避世壶。老妻为纸局，坐隐是功夫。"
"一字百题示商君祥 其八十九 懒","金末元初","李俊民","交有书堪绝，师何记可嘲。不僧亦不俗，似痴还似高。"
"一字百题示商君祥 其九十 话","金末元初","李俊民","万事就庾谈，一心对芝宇。不思炊作麋，但见风生麈。"
"一字百题示商君祥 其九十一 浴","金末元初","李俊民","子春恐事败，佟之坐水淫。二者过不及，何如我洗心。"
"一字百题示商君祥 其九十二 归","金末元初","李俊民","世路虽多梗，吾生岂系匏。西风倦飞翼，乐在一枝巢。"
"一字百题示商君祥 其九十三 别","金末元初","李俊民","更尽一杯酒，出门行路难。送君过南浦，忍泪凭栏干。"
"一字百题示商君祥 其九十四 愁","金末元初","李俊民","解使回肠断，能催两鬓秋。天涯未归客，容易上眉头。"
"一字百题示商君祥 其九十五 忍","金末元初","李俊民","气留脐可煖，唾使面自乾。无怨亦无恶，此腹如此宽。"
"一字百题示商君祥 其九十六 蚕","金末元初","李俊民","蚕月始条桑，悤悤妇姑忙。天寒授衣节，妇姑无完裳。"
"一字百题示商君祥 其九十七 织","金末元初","李俊民","泛槎惊误客，折齿笑狂邻。不作回文字，愁嫌愁杀人。"
"一字百题示商君祥 其九十八 舂","金末元初","李俊民","断木才脱粟，湿薪空爆竹。朝餐动及午，柰此雷鸣腹。"
"一字百题示商君祥 其九十九 炊","金末元初","李俊民","旅食寄天涯，愁如桂玉何。莫忘生处乐，听取扊扅歌。"
"一字百题示商君祥 其一○○ 砧","金末元初","李俊民","对影无情石，关心寄远衣。天涯镇长客，雁后不怀归。"
"和筹堂四首 其一 琴","金末元初","李俊民","山水有清音，琅然出枯木。若教俗耳听，丝竹不如肉。"
"和筹堂四首 其二 棋","金末元初","李俊民","森森戈戟心，尽在皮里著。傍有烂柯人，点破都是错。"
"和筹堂四首 其三 书","金末元初","李俊民","一坑科斗灰，难破祖龙惑。三两挟策人，今谁席肯侧。"
"和筹堂四首 其四 画","金末元初","李俊民","手与心相应，妙处在咫尺。笔尖多少锋，挥埽天地窄。"
"东郊行","金末元初","李俊民","四海尚干戈，几人知稼穑。青青原上麦，忍放征马食。"
"书壁","金末元初","李俊民","世事纷纷变，人生种种愁。行年三十九，得岁又平头。"
"避乱","金末元初","李俊民","雪岩依日煖，霜树弄风悲。山似王维画，人如杜甫诗。"
"资圣寺壁","金末元初","李俊民","是谁将壁疥，尽可著纱笼。今代无诗史，何时入国风。"
"别陈之纲李得之南子荣","金末元初","李俊民","已兆池鱼祸，尚多风鹢过。寄与远游人，莫待赆行货。"
"戏高广之","金末元初","李俊民","一饮遇伶妇，一饭值丘嫂。徒教乞米僧，时时送卢老。"
"雨后","金末元初","李俊民","新秋积雨霁，凉风吹我衣。岁月不知老，乾坤何处归。"
"九日答朱寿之","金末元初","李俊民","与客登高处，节物伤迟暮。不见白衣来，三复秋风句。"
"竹林","金末元初","李俊民","初见锦绷脱，气已傲霜雪。天寒十万夫，未闻一死节。"
"柏径","金末元初","李俊民","岁晚节自抱，足见有心哉。游人从何处，带得春风来。"
"槐亭","金末元初","李俊民","蚁穴功名重，或作封侯梦。主人心已闲，不为黄花动。"
"稻塍","金末元初","李俊民","一水自纵横，厥田无上下。居民不佩犊，岁事在秧马。"
"儒","金末元初","李俊民","世治其术重，世乱其术轻。太平然后用，用然后太平。"
"蝶","金末元初","李俊民","转首一场梦，惊心三月春。扬扬枝上蝶，不见惜花人。"
"熊白","金末元初","李俊民","所居无禹庙，有官升典签。掌亦我所欲，二者不可兼。"
"十六日夜戏书","金末元初","李俊民","贪作梅花梦，都忘柳絮禅。可怜人与月，不似夜来圆。"
"雪庵题钱过庭梅花图","金末元初","李俊民","已把传神画谱，又看格在诗评。月落难寻清梦，云空乃见高情。"
"示侄辈","金末元初","李俊民","诸阮以富相誇，二疏恐财为病。济叔不羡金埒，绩兄曾有挝命。"
"渊明归去来图","金末元初","李俊民","先生从来寄傲，肯向小儿鞠躬。笑指田园归去，门前五柳春风。"
"中秋","金末元初","李俊民","三百六旬岁周，一十二度月圆。试问姮娥甲子，和闰到今几年。"
"郎文炳心远斋","金末元初","李俊民","窃笑滥巾北岳，那能补衲中条。自有胸中丘壑，不妨稳向市朝。"
"伯德仲植张长史帖","金末元初","李俊民","莫就严陵买菜，无劳逸少换鹅。但得云烟一纸，那在邺侯书多。"
"戏沂公巨川","金末元初","李俊民","八仙诗里苏晋，三笑图中远公。选甚逃禅破戒，我师自有家风。"
"戏武夫韩公 其一","金末元初","李俊民","论功终是猎犬，见事不如擒虎。我愿一识荆州，人道莫逢玉汝。"
"戏武夫韩公 其二","金末元初","李俊民","结柳未送穷车，弊衣先入歌院。虽得萧何指踪，难与老子同传。"
"老杜醉归图 其一","金末元初","李俊民","寻常行处酒债，每日江头醉归。薄暮斜风细雨，长安一片花飞。"
"老杜醉归图 其二","金末元初","李俊民","百钱街头酒价，蹇驴醉里风光。莫傍郑公门去，恐犹恨在登床。"
"史遂良酒债 其一","金末元初","李俊民","都因焚券家贫，亲与当炉人卖。问得街头酒价，索取江头酒债。"
"史遂良酒债 其二","金末元初","李俊民","酒诰一篇既出，离骚亦可不作。愧我家无阿堵，笑他人饮狂药。"
"史遂良酒债 其三","金末元初","李俊民","涤器不辞亲酌，过门无柰客恶。未尝解下金龟，必能画得黄鹤。"
"史遂良酒债 其四","金末元初","李俊民","从来欢伯气和，何故督邮味恶。陶令无钱但赊，潘子著水不错。"
"窦子温江山图","金末元初","李俊民","醉里扁舟烟浪，望中几屐云山。长天秋水一色，明月清风两閒。"
"猫犬图","金末元初","李俊民","狡兔空有三穴，首鼠漫持两端。我辈天生健武，从渠股慄心寒。"
"北窗高卧图","金末元初","李俊民","问字不得兀兀，借书不得陶陶。谁遣人来送酒，枕边正读离骚。"
"雪谷早行图","金末元初","李俊民","积素茫茫缟夜，流光耿耿扬辉。行人抵死贪路，何处家山未归。"
"史正之器子买得","金末元初","李俊民","陆郎初见怀橘，阿买颇解识字。或恐西河器明，忙为东野收泪。"
"灵照女","金末元初","李俊民","留下一重公案，有女谁似庞家。不试提蓝手段，若为点破丹霞。"
"锦堂四景图 其一 春水满四泽","金末元初","李俊民","淼淼舒如罗带，鳞鳞皱似縠纹。谁道卧龙不起，须臾变化风云。"
"锦堂四景图 其二 夏云多奇峰","金末元初","李俊民","幸得从龙变态，尚何出岫无心。正苦人閒畏日，不思天上为霖。"
"锦堂四景图 其三 秋月扬明辉","金末元初","李俊民","清光一片如洗，西去姮娥耐秋。可惜广寒人老，谁将玉斧再修。"
"锦堂四景图 其四 冬岭秀孤松","金末元初","李俊民","山前倾盖独奇，雪里盘根岁深。千年老鹤相伴，谁似苍髯有心。"
"谒秦吴二王庙 其一","金末元初","李俊民","颓垣陊殿夕阳中，血食虽同事不同。揖让干戈两陈迹，酹觞抛与落花风。"
"谒秦吴二王庙 其二","金末元初","李俊民","杖藜行处记曾过，草草杯盘野兴多。举目山川纵如旧，一场梦抵几南柯。"
"卜居","金末元初","李俊民","东邻西舍两三家，簌簌墙头落枣花。惭愧画梁双燕子，笑人今日又天涯。"
"中秋夜梦","金末元初","李俊民","征衣不用赠春罗，试听尊前一曲歌。为问从来云雨事，如何偏向梦中多。"
"读项羽传","金末元初","李俊民","鸿沟时暂割山河，楚国山河一半多。欲去故乡誇富贵，不知沛有大风歌。"
"糟笋","金末元初","李俊民","瓮中有地可藏真，子子孙孙曲糵醺。谁是圣之清者后，此君应负此君君。"
"新样团茶","金末元初","李俊民","春风倾倒在灵芽，才到江南百草花。未试人閒小团月，异香先入玉川家。"
"重午偶题","金末元初","李俊民","只为离骚话独清，至今犹恨楚君臣。魂招不得归何处，闲气都留与艾人。"
"子猷访戴图","金末元初","李俊民","雪后山阴本乘兴，似非特为故人来。纵能一见戴安道，船未回时心己回。"
"和筹堂途中即事 其一","金末元初","李俊民","晚风吹雨过山堂，灯火秋凉好对床。却被荒鸡笑人懒，一声催起著鞭忙。"
"和筹堂途中即事 其二","金末元初","李俊民","悠悠旌旆出山城，世事惊心几变更。水郭烟村谁是伴，老夫矍铄尚堪行。"
"和筹堂途中即事 其三","金末元初","李俊民","斗酒中閒诗百篇，锦囊新句落谁边。无穷山水吟难尽，说似画师僧巨然。"
"船子和月图","金末元初","李俊民","千尺丝纶在手中，月明归去满船空。寒江岂是鱼难钓，钓得还将不钓同。"
"和河楼闲望 其一","金末元初","李俊民","去去来来不系舟，至今师渡几时休。洗兵岂是天无雨，尽逐黄河入海流。"
"和河楼闲望 其二","金末元初","李俊民","一夜长空落将星，不知谁抱越人冰。中原可惜衣冠地，自古以来多废兴。"
"用筹堂韵","金末元初","李俊民","清尊莫惜再三开，别后何曾得好怀。为向绿衣花使道，杖藜不是等闲来。"
"答满法师","金末元初","李俊民","此身分付水云閒，不见高人得句难。待学江西立公案，便宜筑个小诗坛。"
"和泰禅","金末元初","李俊民","淡泊生涯分自甘，十年霜叶碎青衫。忽从问道山前过，牧马之儿是指南。"
"橙数珠 其一","金末元初","李俊民","典刑酿出洞庭霜，只取青圆不待黄。凡俗尽从千佛转，忘言老宿但拈香。"
"橙数珠 其二","金末元初","李俊民","从头细转梵王经，一串秋香得洞庭。为报重苏当自惜，莫教落入念珠厅。"
"竹如意 其一","金末元初","李俊民","曾为弹琴指甲伤，有时曝背竹书光。不须爬痒倩仙爪，忍待一朝春笋长。"
"竹如意 其二","金末元初","李俊民","即时参得指头禅，说似家风玉版传。一日佛堂光自放，我师歇在古灵前。"
"雪庵二梅图","金末元初","李俊民","老对风光百不堪，画图彷佛见江南。为君试草花閒赋，未必心肠似雪庵。"
"赠碧落和讲主","金末元初","李俊民","萧萧古寺掩松关，雨后无人草木闲。埽地家风谁举似，我师特特为开山。"
"跋窦子温江山图","金末元初","李俊民","淼淼澄江欲拍天，参差烟树老江边。举头不见长安日，一棹秋风载酒船。"
"济源龙潭","金末元初","李俊民","尘世悠悠不识真，一潭春碧养潜鳞。可怜无故惊雷起，误却山前失箸人。"
"裴公亭","金末元初","李俊民","青山如画水如蓝，自笑平生性僻耽。尊酒留连妨逸兴，不能一到侍中庵。"
"与奉仙观道士元明道","金末元初","李俊民","野鹤飘飘性自高，徘徊尘世岂难抛。栖真旧隐无多地，何处仙山不可巢。"
"富公草堂","金末元初","李俊民","青山重叠水萦回，山水中閒几往来。风物不殊人世改，中州何处是昆台。"
"谢杨成之","金末元初","李俊民","与客西从济上回，明朝扶杖到云台。一尊相送休频劝，留作山行软脚杯。"
"阻风","金末元初","李俊民","东风作恶几时休，况值春光欲尽头。谁谓闲人无个事，一年长是为花愁。"
"答筹堂见招 其一","金末元初","李俊民","须信人閒足别离，相看能得几多时。浮云一片无根蒂，去去来来自不知。"
"答筹堂见招 其二","金末元初","李俊民","日日相陪鹤发翁，乌纱白葛道家风。火云堆向山南去，暑气蒸人似甑中。"
"答筹堂见招 其三","金末元初","李俊民","俯仰随人亦自欺，精神无复似当时。年来世事俱尝遍，只有闲中味不知。"
"答筹堂见招 其四","金末元初","李俊民","冠世声名盖世功，寻常杯酒坐生风。区区问舍求田客，尽在元龙一笑中。"
"答筹堂见招 其五","金末元初","李俊民","日日言归未得归，白头才是入山时。依前却趁逍遥出，惭愧山灵我不知。"
"答筹堂见招 其六","金末元初","李俊民","谁谓长河不可通，只消送客一帆风。故人别后情偏重，犹恐相逢是梦中。"
"史遂良寿日","金末元初","李俊民","任他白发不相饶，两颊春红醉里潮。今日凤凰台上月，未知谁可共吹箫。"
"和王季文襄阳变后","金末元初","李俊民","将军横槊面潮红，一举淮南埽地空。堪笑楚人无伎俩，至今犹说马牛风。"
"张翔卿出家","金末元初","李俊民","绛帕蒙头读道书，孙郎见后肯容无。休将侥倖乖名教，天上臞仙即是儒。"
"鳌背元夜","金末元初","李俊民","山市家家秉烛游，风檐齐挂月灯毬。不须更用闲妆点，人在鳌峰最上头。"
"许司谏醉吟图","金末元初","李俊民","席地风光引兴来，不辞白发被春催。眼前有句贪拈掇，闲却梨花树下杯。"
"明皇击梧图","金末元初","李俊民","不使梨园弟子知，太平音在凤凰枝。一朝野鹿衔花去，长恨秋风落叶时。"
"秋江断雁图","金末元初","李俊民","不堪愁里见秋光，江北江南木叶黄。谁信朔风犹跋扈，天涯吹断弟兄行。"
"游石堂山","金末元初","李俊民","雨后青山画不如，算心人去有谁居。紫云空锁神清洞，不见丹崖四字书。"
"句龙庙","金末元初","李俊民","溪行十里气如蒸，危槛凭虚不厌登。咫尺仙山在尘世，杖藜来往几人曾。"
"阳关图","金末元初","李俊民","一杯送别古阳关，关外千重万叠山。试问青青渭城柳，不知眼见几人还。"
"烟江叠嶂图","金末元初","李俊民","挥毫落纸生云烟，江北江南水墨天。爱画主人胸次别，卧游不用买山钱。"
"千里江山图 其一","金末元初","李俊民","曾把云山烂漫酬，杖藜随处贾胡留。如今脚力那千里，水墨中间只卧浮。"
"千里江山图 其二","金末元初","李俊民","笔下江山取意成，一峰未尽一峰生。凭谁试向行人问，水郭烟村第几程。"
"荅祁定之","金末元初","李俊民","归袖迎风拂面埃，青山望处白云埋。如何千载离家鹤，学得仙时不便来。"
"戏赠","金末元初","李俊民","布袍褴褛化风埃，是处青山骨可埋。三笑家风□时了，我师容易去还来。"
"雪中寄","金末元初","李俊民","秋空一洗绝纤埃，著脚街头雪半埋。试问希真门下客，衣蓑曾有葛三来。"
"不寐","金末元初","李俊民","露下中庭鹤睡惊，娟娟缺月照窗明。夜深读罢床头易，纸帐梅花梦不成。"
"西山问羊","金末元初","李俊民","淡泊不禁频皛饭，寻常无以致毡根。西山茧耳多于石，肯与书生踏菜园。"
"暮秋有感","金末元初","李俊民","乱鸦无数噪寒林，林下风吹落叶深。惟有黄花枝上露，向人犹似泣残金。"
"即事","金末元初","李俊民","将军下马气如虹，书生折腰曲如弓。好山无限归未得，白云惭愧渡溪风。"
"即事","金末元初","李俊民","秋色南山气势高，坐閒牛酒话粗豪。自怜萍梗天涯客，俯仰随人似桔槔。"
"陆浑佛髻山","金末元初","李俊民","十步都无一步平，往来人似画图行。可怜一派温泉水，不与荒山洗恶名。"
"汤下寺壁","金末元初","李俊民","滚滚龙泉自吐吞，谁能个里混光尘。再三绕壁寻题句，饶舌山禽不避人。"
"跋背面弥勒","金末元初","李俊民","万水千山特特来，谩劳皮袋走尘埃。横担柱杖明州去，世上谁能唤得回。"
"题断碑","金末元初","李俊民","节角催残卧夕阳，岂无神物护文章。一从荐福雷轰后，片石犹争日月光。"
"游青莲□值巨川彦广二上人出","金末元初","李俊民","寂寂荒庭落叶堆，与谁重上远公台。青山不解留人住，立尽秋风曦未来。"
"戏曹汉臣 其一","金末元初","李俊民","一见高僧话亦高，醉中往往爱禅逃。尔曹自谓曹溪后，不怕曹溪笑尔曹。"
"戏曹汉臣 其二","金末元初","李俊民","移得花将碧落栽，一枝开后百枝开。今生也有狂灵运，待入东林社里来。"
"碧落院松","金末元初","李俊民","霜干亭亭耸碧空，几年春雨养髯龙。也能说得菩提法，何处人閒有万松。"
"雪后送宝泉之碧落","金末元初","李俊民","洒面轻风不觉寒，天花散落满人閒。慇勤行脚休辞远，出得城门是雪山。"
"陶学士烹茶图","金末元初","李俊民","□□天寒对酪奴，竹閒雪鼎与风炉。书生事业真堪□，□谓粗人此景无。"
"修武骞林观","金末元初","李俊民","□□带雨阻登临，往事看碑或可寻。不是青牛洞中□，人閒何处有鶱林。"
"射虎","金末元初","李俊民","逐鹿中原鹿已无，功名那在一于菟。分明射中南山虎，李广元来不丈夫。"
"答筹堂 其一","金末元初","李俊民","休嫌堂上聚星迟，邂逅人生似有时。鸡黍恐忘今后约，预先报与巨卿知。"
"答筹堂 其二","金末元初","李俊民","秋凉急急授衣迟，便是霜林叶落时。夜听寒砧动离思，恨无针线小蛮知。"
"参谋王君玉魏文侯冒雨出猎图","金末元初","李俊民","□□冒雨入山林，毕竟驰驱获几禽。自是魏侯言不负，当时只合献虞箴。"
"抱树石","金末元初","李俊民","火馀介子身犹在，槁立鲍焦心愈坚。欲向前村问遗叟，石荒树老不知年。"
"和王成之梅韵 其一","金末元初","李俊民","踏雪寻芳路带沙，南枝初放两三花。高楼寄语休吹笛，留取春风与大家。"
"和王成之梅韵 其二","金末元初","李俊民","朝来一雪羃晴沙，行到前村始见花。驿使便将春色去，暗香今夜落谁家。"
"狂风","金末元初","李俊民","春光著物酒如浓，白白红红眼界中。又是一场蝴蝶梦，能禁几度落花风。"
"游锦堂后园","金末元初","李俊民","妆点园林次第新，野花无数不知名。即时唤起闲中兴，惭愧陶家趣未成。"
"袁景先东归丧马 其一","金末元初","李俊民","汗血奔驰死即休，东郊骨骼有谁收。举鞭遥指前山路，野草闲花满地愁。"
"袁景先东归丧马 其二","金末元初","李俊民","长鞦短辔惯骑驴，今日徒行为的颅。得失从来等闲事，未知愁得塞翁无。"
"玉李花","金末元初","李俊民","盘根春后几枝分，似比树头花更新。落月试将颜色照，便如传得谪仙神。"
"半丈红","金末元初","李俊民","艳冷香清是就中，等闲不肯媚春风。东君也恨无颜色，染出枝头点点红。"
"溪竹","金末元初","李俊民","崎岖一径逐溪斜，泛泛溪流带落花。为问风前双燕子，衔泥飞去入谁家。"
"吴神","金末元初","李俊民","山头多少往来人，香火争将瓦鼎焚。箫鼓下山人渐远，晚风吹起一溪云。"
"过古寨","金末元初","李俊民","系马垂杨日半斜，荒村篱落两三家。可怜华屋生存处，瓦砾堆中几树花。"
"大阳与诸友话旧","金末元初","李俊民","寻芳来入杏花村，见客人人有典刑。不用看碑问前事，坐中一话即图经。"
"听乐","金末元初","李俊民","闻韶还似在齐时，三月犹然味不知。若要得他安乐法，请君听取四休诗。"
"郜氏院看花","金末元初","李俊民","□□花枝不耐寒，就中姚魏欲开难。赏心未惬空归去，更待明朝烂漫看。"
"长平怀古","金末元初","李俊民","赵括虽能读父书，长平一举见规模。纵横战国俱陈迹，只有青山似画图。"
"枯松","金末元初","李俊民","为嫌红紫污家风，故向春来学种松。祗恐等闲儿女辈，辄将斤斧损髯龙。"
"劝行","金末元初","李俊民","谁肯收心醉六经，只言酒是在天星。若能读得离骚后，学取先生半日醒。"
"游青莲分韵得春字","金末元初","李俊民","四面山围故故青，茶烟榻畔坐忘身。与师贪论安心法，门外飞花送却春。"
"慈氏阁","金末元初","李俊民","金碧相辉跨杳冥，凭高伫目记吾曾。劝君试倚栏干望，愧我今无脚力登。"
"出山 其一","金末元初","李俊民","兴尽东山命驾忙，断云似与雨商量。出门卷地颠风起，送客何须尔许狂。"
"出山 其二","金末元初","李俊民","东林景物画中诗，老恨因循著脚迟。背了青山却归去，头灰面土任风吹。"
"水帘","金末元初","李俊民","倒倾蛟室泻琼瑰，派落空岩雪浪堆。卷地封姨收不起，素娥垂下玉钩来。"
"柳 其一","金末元初","李俊民","一年春色到溪头，展尽眉閒几点愁。才得东君暂时意，笑他张绪不风流。"
"柳 其二","金末元初","李俊民","千丝万缕弄风柔，为爱春阴尽日留。杖屦重来有佳处，道人凿石沼清流。"
"临清台 其一","金末元初","李俊民","忽惊平地一声雷，烁烁骄阳气欲回。安得霶?片时雨，临清台是望云台。"
"临清台 其二","金末元初","李俊民","登山兴尽早宜归，况是东风送客时。只有临清台下水，怪人来此不留诗。"
"怀旧","金末元初","李俊民","杖藜重到古招提，硖石云深一径迷。不见同来旧时伴，怕看双翠壁閒题。"
"新安","金末元初","李俊民","芳草原头一望空，村南村北落花风。可怜当日堆钱屋，寂寂无人晚照中。"
"过二圣王氏故居感战死者","金末元初","李俊民","数仞墙围石作基，几年风雨长苔衣。英雄地迫难为计，血汗游魂不得归。"
"东山道中","金末元初","李俊民","采遍山城草木芽，百年老树尽枯槎。眼前多少闲田地，雨后春耕有几家。"
"掷笔台","金末元初","李俊民","空山老却涅槃师，掷笔台前旦过稀。雉子岂知身后事，至今犹傍法堂飞。"
"太平泉 其一","金末元初","李俊民","试从涧底觅根源，剔藓剜苔得旧泉。人事尽随流水去，几时复见太平年。"
"太平泉 其二","金末元初","李俊民","水边堪赋濯缨歌，来往游人分外多。为问太平何处是，等闲不识起风波。"
"子荣过家上冢 其一","金末元初","李俊民","班超万里归无期，张翰虽归如不归。君看昼锦堂中相，十五年前一布衣。"
"子荣过家上冢 其二","金末元初","李俊民","名遂功成不肯闲，故乡曾见几人还。百年扶杖华颠老，争看钱家锦绣山。"
"十七日送行","金末元初","李俊民","悤悤又别故园春，花落犹随马后尘。相对离筵莫惆怅，送行人是欲行人。"
"勉和筹堂来韵 其一","金末元初","李俊民","往古来今秋复春，嬴颠刘蹶总成尘。蜗牛角上争闲气，笑倒南华梦蝶人。"
"勉和筹堂来韵 其二","金末元初","李俊民","气似阳和处处春，但随流俗混光尘。须知舌在为身累，非是是非何等人。"
"勉和筹堂来韵 其三","金末元初","李俊民","四海男儿得志时，归来一段话新奇。野人不管兴亡事，饮恨闲看老杜诗。"
"勉和筹堂来韵 其四","金末元初","李俊民","汉祖龙兴自有时，未应六出计皆奇。采芝人向山中老，不见功名一首诗。"
"送颍阳史正之之邓州","金末元初","李俊民","风俗相邻鴃舌蛮，杖藜南去早宜还。年今已近强而仕，捷径休离少室山。"
"赠陈仲和","金末元初","李俊民","百年浮世落花风，漆水荣华一梦空。拈起数珠都忘却，大千沙界入圆融。"
"和秦彦容韵","金末元初","李俊民","花信风传阆苑香，腾空鹤驾望仙郎。当年谁为看炉鼎，曾得丹砂入药囊。"
"碧落途中遇雪","金末元初","李俊民","出郭山行十里馀，据鞍拥鼻一臞儒。飞花落在吟肩上，便是蓝关遇雪图。"
"大阳值雪","金末元初","李俊民","埽地阴云拨不开，北风吹落豆楷灰。相逢父老应相笑，直待山头白后来。"
"呈济之","金末元初","李俊民","朝醒暮醉几时休，鸡黍人家见客留。闻道曲生行处有，西村明日趁扶头。"
"留别","金末元初","李俊民","故人不寄一枝梅，亲到前村雪里来。兴未尽时还又去，为君更觅暖寒杯。"
"留别草堂诸友","金末元初","李俊民","青山莫厌往来频，野鹤孤云自在身。客路傍春风色好，明朝便是远行人。"
"和筹堂送别韵 其一","金末元初","李俊民","山城望断首重回，犹劝春风马上杯。有似卫轩当日鹤，羽毛养就却归来。"
"和筹堂送别韵 其二","金末元初","李俊民","白发相逢得几回，离亭苦劝送行杯。元龙不识求田意，徒使青山笑往来。"
"和河上送行韵","金末元初","李俊民","沁南幕客尽诗豪，斧月斤云得句高。吏部文章笑东野，若为自比倚松蒿。"
"蚁战图 其一","金末元初","李俊民","声势何劳斗似牛，看看一雨到山头。大家不肯勤王去，只待槐宫坏即休。"
"蚁战图 其二","金末元初","李俊民","胶胶扰扰战争多，岁月循环得几何。树下老人观物化，梦魂应不到南柯。"
"画鹤","金末元初","李俊民","两翅如轮骨己仙，昂昂只合在林泉。且休相逐乘轩去，自有人谋二顷田。"
"海棠露","金末元初","李俊民","轻风袅袅泛崇光，长恨司花不与香。春睡一声莺唤起，却教老眼见啼妆。"
"张氏肯堂","金末元初","李俊民","百年兰玉水边村，万轴牙签席上珍。同队鱼中见头角，一朝富贵异于人。"
"孟浩然图 其一","金末元初","李俊民","却因明主放还山，破帽骑驴骨相寒。诗句眼前吟不尽，北风吹雪满长安。"
"孟浩然图 其二","金末元初","李俊民","蹇驴却指旧山归，可笑先生五字诗。仕为不求明主弃，此行安得怨王维。"
"上陶固岭","金末元初","李俊民","悤悤出郭晓风寒，一片云收爽气山。上尽坡陀试回首，人家住在翠微閒。"
"野菊","金末元初","李俊民","风露丛中取次芳，愁边过却几重阳。秋光到处多无主，不是闲花不肯香。"
"席次","金末元初","李俊民","不到西山二十春，风光别后一番新。再三点检尊前客，白发相看有几人。"
"驴为人盗去 其一","金末元初","李俊民","磨嫌居士谋生拙，碑恨诗人下道看。好在隔花临水处，为谁信辔逐金鞍。"
"驴为人盗去 其二","金末元初","李俊民","长街愁杀郑昌图，便是徒行鲁大夫。纵复东家借还许，不知泥滑敢骑无。"
"渊明归来图","金末元初","李俊民","一旦仓惶马后牛，衣冠从此折腰羞。先生不是归来早，束带人前几督邮。"
"席上戏李巽之","金末元初","李俊民","薰风原上麦连云，箫鼓家家乐社神。半醉尊前喧语笑，老夫愁独泪沾巾。"
"和史邦直桥上韵","金末元初","李俊民","规模杜预见成功，横截长流跨彩虹。亭长莫邀来往客，须防中有夺牛公。"
"过龙门","金末元初","李俊民","流水潺潺漱石根，又还怀古过龙门。行人但礼龛中像，谁识当年禹作痕。"
"夜梦月下与数仙子酌酒仍各赋诗","金末元初","李俊民","天风一埽暮云开，收拾群仙共酒杯。但指今宵是新月，不知曾照古人来。"
"七夕","金末元初","李俊民","云汉双星聚散频，一年一度事还新。民閒送巧浑闲事，不见长生殿里人。"
"侄谦甫任长安回 其一","金末元初","李俊民","归去连昌忆旧游，长安回望使人愁。只誇杨氏锦绣谷，曾上李家花萼楼。"
"侄谦甫任长安回 其二","金末元初","李俊民","枝连叶附本同气，骨亲肉疏今几家。但留济叔易一卷，与送蒋兄麻两车。"
"母师圣醉归夜溺伊河抱桥柱而死","金末元初","李俊民","日日贪杯醉不醒，待将风味学刘伶。可怜王子龛前水，夜半寒光落酒星。"
"和张文玘 其一","金末元初","李俊民","景物秋来件件佳，江山都助与诗家。我怜五鬼俱难送，先为文穷结柳车。"
"和张文玘 其二","金末元初","李俊民","白发诗人喜诞誇，词源倾倒少陵家。问君读后书多少，得满当年惠子车。"
"和张文玘 其三","金末元初","李俊民","书生幢下布衣多，尽是嘲风咏月家。若使乌台不弹后，看看欲载十牛车。"
"和张文玘 其四","金末元初","李俊民","数閒茆舍老生涯，篱落相依四五家。不见近来门外辙，故人应驾肉轮车。"
"和筹堂送迎偶得 其一","金末元初","李俊民","怀抱秋来强自宽，相逢赖有旧青山。郊原雨后堪图画，句引诗人兴不闲。"
"和筹堂送迎偶得 其二","金末元初","李俊民","出门天地望中宽，马首浓迎著色山。诗句满前无可道，恨今不复见闲闲。"
"和筹堂送迎偶得 其三","金末元初","李俊民","画手从来说范宽，何如著眼看真山。天公不欲山无主，分付筹堂好处闲。"
"和筹堂送迎偶得 其四","金末元初","李俊民","诗愁谁道酒能宽，得句多于饭颗山。莫使移文诮长往，工夫那取片时闲。"
"和平太行路韵 其一","金末元初","李俊民","六丁驱役鬼神奔，一夜开山掌样平。多少往来车马客，尚忧行路涩难行。"
"和平太行路韵 其二","金末元初","李俊民","凿开险阻若天成，暂使时閒眼界平。却羡长安西去路，青山不管送人行。"
"和平太行路韵 其三","金末元初","李俊民","千年古道跨山城，可笑人心自不平。容易莫将天险坏，须防闲客此闲行。"
"和平太行路韵 其四","金末元初","李俊民","自古太行天下险，纵令禹凿不能平。寻常著脚无安处，何况羊肠路上行。"
"和君瑞月下闻砧","金末元初","李俊民","夜凉枕上梦频惊，有底秋天不肯明。老眼近来闲泪少，那禁月下捣衣声。"
"和筹堂述怀 其一","金末元初","李俊民","长恨周人咏黍离，不期亲到闵周时。一朝小雅废将尽，何处如今更有诗。"
"和筹堂述怀 其二","金末元初","李俊民","白头相见话存亡，可惜漫漫夜转长。烦恼尽无安脚处，出门十步九羊肠。"
"访德老 其一","金末元初","李俊民","夜投破戒远公家，醉墨成章点不加。堪笑颍师无手段，听琴人似听琵琶。"
"访德老 其二","金末元初","李俊民","一朝不饮柰愁何，月下敲门载酒过。佳句晓风杨柳岸，醉时吟了醒时哦。"
"老杜醉归图","金末元初","李俊民","花下骑驴不踏泥，花閒醉后复何之。慇勤骥子扶归去，明日重来别有诗。"
"保汉公庙","金末元初","李俊民","仓惶刘氏未能安，跋扈将军力拔山。若使楚人如却子，肯教义士不生还。"
"戏呈节使王子告","金末元初","李俊民","唤取佳人舞绣筵，醉中往往爱逃禅。我无红袖堪娱夜，翠被薰香独自眠。"
"戏北台孙讲师仲远","金末元初","李俊民","何处闲田不可耕，山头烽火水边营。道人高卧云千顷，留取南台与鹤鸣。"
"元夜与泰禅洛阳观灯","金末元初","李俊民","行歌声里落梅风，烁烁华灯万盏红。何似吾师方寸地，一轮明月小参中。"
"历阳侯","金末元初","李俊民","韩生去世冠军废，独望楚强心亦劳。谩向鸿门撞玉斗，岂知鹿死在金刀。"
"郦食其","金末元初","李俊民","多少中原逐鹿人，独凭片舌下齐城。淮阴不喜书生事，能免他年猎犬烹。"
"四皓奕棋图","金末元初","李俊民","坐看咸阳王气收，岂无人杰自安刘。都缘鸿鹄心犹在，一局闲棋不到头。"
"魏徵","金末元初","李俊民","立朝谠议尽良规，谁使君王死后疑。一旦銮舆渡辽水，即时扶起墓前碑。"
"王季文南迈怏怏不得意书此以缓之","金末元初","李俊民","大家都待倚栏干，摘索幽花草棘閒。方便春风无不到，忍教雪里一枝寒。"
"代别呼延路钤","金末元初","李俊民","森森戈戟乱如麻，刚把毛锥傍史家。弹铗去年门下客，白头今日又天涯。"
"梅花堂小酌与河南府马师共","金末元初","李俊民","往来不绝郑崇门，清浊那分北海尊。今夜梅花堂上月，与人作个好黄昏。"
"过济源","金末元初","李俊民","几年不到竹梅閒，天际归来两鬓斑。一片白云风埽尽，双明喜见旧青山。"
"壬寅九日和君玉来韵 其一","金末元初","李俊民","山城与客醉陶然，日日相陪费万钱。马上行人几时去，一杯我欲助离筵。"
"壬寅九日和君玉来韵 其二","金末元初","李俊民","书生纸里亦枵然，欲去街头恰百钱。寄语西风莫相笑，一杯便是菊花筵。"
"和段正卿韵 其一","金末元初","李俊民","悠然相对酒杯闲，忽有新诗落坐閒。唤起东篱无限兴，黄花须待与君看。"
"和段正卿韵 其二","金末元初","李俊民","百计寻闲不得闲，功夫那取片时閒。谁知九日龙山客，却被秋光冷眼看。"
"秋日有感","金末元初","李俊民","节气先凋一叶桐，人閒何处不秋风。梁园胜事随流水，满目愁云锁故宫。"
"贾佐之以进士充军被挞","金末元初","李俊民","便从宁越立威名，可信王尼长作兵。著甚不谈军旅事，碧油幢下尽书生。"
"孤村","金末元初","李俊民","舍南舍北地多荒，三两□□□□□。□士尽归箕欲手，未应医得眼前疮。"
"解嘲","金末元初","李俊民","尊前共醉泼醅香，下马谁家白面郎。见说千金能买笑，老夫那得一钱囊。"
"王德华默轩","金末元初","李俊民","春秋岂敢措一字，宾主不须谈两都。万事尽皆皮里著，为君终日鼓咙胡。"
"对棋","金末元初","李俊民","到头不可托安危，那用搜寻局上机。纵出吴宫阵图外，阴山未免嫁明妃。"
"送苗世显归上党","金末元初","李俊民","故人千里寄书来，长恨天涯唤不回。行路难行涩如棘，归装莫待北风催。"
"跋鲁直帖","金末元初","李俊民","鸡毛不择三钱笔，虿尾挥成一幅书。莫使观江神会得，因风夺去锦囊虚。"
"许道真醉吟图","金末元初","李俊民","断蓬踪迹寄天涯，老去情钟恋物华。回首锦江春寂寞，一杯愁里赋梨花。"
"探官","金末元初","李俊民","版图填写百官志，楮券类排千字文。堪笑吾儒多伎俩，一时鬻爵僣吾君。"
"跋冯应之许司谏豉羊帖","金末元初","李俊民","还思写论付官奴，想见临池兴有馀。莫把家鸡等闲厌，恐教人笑换羊书。"
"王庭秀悠然轩","金末元初","李俊民","小轩开后快双明，峭拔南山立翠屏。好是晚来新雨过，白云堆里露尖青。"
"同申元帅游司马山","金末元初","李俊民","千年古庙映崇冈，寂寂空庭草树荒。见说旱时求得雨，一池由有老龙藏。"
"留别","金末元初","李俊民","主人把酒再三留，送客风高势未休。更听愁眉歌一曲，尊前肠断小温柔。"
"寒食戏书","金末元初","李俊民","蓦见花閒弄药回，同心髻绾绿云堆。多情更有墙东月，送得秋千影过来。"
"戏杨成之","金末元初","李俊民","客路风霜颇倦游，出门又是一番愁。行人立马无情甚，扶上征鞍不自由。"
"李晋王坟","金末元初","李俊民","雄名凛凛振沙陀，为国功深柰老何。多少三垂冈上恨，伶人都进百年歌。"
"游沁园","金末元初","李俊民","多少庭台堕劫灰，胜游踪迹几残碑。风流人物今谁在，水绿山青似旧时。"
"申元帅四隐图 其一 严子陵","金末元初","李俊民","羊裘隐迹唤难回，曾犯当年帝座来。京洛江湖各天性，钓鱼台不羡云台。"
"申元帅四隐图 其二 陶渊明","金末元初","李俊民","迎门儿女笑牵衣，回首人閒万事非。自是田园有真乐，督邮那解遣君归。"
"申元帅四隐图 其三 孟浩然","金末元初","李俊民","平生只有在山缘，北阙归来也自贤。破帽蹇驴风雪里，新诗句句总堪传。"
"申元帅四隐图 其四 李太白","金末元初","李俊民","谪在人閒凡几年，诗中豪杰酒中仙。不因采石江头月，那得骑鲸去上天。"
"大颠图 其一","金末元初","李俊民","星斗文章世所传，狂澜回在禹功前。先生不踏潮阳路，震旦花开几大颠。"
"大颠图 其二","金末元初","李俊民","一夕投荒万里行，增光日月更谁能。相逢尽说空门话，多少人閒有发僧。"
"三害图 其一","金末元初","李俊民","慷慨平西气不衰，勇于三害欲除时。流芳已入忠臣传，何处人閒更有诗。"
"三害图 其二","金末元初","李俊民","挟矢操弓短后衣，扬扬意气似男儿。欲凭一怒除民害，可惜为人自不知。"
"平水八咏 其一 陶唐春色","金末元初","李俊民","松柏森森护帝宫，至今和气在河东。诗人不尽当时事，八景图中见国风。"
"平水八咏 其二 广胜晴岚","金末元初","李俊民","等闲过了万千峰，偃蹇相看意不浓。洗出青山真面目，祗疑海底有天龙。"
"平水八咏 其三 平湖飞絮","金末元初","李俊民","三月湖边祓禊亭，依依杨柳雨中青。晚来风起花如雪，春色都归水上萍。"
"平水八咏 其四 锦滩落花","金末元初","李俊民","春风桃叶复桃根，相妒封姨似少恩。无限乱红随水去，人閒何处觅仙源。"
"平水八咏 其五 汾水孤帆","金末元初","李俊民","古渡无人鸟迹多，眼前历历旧山河。片帆不是秋风客，谁向中流发棹歌。"
"平水八咏 其六 姑山晚照","金末元初","李俊民","嫩寒篱落似江村，雪里精神月下魂。桥北桥南路分处，行人立马待黄昏。"
"平水八咏 其七 晋桥梅月","金末元初","李俊民","物外神仙自一家，等闲不许占烟霞。只今冰雪人何处，惆怅山前日易斜。"
"平水八咏 其八 西蓝夜雨","金末元初","李俊民","暮云深锁梵王家，楼阁峥嵘阅岁华。香火半残僧入定，卧听窗外落檐花。"
"锦堂四咏 其一 春水满四泽","金末元初","李俊民","一番雨过绿生肥，正是桃花欲浪时。掠地风来吹不皱，细看面面尽玻璃。"
"锦堂四咏 其二 夏云多奇峰","金末元初","李俊民","初见云从山里出，须臾云结势如山。一声霹雳催时雨，云不能闲山自闲。"
"锦堂四咏 其三 秋月扬明辉","金末元初","李俊民","谁为天公洗眸子，试将把酒问姮娥。清光一片已如许，斫却桂时应更多。"
"锦堂四咏 其四 冬岭秀孤松","金末元初","李俊民","凛凛苍髯晚节孤，雪中倾盖若旁无。一经元亮盘桓后，气压秦时五大夫。"
"沁园十二咏 其一 熙熙堂","金末元初","李俊民","眼前草木强争春，往日繁华一聚尘。山水中閒赏心在，不知谁是肯堂人。"
"沁园十二咏 其二 翠兰亭","金末元初","李俊民","蓬艾丛深特地藏，游蜂何处觅幽芳。楚人大段无分别，不识离骚传里香。"
"沁园十二咏 其三 暗香亭","金末元初","李俊民","三两横斜鹤膝枝，一朝须有返魂时。试看今后黄昏月，得似西湖七字诗。"
"沁园十二咏 其四 七贤台","金末元初","李俊民","放迹山阳志尚同，至今林下仰高风。欲将人物图中看，恐遇生前李卫公。"
"沁园十二咏 其五 漱玉池","金末元初","李俊民","古人观水必观澜，一滴涓流一滴寒。放取黄陂千万顷，莫教龙口吐吞难。"
"沁园十二咏 其六 江源亭","金末元初","李俊民","羽觞到处不容停，争看中流落酒星。彼此一时修禊事，未应人物愧兰亭。"
"沁园十二咏 其七 屏俗庵","金末元初","李俊民","世上无人可立谈，眼前只有此君堪。当年借得谁家宅，疑是今来屏俗庵。"
"沁园十二咏 其八 清晖亭","金末元初","李俊民","高山森似剑铓立，流水平如罗带舒。人在水光山色里，笑渠潘阆倒骑驴。"
"沁园十二咏 其九 富览亭","金末元初","李俊民","天于万物岂私我，领略风光天不嗔。自古山阳景佳处，尽都分付与闲人。"
"沁园十二咏 其十 桃园","金末元初","李俊民","一时得意笑春风，不见春风满树空。老去惜花心尚在，为君留眼看蒸红。"
"沁园十二咏 其十一 意在亭","金末元初","李俊民","绿水古今流不尽，好山前后势相连。适来荷蒉者谁子，应笑有心哉此贤。"
"沁园十二咏 其十二 涌珠泉","金末元初","李俊民","渊底睡龙徒有颔，沙中老蚌恐无胎。疾雷惊裂苍苔地，迸出鲛人泪颗来。"
"碧落四景 其一 横峰卧云","金末元初","李俊民","蛰龙起后愿相从，便有人閒润物功。一片青山是归处，无心更逐渡溪风。"
"碧落四景 其二 阴壑积雪","金末元初","李俊民","漠漠山阴雪拥门，何时天道变寒暄。虽然不是回光地，销得阳和几许恩。"
"碧落四景 其三 寒泉漱玉","金末元初","李俊民","沥沥山泉枕畔鸣，六根先得一根清。从来只向琴中听，不识徽弦意外声。"
"碧落四景 其四 枯松挂月","金末元初","李俊民","门前老树数难推，独有栽松道者知。夜半风催山月上，政当鹤睡觉来时。"
"周昉内人图 其一 吹笙","金末元初","李俊民","旧曲闻来似敛眉，料应只恨赏音迟。梨园传得新翻谱，著意参差竹里吹。"
"周昉内人图 其二 汲泉","金末元初","李俊民","非关古井不波澜，祗恨银瓶一掬悭。欲助长流御沟水，再教红叶到人閒。"
"周昉内人图 其三 倦绣","金末元初","李俊民","心情犹在未收时，却顾花閒影渐移。不道春来添几线，日长只与睡相宜。"
"周昉内人图 其四 捣衣","金末元初","李俊民","一夕秋风雁过声，铁衣辛苦向边城。将军不用和戎计，双杵休辞月下鸣。"
"周昉内人图 其五 剪爪","金末元初","李俊民","袖里纤纤只合存，如何春笋不嫌髡。金钗坠后无因见，藏得开元一捻痕。"
"周昉内人图 其六 弹琴","金末元初","李俊民","休言三尺是枯桐，大抵声音与政通。曾得王君意中事，便从弦上和薰风。"
"周昉内人图 其七 学书","金末元初","李俊民","数幅云笺自卷舒，试教落笔看何如。休将彤管题闲句，正要班姬续汉书。"
"周昉内人图 其八 按乐","金末元初","李俊民","倚风无力见温柔，初下喧天羯鼓楼。犹向花阴理新曲，君王不惜锦缠头。"
"周昉内人图 其九 览镜","金末元初","李俊民","不教朱粉污天真，长对菱花顾影频。但把蛾眉埽来淡，尚嫌不似虢夫人。"
"襄阳咏史 其一 古堤","金末元初","李俊民","一决江源水自东，长堤隐隐卧如虹。不因传得襄阳操，人世何由见禹功。"
"襄阳咏史 其二 白沙湖","金末元初","李俊民","闻道沙堤水陷时，茫茫无处觅完堤。当时禹迹依然在，以壑为邻笑白圭。"
"襄阳咏史 其三 戍逻垦田","金末元初","李俊民","屯彻南阳井井田，剑牛刀犊两功全。石城惊落吴儿胆，野宿貔貅万灶烟。"
"襄阳咏史 其四 樊城","金末元初","李俊民","暂来朱序秦还守，初入曹仁汉复攻。颠倒江山今几主，樊侯依旧袭周封。"
"襄阳咏史 其五 汉高庙","金末元初","李俊民","垓下未闻歌散楚，泽中已见哭亡秦。乾坤到底归真主，愁杀鸿门碎斗人。"
"襄阳咏史 其六 光武庙","金末元初","李俊民","海内英雄待一呼，云龙际会入东都。羯奴不识真人事，徼倖中原欲并驱。"
"襄阳咏史 其七 楚昭王庙","金末元初","李俊民","一閒茅屋暗尘埃，香火凄凉几奠杯。故国到今如传舍，后人复使后人哀。"
"襄阳咏史 其八 宋玉宅","金末元初","李俊民","离骚经里见文章，水绿山青是楚乡。往事一场巫峡梦，秋风摇落在东墙。"
"襄阳咏史 其九 保汉公庙","金末元初","李俊民","将将提兵气自扬，一朝翻为沐猴忙。得从虎口抽身去，不必雷霆怒假王。"
"襄阳咏史 其十 酂城","金末元初","李俊民","谁是兴刘第一功，我侯只合最先封。当时猎犬犹争甚，得鹿权都在指踪。"
"襄阳咏史 其十一 三顾门","金末元初","李俊民","将军命驾出门西，想见门从向日题。山下卧龙谁说破，赏音元直在檀溪。"
"襄阳咏史 其十二 隆中","金末元初","李俊民","一朝师出震关东，料敌曹吴几日功。未毕将军天下计，乾坤容易老英雄。"
"襄阳咏史 其十三 关将军庙","金末元初","李俊民","鼎足相吞势未分，谁能倾盖得将军。曹吴不是中原手，天下英雄有使君。"
"襄阳咏史 其十四 鹿门山","金末元初","李俊民","百年巢穴子孙安，十日长闻九日闲。说破姓名人不识，鹿门山是德公山。"
"襄阳咏史 其十五 庞士元宅","金末元初","李俊民","鹰自养来饥肯去，龙从卧后顾须频。到头骥足非难展，祇在当时驾驭人。"
"襄阳咏史 其十六 徐庶宅","金末元初","李俊民","谁知方寸去留初，尽把功名付葛庐。举目檀溪人不见，空传谷隐念交书。"
"襄阳咏史 其十七 刘表祠","金末元初","李俊民","天运端能卧可收，江山形势数荆州。当时若听韩嵩策，那得曹瞒享士牛。"
"襄阳咏史 其十八 谷隐山","金末元初","李俊民","衮斧留心汉晋閒，岂期谷隐避名难。一人有半随秦去，不得相离释道安。"
"襄阳咏史 其十九 庞公祠","金末元初","李俊民","踏破衡山急急回，凤林尽是漉篱材。大家了得无生著，倾出团圞话里来。"
"襄阳咏史 其二十 凤林","金末元初","李俊民","天宝诗人去却回，果曾北阙上书来。若为耆旧无新语，明主何尝弃不才。"
"襄阳咏史 其二十一 斩蛟渚","金末元初","李俊民","久愤江于投水俗，近忧泉室泣珠人。到头不是池中物，血溅惊波剑有神。"
"襄阳咏史 其二十二 夫人城","金末元初","李俊民","见说韩门素识兵，故知西北势先倾。未应有子如豚犬，何在夫人自筑城。"
"襄阳咏史 其二十三 诫虎碑","金末元初","李俊民","未除不必烦周处，欲刺何须待卞庄。入市如羊听命去，至今无害到襄阳。"
"襄阳咏史 其二十四 杜甫故里","金末元初","李俊民","不知故隐几时离，天宝年閒处处诗。过客不须寻世谱，万山山下看沈碑。"
"襄阳咏史 其二十五 尹氏一门四阙","金末元初","李俊民","萱堂犹是忘忧地，乌屋相传反哺恩。一段家风谁出自，千年鼻祖守关门。"
"襄阳咏史 其二十六 武安君庙","金末元初","李俊民","归去咸阳是老头，如何此地肯重游。分明祀典无交涉，只合英灵在杜邮。"
"襄阳咏史 其二十七 修禊亭","金末元初","李俊民","相唤相呼上巳游，国人无日不思周。近来烽火遭三月，那得闲杯逐水流。"
"襄阳咏史 其二十八 汉阴台","金末元初","李俊民","怪来赐也多言甚，笑倒忘机老汉阴。巧拙大都归一溉，宁教劳力莫劳心。"
"襄阳咏史 其二十九 善谑驿","金末元初","李俊民","皆因盂酒与豚蹄，致使他乡笑滑稽。无限驿亭来往客，独言齐赘不归齐。"
"襄阳咏史 其三十 沧浪歌","金末元初","李俊民","江上扬扬一棹波，众中清浊笑怀沙。不知歌后沧浪曲，却入骚人屈宋衙。"
"襄阳咏史 其三十一 竞渡","金末元初","李俊民","憔悴沉湘楚大夫，魂招鱼腹肯来无。至今江上渔歌在，尚问何由得渡湖。"
"襄阳咏史 其三十二 抱玉岩","金末元初","李俊民","特特来从抵鹊山，一心都在献芹閒。非关楚国真难辨，举世人皆厌等闲。"
"襄阳咏史 其三十三 习家池","金末元初","李俊民","日日山公载酒过，醒时常少醉时多。儿童拍手阑街笑，惊破沧浪一曲歌。"
"襄阳咏史 其三十四 的颅溪","金末元初","李俊民","得雨蛟龙未易图，枉劳木禺用机谟。死生毕竟谁堪托，今日才方见的颅。"
"襄阳咏史 其三十五 作乐山","金末元初","李俊民","悠悠曾不倦登临，眼底何人为赏音。白雪一歌犹掩耳，安知梁父是龙吟。"
"襄阳咏史 其三十六 冠盖里","金末元初","李俊民","道口亭前多贵游，一时来往亦风流。若能共画安刘计，岂独英雄记里收。"
"襄阳咏史 其三十七 呼鹰台","金末元初","李俊民","英豪并起望人才，底事将军谩筑台。倘使曹公肉能饱，如何唤得野鹰来。"
"襄阳咏史 其三十八 仲宣井","金末元初","李俊民","试看汲古几何深，犹有馀波慰渴心。谁把石栏移便坐，并邻又得一繁钦。"
"襄阳咏史 其三十九 兹楼","金末元初","李俊民","见说襄阳有古风，可怜耆旧老无功。当年汉主龙兴地，尽在登楼四望中。"
"襄阳咏史 其四十 堕泪碑","金末元初","李俊民","愤深藉馆年年祭，痛切夷陵岁岁祠。不见征南遗爱地，至今泪堕岘山碑。"
"襄阳咏史 其四十一 沈碑","金末元初","李俊民","中原人物老书生，塞破乾坤万古名。俗子不知碑尚在，一朝南渡愧荒伧。"
"襄阳咏史 其四十二 晋柏","金末元初","李俊民","亭亭霜干上参天，色黛皮苍老更坚。当日不知谁手植，到今人与树千年。"
"襄阳咏史 其四十三 文选楼","金末元初","李俊民","朝朝暮暮蠹书鱼，选尽人閒得意书。常恐不能精此理，祗缘老杜近楼居。"
"襄阳咏史 其四十四 解佩渚","金末元初","李俊民","相遇江皋事颇奇，一双佩解去还遗。未能南国无游女，咏取周人汉广诗。"
"襄阳咏史 其四十五 弄珠滩","金末元初","李俊民","江沙一日蚌胎虚，游女争誇掌上珠。美化不将风俗禁，他年恐作媚川都。"
"襄阳咏史 其四十六 金沙泉","金末元初","李俊民","何处山泉味最佳，从来独说有金沙。楚人遍地宜城酒，莫著淄渑诳易牙。"
"襄阳咏史 其四十七 涌月亭","金末元初","李俊民","徘徊亭上晚相宜，月与高人本有期。不比寻常三五夜，十分圆后是来时。"
"集古 南游","金末元初","李俊民","一片归心白羽轻，一场春梦不分明。东风二月淮阴郡，总是关山离别情。"
"集古 自遣","金末元初","李俊民","南路蹉跎客未回，山桃野杏两三栽。逢春渐觉飘蓬苦，更向花前把一杯。"
"集古 雨后出郊","金末元初","李俊民","柳塘烟起日西斜，马踏春泥半是花。何处最伤游客思，绿阴相閒两三家。"
"集古 寒食","金末元初","李俊民","闲身行止属年华，故国春归未有涯。一树梨花一溪月，不知墙外是谁家。"
"集古 寒食席次","金末元初","李俊民","鞦韆打困解罗裙，把酒相看日又曛。处士不知巫峡梦，春来犹见伴行云。"
"集古 郭外","金末元初","李俊民","寒食悲看郭外春，数声鸦噪日将曛。山中旧宅无人住，一树繁花傍古坟。"
"集古 小桃","金末元初","李俊民","桃花依旧笑春风，怅望无人此醉同。应是梦中飞作蝶，树头树底觅残红。"
"集古 看花","金末元初","李俊民","两岸山花似雪开，开时莫放艳阳回。明朝携酒犹堪赏，雨涨春流隔往来。"
"集古 感花","金末元初","李俊民","无人不道看花回，犹忆红螺一两杯。曾是管弦同醉伴，来时欢笑去时哀。"
"集古 其一 惜花","金末元初","李俊民","花树流莺日过迟，少年争惜最红枝。何人尽得天生态，为报东风且莫吹。"
"集古 其二 惜花","金末元初","李俊民","绣轭香鞯夜不归，看花只恐看来迟。今朝几许风吹落，多在青苔少在枝。"
"集古 暮春","金末元初","李俊民","一年春色负归期，绿叶成阴子满枝。公子王孙莫来好，如今不似洛阳时。"
"集古 其一 送春","金末元初","李俊民","可怜寥落送春心，负郭依山一径深。燕子不归花著雨，小溪犹忆去年寻。"
"集古 其二 送春","金末元初","李俊民","二月已破三月来，常嗟物候暗相催。几时心绪浑无事，终日传杯不放杯。"
"集古 遗兴","金末元初","李俊民","读彻闲书弄水回，绿杨移傍小庭栽。闭门尽日无人到，便有春光四面来。"
"集古 下楼","金末元初","李俊民","绣帘珠户未曾开，却向春风领恨回。行到中庭数花朵，遥闻语笑自空来。"
"集古 招饮","金末元初","李俊民","当时朝士已无多，故里心期柰别何。不用凭栏苦回首，且来花里听笙歌。"
"集古 春感","金末元初","李俊民","岁岁无如老去何，东城南陌强经过。不知谁唱归春曲，断得人肠不在多。"
"集古 春怨","金末元初","李俊民","已恨东风不展眉，落花惆怅满尘衣。与君试向江边觅，嬴得悽凉索漠归。"
"集古 约同归","金末元初","李俊民","故国烟花想已残，浮生各自系悲欢。青山一道同云雨，步步相携不觉难。"
"集古 江村","金末元初","李俊民","夜添山雨作江声，绿暗红藏江上村。何处人閒似仙境，寥寥一犬吠桃源。"
"集古 送客之江陵","金末元初","李俊民","独上江楼思渺然，故人去后绝朱弦。西南一望和云水，入郭登桥出郭船。"
"集古 其一 赠别","金末元初","李俊民","萧萧落叶送残秋，楼上黄昏欲望休。满目暮云风捲尽，亭亭孤月照行舟。"
"集古 其二 赠别","金末元初","李俊民","洞庭风软荻花秋，客散江亭雨未休。南去北来人自老，此中离恨两难收。"
"集古 秋怀","金末元初","李俊民","八月霜飞柳遍黄，鸟鸣山馆客思乡。十年马足知多少，地角天涯不是长。"
"集古 洛中","金末元初","李俊民","洛阳犹自有残春，水北原南草色新。山酒一卮歌一曲，不能回避看花尘。"
"集古 洛中感旧","金末元初","李俊民","千里江山一梦回，悔缘名利入尘埃。年光到处皆堪赏，谁与愁眉唱一杯。"
"集古 席上","金末元初","李俊民","春风寂寞旆旌回，两度天涯地角来。重到笙歌分散地，与人头上拂尘埃。"
"集古 忆昔","金末元初","李俊民","忆昔争游曲水滨，当轩下马入锦茵。如今不似时平日，风起杨花愁杀人。"
"集古 送客之荆南","金末元初","李俊民","千山红树万山云，山鸟江枫得雨新。我自飘零是羁旅，不堪仍送故乡人。"
"集古 南征","金末元初","李俊民","两行旌旆接扬州，烽火城西百尺楼。九姓如今尽臣妾，青天犹列旧旄头。"
"集古 其一 老将","金末元初","李俊民","蓬根吹断雁南翔，晓鼓钟中两鬓霜。独倚关亭还把酒，不堪秋气入金疮。"
"集古 其二 老将","金末元初","李俊民","怜君一见一悲歌，破虏曾轻马伏波。今日宝刀无杀气，太平功业在山河。"
"集古 其三 老将","金末元初","李俊民","门前不改旧山河，泪落灯前一曲歌。更把玉鞭云外指，只缘君处受恩多。"
"集古 感征夫家","金末元初","李俊民","臂上彫弓百战勋，居延城外又移军。不知万里沙场苦，犹自笙歌彻晓闻。"
"集古 从军","金末元初","李俊民","万里还乡未到乡，受降城外月如霜。谁家营里吹羌笛，不是愁人也断肠。"
"集古 闻角","金末元初","李俊民","铁马狐裘出汉营，瘴云深处守孤城。无端遇著场心事，鸣轧江楼角一声。"
"集古 闻笛","金末元初","李俊民","山头烽火水边营，祇有牛羊与马群。羌笛何须怨杨柳，忍教呜咽夜长闻。"
"集古 汉女","金末元初","李俊民","大边物色更无春，碧玉芳年事冠军。人世死前惟有别，阳台去作不归云。"
"集古 有别","金末元初","李俊民","长对春风裛泪痕，殷红马上石榴裙。无端更唱关山曲，哀怨教人不忍闻。"
"集古 怨别","金末元初","李俊民","书来未报几时还，终日昏昏醉梦閒。别易会难长自叹，不堪重过望夫山。"
"集古 寄远","金末元初","李俊民","桃李年年上国新，单于鼓角隔山闻。一行书信千行泪，不是思君是恨君。"
"集古 其一 恨别","金末元初","李俊民","悽悽长是别离情，冰簟银床梦不成。昨夜秋风今夜雨，篝灯愁泣到天明。"
"集古 其二 恨别","金末元初","李俊民","君问归期未有期，迩来中酒起常迟。山长水远无消息，指点庭花又过时。"
"集古 其一 感旧","金末元初","李俊民","流莺惊起不成栖，入到繁华梦觉时。人面只今何处在，魏公怀旧嫁文姬。"
"集古 其二 感旧","金末元初","李俊民","碧栏干外绣帘垂，曾识云仙至小时。见我佯羞频点影，满头犹自插花枝。"
"集古 其三 感旧","金末元初","李俊民","九陌初晴处处春，日高深院断无人。尊前花下长相见，宋玉东家是旧邻。"
"集古 代送别","金末元初","李俊民","陇上流泉陇下分，目随征雁过寒云。人生适意无南北，莫向阳台梦使君。"
"集古 悼征妇","金末元初","李俊民","万里行人尚未还，百年多在别离閒。当时惊觉高唐梦，为雨为云过别山。"
"集古 春夜","金末元初","李俊民","春风二月落花时，忆得前年君寄诗。共道人家惆怅事，向灯弯尽一双眉。"
"集古 睡起","金末元初","李俊民","万转千回懒下床，不辞鶗鴂妒年芳。酷怜一觉平明睡，枕破施朱隔宿妆。"
"集古 无睡","金末元初","李俊民","江南江北望烟波，颦黛低红别怨多。尽日伤心人不见，卧来无睡欲如何。"
"集古 谩书","金末元初","李俊民","已共红尘迹渐疏，画檐愁见燕归初。无端有寄闲消息，肠断萧娘一纸书。"
"集古 其一 寄情","金末元初","李俊民","年光空感疾如流，同向春风各自愁。有境牵怀人不会，落花深处指青楼。"
"集古 其二 寄情","金末元初","李俊民","曾留宋玉旧衣裳，云雨巫山枉断肠。不为傍人羞不起，夜来新惹桂枝香。"
"集古 其三 寄情","金末元初","李俊民","寂寥满地落花红，独倚栏干花露中。征客未来音信断，年年回首泣春风。"
"集古 秋夜","金末元初","李俊民","掷却风光忆少年，多生信有短因缘。欲知此恨无穷处，星落银河月半天。"
"集古 有感","金末元初","李俊民","风轻帘幕燕争飞，到处烟花恨别离。倚柱寻思倍惆怅，映人匀却泪胭脂。"
"集古 戏荅","金末元初","李俊民","公子王孙逐后尘，近来方解惜青春。春心不惬空归去，长伴吹萧别有人。"
"集古 其一 戏遣","金末元初","李俊民","雨散云收一饷閒，不知何处入空山。慇勤好取襄王意，下蔡城危莫破颜。"
"集古 其二 戏遣","金末元初","李俊民","枉破阳城十万家，门前初下七香车。自缘今日人心别，隔坐刚抛豆蔻花。"
"集古 其一 偶见","金末元初","李俊民","莫愁还自有愁时，眉敛春山知为谁。含泪向人羞不语，芙蓉头上绾青丝。"
"集古 其二 偶见","金末元初","李俊民","满身花影倩人扶，清润潘郎玉不如。毕竟多情何处好，庾楼明月堕云初。"
"集古 其三 偶见","金末元初","李俊民","云髻朝来不欲梳，娉娉袅袅十三馀。分明记得曾行处，看遍花枝尽不如。"
"集古 听歌","金末元初","李俊民","清歌空得隔花闻，寂寞堂前日又曛。共待夜深听一曲，女儿弦管弄参军。"
"集古 寄怀","金末元初","李俊民","愁云漠漠草离离，去国还家一望时。几度相思不相见，雪中梅下与谁期。"
"集古 秋怨","金末元初","李俊民","且将团扇暂徘徊，泪滴闲阶长绿苔。春色似怜歌舞地，不论时节遣花开。"
"集古 悲故宫人","金末元初","李俊民","云惨烟愁苑路斜，宫莺衔出上阳花。朱铅滴尽无心语，生死深恩不到家。"
"集古 怀古","金末元初","李俊民","暮云宫阙古今情，芳草长含玉辇尘。春意自知无主惜，落花犹似堕楼人。"
"集古 旧游","金末元初","李俊民","山南山北雨濛濛，十载长安似梦中。今日独来张乐地，故人坟树五秋风。"
"集古 关中","金末元初","李俊民","岳北秋空渭北川，一村桑柘一村烟。行人莫讶频回首，记得春深欲种田。"
"集古 过梅溪旧居","金末元初","李俊民","远到音书转寂寥，青山隐隐水迢迢。村园门巷多相似，花落梅溪雪未消。"
"集古 登山阳郡楼","金末元初","李俊民","将军一去泣空营，槐柳萧疏绕郡城。试上高楼望春色，落花流水叹浮生。"
"集古 王公楼上会饮","金末元初","李俊民","诗酒能消一半春，紫微才调复知兵。黄河九曲今归汉，独上高楼故国情。"
"集古 送客之南宫","金末元初","李俊民","萧萧风竹夜窗寒，书剑催人不暂闲。对酒已成千里客，断肠声里唱阳关。"
"集古 荅筹堂","金末元初","李俊民","一夕秋风白发生，相思迢递隔重城。前欢往恨分明在，嬴得青楼薄倖名。"
"集古 夜集","金末元初","李俊民","金凤罗衣湿麝薰，装成掩泣欲行云。傍人未必知心事，一曲狂歌酒百分。"
"集古 戏书","金末元初","李俊民","春风何处有佳期，花满西园月满池。料得也应怜宋玉，东邻墙短不曾窥。"
"集古 重九","金末元初","李俊民","事去人亡迹自留，白云犹似汉时秋。如今暂寄尊前笑，明日黄花蝶也愁。"
"集古 十日遣兴","金末元初","李俊民","露叶如啼欲恨谁，晓庭空绕折残枝。芳尊有酒无人共，卧看南山改旧诗。"
"集古 古城","金末元初","李俊民","东风渐急夕阳斜，马上怀中尽落花。肠断入城芳草路，孤烟起处是人家。"
"集古 送行","金末元初","李俊民","天涯方叹异乡身，云别青山马踏尘。欲问孤鸿向何处，依依还似北归人。"
"集古 宫柳","金末元初","李俊民","寒食东风御柳斜，轻盈袅娜占年华。试看三月春残后，不见人烟空见花。"
"集古 对花","金末元初","李俊民","尽是刘郎去后栽，为谁零落为谁开。风流才子多春思，半醉闲吟独自来。"
"集古 宿横望","金末元初","李俊民","远上寒山石径斜，月临荒戍起啼鸦。故乡今夜思千里，每到花时不在家。"
"集古 妓为尼","金末元初","李俊民","无地无媒只一身，蛾眉画出月争新。春来削发芙蓉寺，从此萧郎是路人。"
"集古 新居","金末元初","李俊民","每忆云山养短才，蓬门今始为君开。落花寂寂黄昏雨，依旧去年双燕来。"
"集古 寒食野外","金末元初","李俊民","浮云飞尽日西颓，莫向花前泣酒杯。独上郊原人不见，野风吹起纸钱灰。"
"集古 赠别","金末元初","李俊民","绿柳才黄半未匀，灞桥攀折一何频。相逢且莫推辞酒，明日忽为千里人。"
"集古 柳","金末元初","李俊民","还到春时别恨生，渭城朝雨裛轻尘。自家飞絮犹无定，不解迎人只送人。"
"集古 惜春","金末元初","李俊民","自有林亭不得闲，长安豪贵惜春残。晚来风起花如雪，为问无情岁月看。"
"集古 春望","金末元初","李俊民","半似羞人半忍寒，风和时拂玉栏干。门前不见归轩迹，强把花枝冷笑看。"
"集古 寒食夜雨","金末元初","李俊民","风景依稀似去年，鸟啼花发柳含烟。夜深斜搭鞦韆索，独向檐床看雨眠。"
"集古 早行","金末元初","李俊民","一声歌尽各东西，花外烟濛月渐低。马上政吟归去好，山山树里鹧鸪啼。"
"集古 过友人别墅","金末元初","李俊民","少游京洛共红尘，依旧琼林照映人。且向白云求一醉，麻衣草坐亦终身。"
"集古 其一 不遇","金末元初","李俊民","来往风尘共白头，谁人肯向死前休。直教桂子落坟上，富贵何尝润髑髅。"
"集古 其二 不遇","金末元初","李俊民","岂有文章动圣君，欲将书剑学从军。平生名利关身者，执戟官资笑子云。"
"集古 隐居","金末元初","李俊民","此去秦关路几多，中原无鹿海无波。荷蓑不是人閒事，造物小儿如子何。"
"集古 访隐者不遇","金末元初","李俊民","忽闻春尽强登山，却笑孤云未是闲。惆怅仙翁何处去，寻真不见又空还。"
"集古 怀韩居士","金末元初","李俊民","乌巾年少归何处，陵谷依然世自移。上天下地鹤一只，还在人閒人不知。"
"集古 古道人","金末元初","李俊民","鹤骨飘飘紫府仙，香风引到大罗天。无人寂寂春山路，洞在清溪何处边。"
"集古 游仙","金末元初","李俊民","雾为襟袖玉为冠，委佩低簪彩仗閒。上界真人足官府，不如归去旧青山。"
"集古 李道者","金末元初","李俊民","麻衣年少雪为颜，闻说经旬不启关。弄玉已归萧史去，洞门深锁碧窗寒。"
"集古 其一 仙庙","金末元初","李俊民","桂泠松香十里閒，水晶如意玉连环。年年笑伴皆归去，门对寒流雪满山。"
"集古 其二 仙庙","金末元初","李俊民","殿台浑不似人寰，花态娇羞月思闲。高坐寂寥尘漠漠，秋风落叶满空山。"
"集古 女仙台","金末元初","李俊民","上清真子玉童颜，石座苔花自古班。云雨今归何处去，受人祭享占人山。"
"集古 听琴","金末元初","李俊民","蝉鬓慵梳倚帐门，抱琴花夜不胜春。不应更学文君去，拟作梁园坐右人。"
"集古 重九日","金末元初","李俊民","二十馀年别帝京，可能朝市污高情。秋光何处堪消日，漫绕东篱嗅落英。"
"集古 九日戏幕宾","金末元初","李俊民","一任斜阳送客愁，边鸿不到水南流。自从身逐征西府，破帽多情却恋头。"
"集古 晚菊","金末元初","李俊民","白露寒花自绕篱，从他桃李笑开迟。一年秋色吟中过，门外重阳过不知。"
"集古 十日对菊","金末元初","李俊民","篱菊香寒晚吹笙，可怜荣落在朝昏。浮生也共花无别，不受阳和一点恩。"
"集古 梅","金末元初","李俊民","我今移尔满庭栽，不向东风怨未开。回首看花花欲尽，北人初识越人梅。"
"集古 落梅","金末元初","李俊民","每到花时把酒杯，暮天何处笛声哀。纵然一夜风吹去，不恨彫零却恨开。"
"集古 塞上","金末元初","李俊民","古沟芳草起寒云，断续鸿声到晓闻。万里江山今不闭，死生同恨旧将军。"
"集古 登楼","金末元初","李俊民","东池送客醉年华，独倚危楼四望赊。日暮鸟啼人散尽，轻风细雨落残花。"
"集古 花期不赴","金末元初","李俊民","云泥岂合得相亲，还把闲吟慰病身。一种是春长富贵，有愁人有不愁人。"
"集古 醉眠","金末元初","李俊民","糁径杨花铺白毡，日西铺在古苔边。满山明月东风夜，留与游人一醉眠。"
"集古 山中偶得","金末元初","李俊民","弃掷功名脱屣閒，东风吹雨过青山。行人莫话金章贵，久许孤云作往还。"
"集古 夜饮","金末元初","李俊民","虚榻吟窗更待谁，酒无多少醉为期。明朝骑马摇鞭去，会有求闲不得时。"
"黄公庙","金末元初","元好问","羁客无恒居，六月走长路。清风黄公祠，地古欣所遇。剑飞素灵哭，龙跃云雨赴。堂堂文成君，谈笑取帝傅。功名要有命，阴相果何预。谁谓圯上人，异事惊竹素。河清不可俟，筋力疲世故。袖间一编书，尘埃叹迟暮。"
"学东坡移居八首 其一","金末元初","元好问","谁谓我屋宽？寝处无复馀。谁谓我屋小？十口得安居。南荣坐诸郎，课诵所依于。西除著僮仆，休沐得自如。老我于其閒，兀兀穷朝晡。起立足欠伸，偃卧足展舒。窗明火焙煖，似欲忘囚拘。屋前有隙地，客舍不可无。花阑及菜圃，次第当耘锄。东野载家具，家具少于车。我贫不全贫，尚有百本书。"
"学东坡移居八首 其二","金末元初","元好问","故书堆满床，故物贮满箱。浑浑商宝鬲，累累汉铜章。杖饰昭敬恭，严卯诃瘅刚。雷文绕杖节，兽面出佩璜。私印刻王尊，玉斗蛟龙翔。逸少留半纸，鱼网非硬黄。亦有昙首帖，不辨作雁行。雪景睿思物，宣政旧所藏。晋公古渔父，浩歌濯沧浪。因观宫骑图，卧驼识提囊。溪石含馀润，奚墨凝幽香。南荣挂风响，云裾佩铿锵。镜背先秦书，八字环中央。读之三叹息，此日何时光？"
"学东坡移居八首 其三","金末元初","元好问","壬辰困重围，金粟论升勺。明年出青城，瞑目就束缚。毫釐脱鬼手，攘臂留空橐。聊城千里外，狼狈何所托？诸公颇相念，馀粒分凫鹤。得损不相偿，抔土填巨壑。一冬不制衣，缯纩如纸薄。一日仅两食，强半杂藜藿。不羞蓬累行，粗识瓢饮乐。敌贫如敌寇，自信颇亦悫。儿啼饭箩空，坚阵为屡却。沧溟浮一叶，渺不见止泊。五穷果何神？为戏乃尔虐。"
"学东坡移居八首 其四","金末元初","元好问","旧隐嵩山阳，笋蕨丰馈饷。新斋淅江曲，山水穷放浪。乾坤两茅舍，气压华屋上。一从陵谷变，归顾无复望。渔樵忆往还，风土梦间旷。恍如悟前身，姓改心不忘。去年住佛屋，尽室寄寻丈。今年僦民居，卧榻碍盆盎。静言寻祸本，正坐一出妄。青山不能隐，俯首入羁鞅。巢倾卵随覆，身在颜亦强。空悲龙髯绝，永负鱼腹葬。置锥良有馀，终身志悲怆。"
"学东坡移居八首 其五","金末元初","元好问","国史经丧乱，天幸有所归。但恨后十年，时事无人知。兴废属之天，事岂尽乖违。传闻入雠敌，秖以兴骂讥。老臣与存亡，高贤死兵饥。身死名亦灭，义士为伤悲。哀哀淮西城，万夫甘伏尸。田横巨擘耳，犹为谈者资。我作南冠录，一语不敢私。稗官杂家流，国风贱妇诗。成书有作者，起本良在兹。朝我何所营，暮我何所思。胸中有茹噎，欲得快吐之。湿薪烟满眼，破砚冰生髭。造物留此笔，吾贫复何辞。"
"学东坡移居八首 其六","金末元初","元好问","此州多寓士，论年悉肩随。风波同一舟，奚必骨肉为。倪家莲花白，每酿必见贻。季昌妙琴事，足以相娱嬉。郭侯家多书，篇帙得遍窥。赵子笃于学，间以问所疑。王生旧邻舍，穷达心不移。千里访存殁，十口分寒饥。独有仲通甫，天马不可羁。直以论诗文，稍稍窥藩篱。永怀王与李，朔漠行当归。书来闻吉语，报我脱絷维。惭非一狐腋，不直五羖皮。我作野史亭，日与诸君期。相从一笑乐，来事无庸知。"
"济南庙中古桧同叔能赋","金末元初","元好问","亭亭祠宫桧，郁郁上云雨。扶持几来年，造物心独苦。青馀玉川润，根入铁岸古。虽含栋梁姿，斤斧安得取。沇洑地中久，骇浪思一鼓。天柱屹不移，水国奠平土。乾坤此神物，甲乙存世谱。濑乡留耳孙，阙里传鼻祖。秦松徒自污，蜀柏聊共数。会待十抱成，兹焉重摩拊。"
"别李周卿二首 其一","金末元初","元好问","行路涩于棘，单车望千山。歌君归云曲，清涕留馀潸。六年河朔州，动辄得谤讪。惟君笃高义，日来款柴关。古交松柏心，今交桃李颜。古人去不返，古道挽不还。相思一尊酒，幽恨寄山间。"
"别李周卿二首 其二","金末元初","元好问","城居日蛙黾，局促复局促。去作山中客，放浪谁检束。溪光淡于冰，山骨净如玉。怀我同心人，团茅住深竹。垂纶鲜可食，种秫酒亦足。石坛三万丈，醉眼天一粟。安得万里风，相从两黄鹄。"
"九日读书山用陶诗露凄暄风息气清天旷明为韵赋十诗 其一","金末元初","元好问","行帐适南下，居人局庭户。城中望青山，一水不易渡。今朝川涂静，偶得展衰步。荡如脱囚拘，广莫开四顾。半生无根著，筋力疲世故。大似丁令威，归来叹墟墓。乡闾丧乱久，触目异平素。枌榆虽尚存，岁晏多霜露。"
"九日读书山用陶诗露凄暄风息气清天旷明为韵赋十诗 其二","金末元初","元好问","山腰抱佛刹，十里望家园。亦有野人居，层崖映柴门。昔我东岩君，曾此避尘喧。林泉留杖屦，岁月归琴尊。翁今为飞仙，过眼几寒暄。苍苍池上柳，青衫见诸孙。疏灯照茅屋，新月入颓垣。依依览陈迹，恻怆不能言。"
"九日读书山用陶诗露凄暄风息气清天旷明为韵赋十诗 其三","金末元初","元好问","宇宙有此山，阅世过鸟疾。何人不此游，名姓宁复识。兹辰世所重，前代多盛集。柴桑有故事，□谢留俊笔。并数孟与桓，此外谁记忆。人生百年内，踏地皆陈迹。独惟我辈人，兴怀念今昔。山林与泉壤，自古长太息。"
"九日读书山用陶诗露凄暄风息气清天旷明为韵赋十诗 其四","金末元初","元好问","往年在南都，閒閒主文衡。九日登吹台，追随尽名卿。酒酣公赋诗，挥洒笔不停。蛟龙起庭户，破壁春雷轰。堂堂髯御史，痛饮益精明。亦有李与王，玉树含秋清。我时最后来，四座颇为倾。今朝念存没，壮心徒自惊。"
"九日读书山用陶诗露凄暄风息气清天旷明为韵赋十诗 其五","金末元初","元好问","我在正大初，作吏淅江边。山城官事少，日放淅江船。菊潭秋花满，紫稻酿寒泉。甘腴入小苦，幽光出清妍。归路踏明月，醉袖风翩翩。父老遮我留，谓我欲登仙。一别半山亭，回头馀十年。江山不可越，目断西南天。"
"九日读书山用陶诗露凄暄风息气清天旷明为韵赋十诗 其六","金末元初","元好问","吾山一何高，清凉屹相望。龙头出白塔，佛屋压青嶂。云光见秋半，旭日发豪相。峨峨宝楼阁，金界俨龙象。乡曲二十年，香火阙瞻向。金花香绵芊，梦想云雨上。福田行欲近，重为诗酒障。终当陟层巅，放眼天宇旷。"
"梨花海棠二首 其一","金末元初","元好问","梨花如静女，寂寞出春暮。春工惜天真，玉颊洗风露。素月淡相映，萧然见风度。恨无尘外人，为续雪香句。孤芳忌太洁，莫遣凡卉妒。"
"梨花海棠二首 其二","金末元初","元好问","妍花红粉妆，意态工媚妩。窈窕春风前，霞衣欲轻举。金盘渺华屋，国艳徒自许。依依如有意，脉脉不得语。诗人太冷落，愁绝残春雨。"
"题张左丞家范宽秋山横幅","金末元初","元好问","层崖閟长阴，细径缘绝巘。梯云阑干峻，廓廓清眺展。斜阳半天赤，飞鸟大江远。清霜张秋气，草树生意剪。风雪斫坚敌，旗旆纷仆偃。峥嵘峰峦出，莽苍林薄晚。盘盘范家笔，老怀寄高蹇。经营入惨淡，得处乃萧散。嵩丘动归兴，突兀青在眼。何时卧云身，团茅遂疏懒。"
"宿张靖田家","金末元初","元好问","川涂尽坡陀，岭路入荒梗。微茫望烟火，向背得庐井。残民安朴陋，倦客喜幽屏。儿童闻叩扉，租吏有馀警。两崖纷丛薄，砂石立顽犷。湍流落空嵌，百折不容骋。山深饶风露，夜气凄以耿。园花淡相望，边月空照影。深居苦不早，素发忽垂领。谁谓林野人？兹焉惜清景。"
"宝严纪行","金末元初","元好问","阴崖转清深，秋老木坚瘦。城居望已远，步觉脱氛垢。宝严夙所爱，丈室方再叩。曛黑才入门，径就石泉漱。遥遥金门寺，宝焰出岩窦。我岂无尽公，昔见今乃又。同来二三子，寝饭故相就。况有杜紫微，琴筑终雅奏。曈曈上初日，深樾炯穿漏。逶迤陟西巘，万景若迎候。绝壁三面开，仰看劳引脰。两山老突兀，屹立柱圆覆。诸峰出头角，随起随偃仆。不可无烟霞，朝暮为先后。横亘连巨鳌，飞堕集灵鹫。九华与奇巧，五老失浑厚。想当位置初，遂欲雄宇宙。太行有谼谷，胜绝无出右。大似尘外人，眉宇见高秀。哀湍下绝壑，电激龙怒斗。崩奔翻雪窖，瑩滑泻琼甃。穷源得悬流，伟观骇初遘。仙人宝楼阁，白雨散檐溜。天孙拂机丝，素锦绚清昼。永怀登高赋，意匠困驰骤。窘于游暴秦，百说不一售。林间太古石，稍复抔饮旧。已约铭洼尊，细凿留篆籀。兹山缘未了，僧夏容宿留。终当丐馀年，奇探尽云岫。"
"雁门道中书所见","金末元初","元好问","金城留旬浃，兀兀醉歌舞。出门览民风，惨惨愁肺腑。去年夏秋旱，七月黍穟吐。一昔营幕来，天明但平土。调度急星火，逋负迫捶楚。网罗方高悬，乐国果何所。食禾有百螣，择肉非一虎。呼天天不闻，感讽复何补。单衣者谁子？贩籴就南府。倾身营一饱，岂乐远服贾。盘盘雁门道，云涧深以阻。半岭逢驱车，人牛一何苦！"
"同白兄赋瓶中玉簪","金末元初","元好问","畏景众芳歇，仙葩此夷犹。冰姿出新沐，娟娟倚清秋。昨梦今见之，风鬟玉搔头。谁言闺房秀，高情渺林丘。碧筵古铜壶，一室香四周。怀人成独咏，远思徒悠悠。"
"野史亭雨夜感兴","金末元初","元好问","私录关赴告，求野或有取。秋兔一寸毫，尽力不易举。衰迟私自惜，忧畏当谁语。展转天未明，幽窗响疏雨。"
"继愚轩和党承旨雪诗二首 其一","金末元初","元好问","今古几诗人，扰扰剧毛粟。吾爱陶与韦，泠然扣冰玉。大雅久不作，闻韶信忘肉。求音扣寂寞，一叹动邻屋。水风清鹤梦，月露洗蝉腹。白头两遗编，吟唱心自足。谁为起九原？寒泉荐芳菊。"
"继愚轩和党承旨雪诗二首 其二","金末元初","元好问","愚轩具诗眼，论文贵天然。颇怪今时人，雕镌穷岁年。君看陶集中，饮酒与归田。此翁岂作诗，真写胸中天。天然对雕饰，真膺殊相悬。乃知时世妆，粉绿徒争妍。枯淡足自乐，勿为虚名牵。"
"寄英禅师师时住龙门宝应寺","金末元初","元好问","我本宝应僧，一念堕儒冠。多生经行地，树老井未眢。一穷缚两脚，寸步百里难。空馀中夜梦，浩荡青林端。故人今何如？念子独轻安。孤云望不及，冥鸿杳难攀。前时得君诗，失喜忘朝餐。想君亦念我，登楼望青山。山中多诗人，杖屦时往还。但苦诗作祟，况味同酸寒。清凉诗最圆，往往似方干。半年卧床席，疟我疥亦顽。济甫诗最苦，寸晷不识閒。倾身营一饱，船上八节滩。安行诗最工，六马鸣和鸾。郁郁饥寒忧，惨惨日在颜。老秦诗最和，平易出深艰。脱身豺虎丛，白发罹茕鳏。张侯诗最豪，惊风卷狂澜。窍繁天和泄，外腴中已乾。城中崔夫子，老笔郁盘盘。家无儋石储，气压风骚坛。我诗有凡骨，欲换无金丹。呻吟二十年，似欲见一斑。大笑揶揄生，已复不相宽。爱君梅花篇，入手如弹丸。爱君山堂句，深静如幽兰。诗僧第一代，无愧百年间。思君复思君，恨不生羽翰。何时溪上石，清坐两蒲团。"
"梦归","金末元初","元好问","虚庭霜夜寒，落叶风自扫。恍如南窗月，坐失西山道。长安佳丽地，游子自枯槁。人生家居乐，学稼苦不早。衡门眼中见，归意满秋草。夜长梦已尽，愁绝令人老。"
"秋蚕","金末元初","元好问","室人筐中无寸缕，一箔秋蚕课诸女。朝来饲却上马桑，隔簇仍闻竹间雨。阿容阿璋墨满面，画彻灰城前致语。上无苍蝇下无鼠，作茧直须如瓮许。东家追胥守机杼，有桑有税吾犹汝。官家却少一絇丝，未到打门先自举。"
"南溪","金末元初","元好问","南溪酒熟清而醇，北溪梅花发兴新。前年去年花下醉，今年冷落花应嗔。梅花娟娟如静女，寂寞甘与荒山邻。诗人爱花山亦好，幽林穹谷生阳春。风鬟峨峨一尺云，芳香幽卧如相亲。山堂夜半北风恶，一点相思愁杀人。"
"范宽秦川图","金末元初","元好问","乱山如马争欲前，细路起伏蛇蜿蜒。秦川之图范宽笔，来从米家书画船。变化开阖天机全，浓淡覆露清而妍。云兴霞蔚几千里，著我如在峨眉巅。西山盘盘天与连，九点尽得齐州烟。浮云未清白日晚，矫首四顾心茫然。全秦天地一大物，雷雨澒洞龙头轩。因山分势合水力，眼底廓廓无齐燕。我知宽也不办此，渠宁有笔如修椽。紫髯落落西溪君，长剑倚天冠切云，望之见之不可亲。元龙未除湖海气，李白岂是蓬蒿人？爱君恨不识君早，乃今得子胸中秦。作诗一笑君应闻。"
"寄荅溪南诗老辛愿敬之","金末元初","元好问","五年不唤溪南渡，日夕心驰洛西路。山中今日见君诗，惆怅良辰又相误。龙蛇大泽变风景，虎豹天门郁烟雾。丈夫不合把锄犁，青鬓无情忽衰素。平泉漫作穷愁志，笠泽休题自怜赋。长安正有五侯鲭，肮脏谁能作楼护？青灯老屋深蓬蒿，蝙蝠掠面莎鸡号。剑歌夜半激悲壮，松风万壑翻云涛。区区墓上曹征西，我知惭愧王东皋。人生只有一杯酒，螟蛉蜾蠃安能豪。"
"西园","金末元初","元好问","西园老树摇清秋，画船载酒芳华游。登山临水袪烦忧，物色无端生暮愁。百年此地旃车发，易水迢迢雁行没。梁门回望绣成堆，满面黄沙哭燕月。荧荧一炬殊可怜，膏血再变为灰烟。富贵已经春梦后，典刑犹在靖康前。当时三山初奏功，三山宫阙云锦重。璧月琼枝春色里，画阑桂树雨声中。秋山秋水今犹昔，漠漠荒烟送斜日。铜人携出露盘来，人生无情泪沾臆。丽川亭上看年芳，更为清歌尽此觞。千古是非同一笑，不须作赋拟《阿房》。"
"双峰竞秀图为参政杨侍郎赋","金末元初","元好问","红烟霏霏云拂石，山木萧萧山鬼泣。江岸人家失南北，两峰突兀何许来，元气淋漓洗秋碧。画家晴景费经营，共爱移山入杳冥。安得北风吹雨去，倚天长剑看峥嵘。"
"二月十五日鹤","金末元初","元好问","九龙冈上玄元祠，人言尊像神所遗。年年二月降灵鹤，来无定数有定期。城头晓露生新警，万首望穿云际影。不知浊世谁下临，只许霜毛见修整。石坛花落松风冷，戛然长鸣人语定。百年黧老誇见闻，万里黄冠赴灵应。只从游骑突重围，城郭并与人民非。可怜陊殿荒烟里，无复当年丁令威。"
"阎商卿还山中","金末元初","元好问","阿卿去月从我来，今日西山成独往。野人不是城中物，涧饮岩栖梦馀想。翰林湿薪爆竹声，待诏履穿沾雪行。兰台从事更閒冷，文书如山白发生。孤灯静照寒窗宿，北风夜半歌黄鹄。田家闭门风雪深，梅花开时酒应熟。半世虚名不疗贫，栖迟零落百酸辛。凭君莫向山中说，白石清泉笑杀人。"
"邓州城楼","金末元初","元好问","邓州城下湍水流，邓州城隅多古丘。隆中布衣不复见，浮云西北空悠悠。长鲸驾空海波立，老鹤叫月苍烟愁。自古江山感游子，今人谁解赋登楼？"
"宛丘叹","金末元初","元好问","秦阳陂头人迹绝，荻花茫茫白于雪。当年万家河朔来，尽出牛头入租帖。苍髯长官错料事，下考大笑阳城拙。至今三老背肿青，死为逋悬出膏血。君不见刘君宰叶海内称，饥摩寒拊哀孤茕。碑前千人万人泣，父老梦见如平生。冰霜纨裤渠有策，如我碌碌当何成！荒田满眼人得耕，诏书已复三年征。早晚林间见鸡犬，一犁春雨麦青青。"
"密公宝章小集","金末元初","元好问","天东长白大宝幢，天河发源导三江。有木蔽映山朝阳，云谁巢者雏凤凰？云间吐气日五色，百鸟不敢言文章。名都盘盘魏大梁，黄金甲第罗康庄。王家书绝画亦绝，欲与中秘论低昂。密公书院无丝簧，窗明几洁凝幽香。元光以后门钥废，文士稍得连壶觞。客来喜色浮清扬，典衣置酒馀空箱。生平俊气不易降，眼中俗物都茫茫。渊明素琴嵇阮酒，妙意所寄谁能量。在昔武元握乾纲，扶桑为弓射八荒。猎取大国如驱羊，民风朴鲁资鸷彊，文洽未及武尅刚。兴陵之孙越王子，天以人瑞归明昌。十三执经侍帝傍，十八健笔凌阿房。撑肠文字五千卷，灵台架构森铺张。高阳苗裔袭众芳，胡不置之贡玉堂。袖中正有活国手，地下才得修文郎。悲风萧萧吹白杨，丘山零落可怜伤。承平故态耿犹在，拂拭宝墨生辉光。恰似如庵连榻坐，一瓯春露澹相忘。"
"送张君美往南中","金末元初","元好问","南朝词臣北朝客，栖迟零落无颜色。阳平城边握君手，不似铜驼洛阳陌。去年春风吹雁回，今年雁逐秋风来。春风秋风雁声里，行人日暮心悠哉。长江大浪金山下，吴儿舟船疾于马。西湖十月赏风烟，想得新诗更潇洒。"
"赠休粮张鍊师","金末元初","元好问","金砂雾散风雨疾，一点黄金铸秋橘。中林宴坐人不知，野鹿衔花蜂课蜜。富儿盘馔罗膻荤，扰扰飞蝇复聚蚊。见说西山好薇蕨，一枝青竹愿随君。"
"读书山雪中","金末元初","元好问","前年望归归不得，去年中途脚无力。残生何意有今年，突兀家山堕眼前。东家西家百壶酒，主人捧觞客长寿。先生醉袖挽春回，万落千村满花柳。山灵为渠也放颠，世界幻入兜罗绵。似嫌衣锦太寒乞，别作玉屑妆山川。人言少微照乡井，准备黄云三万顷。何人办作陈瑩中，来与先生共炊饼。"
"蟾池","金末元初","元好问","老蟆食月饱复吐，天公一目频年瞽。下界新增养蟾户，玉斧谁怜修月苦。郡国蟾池知几所，碧玉清流水仙府。小蟾徐行腹如鼓，大蟾张颐怒于虎。渠家眉间有黄乳，膏梁大丁正须汝。何人敢与月复雠，疾过池头不容语。向来属私今属官，从今见蟆当好看，爬沙即上青云端。"
"高门关","金末元初","元好问","高门关头霜树老，细路千山万山绕。乱馀村落不见人，雪霰霏霏暗清晓。莘川百里如掌平，閒田满眼人得耕。山中树艺亦不恶，谁遣多田知姓名。许李申杨竟何得？只今惟有石滩声。"
"甲辰秋洛阳得黄葵子种之南庵明年夏六月作花佛经所谓阎浮檀金明净柔软令人爱乐者此花可以当之因为赋长韵予方以病止酒故卒章及之","金末元初","元好问","芳蕤浥露娇黄湿，五叠湘裙轻襞积。晨妆午醉一日间，白白红红总狼藉。上阳宫女要头冠，摹写虽工破的难。看来明净复柔软，花中乃有阎浮檀。千里移根洛阳陌，主人不饮谁看客？乞与金杯自倾侧，明年为渠当举白。"
"云峡","金末元初","元好问","石盆清冷贮秋水，水面苍烟飞不起。一堆寒碧几研间，宝气峥嵘插箕尾。山中雪浪空影像，长安鹦鹉犹纨绮。枉著奇章甲乙中，槁项才堪把耕来。不知天壤此尤物，鬼刻神劖通有几。薰蒸似欲出泉脉，瑩滑定应凝石髓。剥裂雯华渍月秋，辛苦诗仙费摹拟。车箱箭筈连西东，仇池百穴总玲珑。飞堕不嫌灵鹫小，奇探已觉太湖空。故都乔木今如此，梦想熙春百花里。膏血纲船枯九州，亡国愁颜为谁洗？主人天质粹以温，天然与山作知闻。退食从容北窗卧，今古起灭真浮云。"
"云岩","金末元初","元好问","壶中九华玉孱颜，紫烟著水往复还。小窗虚明淡相对，不数汉宫铜博山。会稽禹穴深无底，宝石偷来定山鬼。一堆寒碧殊不凡，满谷春云更堪喜。阿欣秀发见眉宇，小杜才情沦骨髓。摩挲不作几上看，缭白纡青便千里。浑沌日凿馀空嵌，漏天蒸湿饶风岚。世外元无种香国，海南真有补陁岩。观州爱玩频湔祓，民部平生几熏沐。藏舟夜壑未厌深，竟作新轩坐中物。一天星斗入金尊，翠射娉婷自有人。只欠宣和郑先觉，为君留写五湖真。"
"天涯山","金末元初","元好问","九州上游推大卤，独恨山形颇椎鲁。天涯一峰今日看，快似昂头出环堵。何年气母此融结，鬼凿神劖未奇古。八窗玲珑透朝日，洞穴惨澹藏雷雨。名花锦石粲可喜，乞与云烟相媚妩。半空掷下金芙蕖，想得飞来自玄圃。传闻绝顶更灵异，云是清都群玉府。五云飞步吾未能，风袂泠泠已轻举。东州死爱华不注，向在陋邦何足数。敬亭不著谢宣城，断岸何缘比天姥。酒船何时朝复暮，倒卷滹沱浣尘土。唤起山灵搥石鼓，汉女湘妃出歌舞。诗狂他日笑遗山，饭颗不妨嘲杜甫。"
"世宗御书田不伐望月婆罗门引先得楚字韵","金末元初","元好问","瑶光楼前按歌舞，桂树秋香月三五。白头谁解记开元，四海欢声自箫鼓。两都秋色皆乔木，三月阿房已焦土。天人亦有离别情，可是田郎心独苦。承平旧物《霓裳》谱，宝气晖晖映千古。银桥望极竟不归，灭没燕鸿下平楚。"
"赠别孙德谦","金末元初","元好问","津桥垂杨雪花白，挽断春衫苦留客。西河一雨春意浓，绝似铜驼洛阳陌。河亭轰醉卧春风，到手金杯不放空。鹊山一带伤心碧，羡杀孙郎马首东。"
"太原赠张彦远","金末元初","元好问","并州城边十月末，清霜棱棱风入骨。因君夜话吴江春，酒光潋滟金杯滑。閒閒骑鲸去灭没，当年爱君俊于鹘。平生我亦识翁人，惆怅流年如电抹。官家新筑文昌台，苍生不忧堕巅崖。眼看东阁奇士满，如君岂得藏蒿莱？晨鸡未鸣子当发，明星煌煌大于月，野夫一笑冠缨绝。"
"鹿泉新居二十四韵","金末元初","元好问","土门西边井陉渡，野日荒荒下汀树。榆关石岭都几程，客梦往往迷归路。尘埃风雨半生过，尽著筋骸支世故。宁州假馆又两年，未保东来不西去。山城百家家有山，觌面呈山谁一顾。卖书买得吕氏园，不谓全山举相付。北崖老作土灰色，拥肿形模一夸父。娟娟正有小峨眉，却立不容亲杖屦。就中抱犊尤峭拔，望见韩山即攀附。韩王砦头四望阔，全赵米如才数聚。眼中麾盖天上来，泜水鼓旗纷偃仆。汉家威灵万万古，石子连冈犹虎距。夏秋众壑会鹿泉，浩浩湍声泻馀怒。西南诸峰不知数，荡海鲲䲔尻背露。霏烟空翠有无中，百态阴晴变朝暮。灵岩龙泉曾一到，独欠封龙展衰步。学仙不爱徐童花，李相书龛心所慕。平生怀抱向山尽，老气崔嵬如有助。岩居枯寂朝市喧，喧寂两閒差有趣。得行固愿留不恶，流坎且当随所遇。何曾万钱何用许，方丈有山容下箸。管城初无食肉相，黄帽非供折腰具。明年高筑野史亭，天已安排看山处。多惭不及谢宣城，标出敬亭天一柱。"
"王学士熊岳图","金末元初","元好问","洗蔘池水甜于蜜，玉堂仙翁发如漆。膝前文度更风流，尽卷风流入诗笔。长松手种欲摩天，海岳楼空落照边。古来说有辽东鹤，仙语星星谁为传。五百年间异人出，却将锦绣裹山川。"
"去岁君远游送仲梁出山","金末元初","元好问","去岁君远游，今年客他州。青天万古一明月，只与行人生暮愁。问君游何许，情多地僻兮遍处处。金鞭断折骐骥死，万里长鸿思一举。忆初识子梁王台，清风入座无纤埃。华岳峰尖见秋隼，金眸玉爪不凡材。西园日晴花满烟，五云楼阁三山巅。玉树瑶林照春色，青钱白璧买芳年。三年一梦南阳道，汴水迢迢入秋草。挐云心事人不知，千首新诗怨枯槁。破屋仰见星，疏衾风露清。匣中有长剑，为君鸣不平。泥涂久辱思一濯，去去举足皆清泠。邓州大帅材望雄，爱客不减奇章公。军中宴酣笳鼓竞，银烛吐焰如长虹。幕中多士君又往，谈笑已觉南夷空。东州春回十月后，梅花分香入春酒。平生得意钦与京，青眼高歌望君久。淅江南下青沄沄，石门细路苍烟屯。五松平头白日静，千山万山如乱云。菊源不逐时事改，芝岭自与商颜邻。他日想思一回首，渔舟时问武陵人。"
"此日不足惜","金末元初","元好问","此日不足惜，此酒不可无。颇怪昌黎公，亦复为世儒。天生至神物，与人作华胥。一酌舌本强，二酌燥吻濡。三酌动高兴，四酌色敷腴。连绵五六酌，枯肠润如酥。眼花耳热后，万物寄一壶。十酌未渠央，百觚亦奚拘。人生一世间，忽若过隙驹。有酒不解饮，问君谁与娱。君不见东家骑■李，胆满六尺躯。万言黄石策，八阵夔州图。酒酣起舞不称意，长吁青云指夷吾。又不见西家紫髯郎，老气雄万夫。狂歌饮燕市，击筑声呜呜。倚天长剑插少室，颇欲四海皆东湖。鹰扬虎视今焉如，河山永隔黄公垆。衔杯直待秋井塌，青苔白骨怜君愚。少年觅计生白须，扪参历井无危途。荣不满睫良区区，就令一朝便得八州督，争似高吟大醉穷朝晡。馀名安得润枯骨，四十岂不知头颅。此日不足惜，此酒不可无。太虚为室月为烛，醉倒不用春风扶。"
"虎害","金末元初","元好问","北山虎有穴，南山虎为群。目光如电声如雷，倚荡起伏山之垠。百人一饱不留骨，败衣坠絮徒纷纷。空谷绝樵声，长路无行尘。呀呀垂涎口，眈眈阚城闉。天地岂不仁，社公岂不神。哀哀太山妇，叫断秋空云。可怜封使君，生不治民死食民。世上无复裴将军，北平太守今何人？"
"寄赵宜之","金末元初","元好问","大城满豺虎，小城空雀鼠。可怜河朔州，人掘草根官煮弩。北人南来向何处，共说莘川今乐土。莘川三月春事忙，布谷劝耕鸠唤雨。旧闻抱犊山，摩云出苍棱。长林绝壑人迹所不到，可以避世如武陵。煮橡当果谷，煎术甘饴饧。此物足以度荒岁，况有麋鹿可射鱼可罾。自我来嵩前，旱乾岁相仍。耕田食不足，又复违亲朋。三年西去心，笼禽念飞腾。一瓶一钵百无累，恨我不如云水僧。崧山几来层，不畏登不得，但畏不得登。洛阳一昔秋风起，羡杀云间张季鹰。"
"纪子正杏园燕集","金末元初","元好问","纪翁种杏城西垠，千株万株红艳新。今年寒食好天色，晓气郁郁含芳津。天公自爱此花好，朝薰暮染烦花神。融霞晕雪一倾倒，非烟非雾非卿云。未开何所似，乳儿粉妆深绛唇。能啼能笑痴复騃，画出百子元非真。半开何所似，里中处女东家邻。阳和入骨春思动，欲语不语时轻颦。就中烂熳尤更好，五家合队虢与秦。曲江江头看车马，十里罗绮争红尘。阳平一邑多诗豪，主人买酒邀众宾。花时有成约，恨少杨子张吾军。落花著衣红缤纷，四坐惨澹伤精魂。花开花落十日耳，对花不饮花应嗔。爱花常苦得花晚，争教行乐无閒身。芳苞一破不更合，且看锦树烘残春。"
"王黄华墨竹","金末元初","元好问","古来画竹尊右丞，东坡敛袂不敢评。开元石本出摹写，燕市骏骨留空名。亦有文湖州，画意不画形。一为坡所赏，四海知有筼筜亭。深衣幅巾老明经，老死不敢言纵横。岂知辽江一派最后出，运斤成风刃发硎。雪溪仙人诗骨清，画笔尚馀诗典刑。月中看竹写秋影，清镜平明白发生。娟娟略似萱草咏，落落不减丛台行。千枝万叶何许来，但见醉帖字欹倾。君不见忠恕大篆草书法，赵生怒虎噀墨成。至人技进不名技，游戏亦复通真灵。百年文章公主盟，屏山见之跽且擎。声光旧塞天壤破，议论今著儿曹轻。有物于此鸣不平，悲邪啸邪谁汝令？只恐破窗风雨夜，怒随雷电上青冥。"
"九月七日梦中作诗续以末后二句","金末元初","元好问","桃花红深李花白，昨日成团今日拆。歌声满耳何处来，杨柳青旗洛阳陌。拊君背，握君手。朝钟暮鼓无了期，世事于人竟何有！青青镜中发，忽忽成白首。六国印，何如负郭二顷田，千载名，不及即时一杯酒。"
"南冠行","金末元初","元好问","南冠累累渡河关，毕逋头白乃得还。荒城雨多秋气重，颓垣败屋深茅菅。漫漫长夜浩歌起，清涕晓枕留馀潸。曹侯少年出纨绮，高门大屋垂杨里。诸房三十侍中郎，独守残编北窗底。王孙上客生光辉，竹花不实鹓雏饥。丝桐切切解人语，海云唤得青鸾飞。梁园三月花如雾，临锦芳华朝复暮。阿京风调阿钦才，晕碧裁红须小杜。长安张敞号眉妩，吴中周郎知曲误。香生春动一诗成，瑞露灵芝满窗户。鱼龙吹浪三山没，万里西风入华发。无人重典鹔鹴裘，展转空床卧秋月。宝镜埋寒灰，郁郁万古不可开。龙剑出地底，青天白日驱云雷。层冰千里不可留，离魂楚些招归来。生不愿朝入省暮入台，愿与竹林嵇阮同举杯。郎食猩猩唇，妾食鲤鱼尾，不如孟光案头一盂水。黄河之水天上流，何物可煮人间愁。撑霆裂月不称意，更与倒翻鹦鹉洲。安得酒船三万斛，与君轰醉太湖秋。"
"题刘紫微尧民野醉图","金末元初","元好问","苍苔浊酒同歌呼，白须红颊醉相扶。尧时皇质未全散，不论朝野皆欢虞。望云云非云，就日日非日。先秦迂儒强解事，极口誉尧初未识。尧民与酒同一天，此外更谁为帝力。仙老曾经甲子年，戏将陈迹画中传。山川淳朴忽当眼，回望康衢一慨然。不见只今汾水上，田翁鞭背出租钱。"
"下黄榆岭","金末元初","元好问","北崖玄武暮，黕黑如积铁。东厓劫火馀，绚烂开锦缬。就中岭头一峰凸朴奇，剩费寒云几千叠。摩围可望不可到，青壁无梯猿叫绝。林烟日射彩翠新，跬步疑有黄金阙。画工胸次墨汁满，那得冰壶贮秋月。直须潮阳老笔回万牛，露顶张颠挥醉帖。石门细路无涧泉，行人饥渴挽不前。辛苦黄榆三十里，岂知却有看山缘。"
"驱猪行","金末元初","元好问","沿山莳苗多费力，办与豪猪作粮食。草庵架空寻丈高，击版摇铃闹终夕。孤犬无猛噬，长箭不暗射。田夫睡中时叫号，不似驱猪似称屈。放教田鼠大于兔，任使飞蝗半天黑。害田争合到渠边，可是山中无橡术。长牙短喙食不休，过处一抹无禾头。天明陇亩见狼藉，妇子相看空泪流。旱乾水溢年年日，会计收成才什一。资身百倍粟豆中，儋石都能几钱直。儿童食糜须爱惜，此物群猪口中得。县吏即来销税籍。"
"游龙山","金末元初","元好问","曩予魏大梁，得交此州雷与刘。自闻两公誇南山，每恨南海北海风马牛。老龙面目今日始一见，更信造物工雕锼。是时山雨晴，平田绿油油。并山凉气多，况得通深幽。山泉谷口出迎客，石罅戛击琳琅球。蜿蜒入微行，渐觉藤萝罥衣树打头。恶木拉䬃栖，直干比指稠。石门无风白日静，自是林响寒飕飕。一峰忽当眼，仰看看不休。一峰一峰千百峰，虽欲一一顾揖知无由。金城偃蹇不得上，瑶瓮回合如相留。苔花万锦石，丹碧烂不收。天关守虎豹，武库开戈矛。小山随起随偃仆，独立千仞绝顶缥缈之飞楼。百花冈头藉草坐，潇洒正直金莲秋。亭亭妙高台，玉斧何年修？登高览元化，快如鹰脱鞲。山灵故为作开阖，巧与诗境供冥搜。白云何许来？纤丝弄轻柔。蓬莱作雾涌，飘飘与烟浮。玉衣仙人鞭素虬，翕忽变化令人愁。须臾视六合，浩荡不可求。初疑陶轮比运甓，今悟夜壑真藏舟。劫石拂未穷，杞国浪自忧。断鳌立极万万古，争遣起灭如浮沤。快哉万里风，一扫天四周。谁言太始再开辟，日驭本自无停辀。举手谢山灵，就无清凉毫相非神羞。贱子贪名山，客刺已屡投。黄华挂镜台，天坛避秦沟。太山神明观，二室汗漫游。胸中隐然复有此大物，便可挥斥八极隘九州。玉峰有佳招，绝唱须一酬。为君探囊掷下珊瑚钩，白云相望空悠悠。异时华表见老鹤，姓字莫忘元丹丘。"
"游泰山","金末元初","元好问","泰山天壤间，屹如郁萧台。厥初造化手，办此何雄哉！天门一何高，天险若可阶。积苏与累块，分明见九垓。扶摇九万里，未可诬齐谐。秦皇憺威灵，茂陵亦雄材。翠华行不归，石坛满苍苔。古今一俯仰，感极令人哀。是时春夏交，红绿无边涯。奇探忘登顿，意惬自迟回。惜无赏心人，欢然尽馀杯。夜宿玉女祠，崩奔涌云雷。山灵见光怪，似喜诗人来。鸡鸣登日观，四望无氛霾。六龙出扶桑，翻动青霞堆。平生华嵩游，兹山未忘怀。十年望齐鲁，登临负吟鞋。孤云拂层崖，青壁落落云间开。眼前有句道不得，但觉胸次高崔嵬。徂徕山头唤李白，吾欲从此观蓬莱。"
"游承天悬泉","金末元初","元好问","诗人爱山爱彻骨，十月东来犯冰雪。悬流百里行不前，但觉飞湍醒毛发。閒閒老仙仙去久，石壁姓名苔藓滑。此翁可是六一翁，四十三年如电抹。并州之山水所洑，骇浪几轰山石裂。只知晋阳城西天下稀，娘子关头更奇劂。周南留滞何敢叹，投老天教探禹穴。君不见管涔汾源大车轮，平泉丈八玻璃盆。不知承天此水何所本，乃与沇渎争雄尊。平地突出随崩奔，汹如颓波射天门。太初元气未凝结，更欲何处留胚腪？素虬腾掷翠蛟舞，衮衮后出皆鳄鲲。雷车怒击冰雹散，石峡峻滑苍烟屯。凭崖下视心魄动，自愧气衰笔老胜概过眼无由吞。少东水帘亦潇洒，珠琲一一明朝暾。阳龙暗滋瑶草活，礜石自与莲汤温。神祠水之浒，仪卫盛官府。颇怪祠前碑，稽考失莽鲁。吾闻尹革台胎宣汾洮障大泽，自是生有自来，归有所假。而自经沟渎便可尸祝之，祀典纷纷果何取？子胥鼓浪怒未泄，精卫衔薪心独苦。楚臣有问天不酬，肯以诞幻虚荒惊聋瞽。宇宙有此水，万古万万古。人言主者介山氏，且道未有介山之前复谁主？山深地古自是有神物，不假灵真谁敢侮。稗官小说出闾巷，社鼓村箫走翁媪。当时大历十才子，争遣李諲镵陋语。石林六月清无暑，人家青红湿窗户。射鹿有场鱼有浦，好筑漕台俯洲渚。瓮面㭨瓢挹膏乳，醉扶红袖别吴歌，风雨不忧惊妒女。"
"蛟龙引","金末元初","元好问","古剑咸阳墓中得，抉开青云见白日。蛟龙地底气如虹，土花千年不敢蚀。洪炉烈焰初腾精，横海已觉无长鲸。世上元无倚天手，匣中谁解不平鸣。割城恨不逢相如，行酒恨不逢朱虚。尚方未入朱云请，盟盘合与毛生俱。谁念田文坐中客？只将弹铗叹无鱼。"
"孤剑咏","金末元初","元好问","郁郁重郁郁，夜半长太息。吟成孤剑咏，门外山鬼泣。清霜棱棱风入骨，残月耿耿灯映壁。君不见一饥缚壮士，僵卧时自惜黄鹄。一举摩苍天，时念樊笼束修翼。"
"渚莲怨","金末元初","元好问","阿溪何许来，素面涴风雨。寂寞烟中魂，依依欲谁语。"
"芳华怨","金末元初","元好问","娃儿十八娇可怜，亭亭袅袅春风前。天上仙人玉为骨，人间画工画不出。小小油壁车，轧轧出东华。金缕盘双带，云裾踏雁沙。一片朝云不成雨，被风吹去落谁家？少年岂无恩泽侯，金鞍绣帽亦风流。不然典取鹔鹴裘，四壁相如堪白头。金谷楼台悄无主，燕子不来花著雨。只知环佩作离声，谁向琵琶得私语。无情鸂鶒翡翠儿，有情蜂雄蛱蝶雌。劝君满酌金屈卮，明日无花空折枝。"
"后芳华怨","金末元初","元好问","江南破镜飞上天，三五二八清光圆。岂知汴梁破来一千日，寂寞菱花仍半边。白沙漫漫车辘辘，鹍鸡弦中杜鹃哭。塞门憔悴人不知，枉为珠娘怨金谷。乐府初唱娃儿行，弹棋局平心不平。只今雄蜂雌蝶两不死，老眼天公如有情。白玉搔头绿云发，玫瑰面脂透肉滑。春风著人无气力，不必相思解销骨。洛花绝品姚家黄，扬州银红一国香。千围万绕看不足，雨打风吹空断肠。丹砂万年药，金印九州督，不及秦宫一生花里活。长门晓夕寿相如，尽著千金买消渴。"
"结杨柳怨","金末元初","元好问","长乐坡前一杯酒，郑重行人结杨柳。可怜杨柳千万枝，看看尽入行人手。轻烟细雨绿相和，恼乱春风态度多。路人爱是风流树，无奈朝攀暮折何？朝攀暮折何时了，不道行人暗中老。素衣今日洛阳尘，白发朝朝塞城草。柳色年年岁岁青，关人何事管离情。春风谁向丁宁道？折断长条莫再生。"
"秋风怨","金末元初","元好问","碧瓦高梧响疏雨，坐倚薰笼时独语。守宫一著死生休，狗走鸡飞莫为女。云间箫鼓夜厌厌，禁漏谁将海水添。一春门外羊车过，又见秋风拂翠帘。总把丹青怨延寿，不知犹有《竹枝盐》。"
"归舟怨","金末元初","元好问","渡头杨柳青复青，闺中少妇动离情。只从问得狂夫处，夜夜梦到洛阳城。南风吹橹声，北雁鸣嘤嘤。江流望不极，相思春草生。"
"征人怨","金末元初","元好问","瀚海风烟扫易空，玉关归路几时东。塞垣可是秋寒早，一夜清霜入镜中。"
"塞上曲","金末元初","元好问","平沙细草散羊牛，几簇征人在戍楼。忽见陇头新雁过，一时回首望南州。"
"后平湖曲","金末元初","元好问","越女颜如花，吴儿洁于玉。天教并墙居，不著同被宿。美人一笑千黄金，连城不博百年心。楼上墙头无一物，暮爨朝舂一生足。秋风拂罗裳，秋水照红妆。举头见郎至，低头采莲房。郎心只如菱刺短，妾意未觉藕丝长。与郎期何许，眼碍同舟女。春波澹澹无尽情，双星盈盈不得语。十里平湖艇子迟，岸花汀草伴人归。鸳鸯惊起东西去，惟有蜻蜓接翅飞。"
"长安少年行","金末元初","元好问","黄衫少年如玉笔，生长侯门人不识。道逢豪客问姓名，袖把金鞭侧身揖。卧驼行橐锦帕蒙，石榴压浆银作筒。八月苍鹰一片雪，五花骄马四蹄风。日暮新丰原上猎，三更歌舞灞桥东。"
"黄金行","金末元初","元好问","王郎少年诗境新，气象惨澹含古春。笔头仙语复鬼语，只有温李无他人。天公著诗贫子身，子曾不知乃自神。人閒不买诗名用，一片青衫衡霍重。儿贫女富母两心，何论同袍不同梦。入门唤妇不下机，泪子垢面儿啼饥。君诗只有贫女谣，何曾梦见金缕衣。外家翁媪日有语，嫁女书生徒尔为。昆阳城下三更酒，醉胆轮囷插星斗。一夕诗肠老蛟吼，十尺长人堕车走。斫头不屈三万言，欲向何门复低首。何人寿我黄金千，使君破镜飞上天。"
"隋故宫行","金末元初","元好问","渭川杨柳先得春，二月莺啼百啭新。长春宫中千树锦，暖日晴云思杀人。君王半醉唱吴歌，绛仙起舞嚬翠蛾。吴儿谩说曾行乐，三十六宫能几多。千秋万古金银阙，海没三山一毫发。繁华梦觉人不知，留得寒螀泣秋月。"
"解剑行","金末元初","元好问","古剑黑于漆，郁郁动星文。摩挲二十年，今日持赠君。长鲸鼓浪三山没，知君不是泥中物。袖间一卷白猿书，未分持刀买黄犊。壮怀风云郁沈沈，惭愧漂母无千金。长安侏儒饱欲死，万古不解天公心。北风浩浩吹行客，陇水无声雪花白。荆卿墓头秋草乾，击筑行歌欲谁识。君不见秦相五羖皮，去时烹鸡炊扊扅。又不见敝裘苏季子，合从归来印累累。丈夫堕地自有万里气，翕忽变化安能知。大冠如箕望吾子，富贵同生亦同死。"
"征西壮士谣","金末元初","元好问","三十未有二十强，手内蛇矛丈八长。总为官家金印大，不怕百死向沙场。捉却贺兰山下贼，金鞍绣帽好还乡。"
"梁园春五首 其一","金末元初","元好问","军从南去三回胜，雪自冬来二尺强。今岁长春多乐事，内家应举万年觞。"
"梁园春五首 其二","金末元初","元好问","暖入金沟细浪添，津桥杨柳绿纤纤。卖花声动天街远，几处春风揭绣帘。"
"梁园春五首 其三","金末元初","元好问","上苑春浓昼景闲，绿云红雪拥三山。宫墙不隔东风断，偷送天香到世间。"
"梁园春五首 其四","金末元初","元好问","楼观沈沈细雨中，出墙花木乱青红。朱门不解藏春色，燕宿莺啼处处通。"
"梁园春五首 其五","金末元初","元好问","双凤箫声隔綵霞，宫莺催赏玉溪花。谁怜丽泽门边柳，瘦倚东风望翠华。"
"探花词三首 其一","金末元初","元好问","禁里苍龙启九关，殿前鹦鹉唤新班。沈沈绿树鞭声远，袅袅薰风扇影閒。"
"探花词三首 其二","金末元初","元好问","浩荡春风入绣鞍，可怜东野一生寒。皇州花好无人管，不用新郎走马看。"
"探花词三首 其三","金末元初","元好问","六十人中数少年，风流谁占探花筵。阿钦正使才情尽，犹欠张郎白玉鞭。"
"猎城南","金末元初","元好问","翩翩游侠儿，白马如匹练。朝出城南猎，暮趁军中宴。北平有真虎，爱惜腰间箭。"
"春风来","金末元初","元好问","春风来时瑶草芳，绿池珠树宿鸳鸯。春风去后瑶草歇，来鸿去雁遥相望。鸳鸯不得双，燕鸿天一方。娟娟愁眉色，静与遥山长。锦衾复罗荐，梦语相思怨。月明乌夜啼，空闺泪如霰。"
"并州少年行","金末元初","元好问","北风动地起，天际浮云多。登高一长啸，六龙忽蹉跎。我欲横江斗蛟鼍，万弩迸射阳侯波。或当大猎燕赵间，黄熊朱豹皆遮罗。男儿万马随撝诃，朝发细柳暮朝那。扫云黑山布阳和，归来明堂见天子，黄金横带冠峨峨。人生只作张骞傅介子，远胜僵死空山阿。君不见并州少年夜枕戈，破屋耿耿天垂河，欲眠不眠泪滂沱。著鞭忽记刘越石，拔剑起舞鸡鸣歌。东方未明兮奈夜何！"
"续小娘歌十首 其一","金末元初","元好问","吴儿沿路唱歌行，十十五五和歌声。唱得小娘相见曲，不解离乡去国情。"
"续小娘歌十首 其二","金末元初","元好问","北来游骑日纷纷，断岸长堤是阵云。万落千村藉不得，城池留著护官军。"
"续小娘歌十首 其四","金末元初","元好问","青山高处望南州，漫漫江水绕城流。愿得一身随水去，直到海底不回头。"
"续小娘歌十首 其五","金末元初","元好问","风沙昨日又今朝，踏碎鸦头路更遥。不似南桥骑马日，生红七尺系郎腰。"
"续小娘歌十首 其七","金末元初","元好问","竹溪梅坞静无尘，二月江南烟雨春。伤心此日河平路，千里荆榛不见人。"
"续小娘歌十首 其八","金末元初","元好问","太平婚嫁不离乡，楚楚儿郎小小娘。三百年来涵养出，却将沙漠换牛羊。"
"续小娘歌十首 其九","金末元初","元好问","饥乌坐守草间人，青布犹存旧领巾。六月南风一万里，若为白骨便成尘。"
"续小娘歌十首 其十","金末元初","元好问","黄河千里扼兵冲，虞虢分明在眼中。为向淮西诸将道，不须誇说蔡州功。"
"怀益之兄","金末元初","元好问","世故伊川叹，乡情越客音。天宜他日定，陆已向来沈。冉冉愁看老，源源事益侵。谁言易排遣，自分不胜任。鞭影惊疲马，钟声急暮禽。局中无旷迹，喧外有幽寻。梦失名家笔，书存遗子金。山田和石瘦，茅屋过云深。春雨蔬成圃，秋霜柿满林。树阴凉拂席，花气澹盈襟。宿鹭窥晨汲，孤猿伴暝吟。溪僧时问字，野客或知琴。抱璞休奇售，临觞得缓斟。阿兄团聚日，曾语百年心。"
"汴禅师自斲普照石为研以诗见饷为和二首 其一","金末元初","元好问","寺废瓦不毁，研奇功亦多。已知良斲少，更奈苦心何！挺挺刚无敌，津津润可呵。羽阳陵谷变，冰井字书讹。赠比黄金璞，辞惭紫石歌。遥知玉音在，洗耳俟研磨。"
"汴禅师自斲普照石为研以诗见饷为和二首 其二","金末元初","元好问","点化铅仍见，坚凝铁易穿。何年埋朽壤，此日睹青天。古色秋烟重，哀音夜雨悬。有刀堪切玉，是镜不名砖。佛荫沦空劫，书林结后缘。禅河一勺水，更拟就师传。"
"癸巳除夜","金末元初","元好问","鼎定周元重，薪安汉已然。不随南渡马，虚泛北归船。身并枯蜩化，心争脱兔先。尘埃嗟落泊，光景强留连。往事青灯里，浮生白发前。更残钟未动，犹属出京年。"
"病中","金末元初","元好问","战胜颇自恃，宁知从外腴。文章工作祟，时运迫摧枯。止酒嗟何及，烧猪本不图。膏梁无急变，山泽有真臞。诗信藤条戏，方遭铁弹诬。盐红忘后顾，黧黑见前驱。眩入投床仆，晨淹伏枕呼。万钱惟呕泄，一脔尔乘除。静伏心仍悸，深调息亦粗。局嫌囚宇宙，渴忆卷江湖。风柳留蝉蜕，霜松映鹤孤。养和惩往失，扶老念时须。杯杓归神誓，垣墙任佛踰。回蹊且垂翅，望或在桑榆。"
"老树","金末元初","元好问","老树高留叶，寒藤细作花。沙平时泊雁，野迥已攒鸦。旋食秋看尽，行吟日又斜。干戈正飘忽，不用苦思家。"
"阳翟道中","金末元初","元好问","长路伶俜里，羁怀苍莽中。千山分晚照，万籁入秋风。频见参旗缩，虚传朔幕空。故园归未得，细问北来鸿。"
"太室同希颜赋","金末元初","元好问","壮矣崧维岳，盘盘上窈冥。中天瞻巨镇，元气有遗形。雨入秦川黑，云开楚岫青。鳌掀一柱在，万古压坤灵。"
"送登封张令西上","金末元初","元好问","罢县人称屈，悠悠复此行。渭城秋雁到，秦岭暮云平。道路衣从典，风尘剑已鸣。山西多侠客，莫说是书生。"
"送曹吉甫兼及通甫","金末元初","元好问","意气羡君豪，怜君屈骑曹。安能事笔砚，且复混弓刀。风雪貂裘暗，关山马骨高。南飞见鸿雁，应为惜哀劳。"
"胜概","金末元初","元好问","胜概烟尘外，新诗杖屦间。偶随流水去，澹与暮云还。吾道三缄口，时情一解颜。从今便高卧，已负半生閒。"
"落魄","金末元初","元好问","落魄宜多病，艰危更百忧。雨声孤馆夜，草色故园秋。行役鱼赪尾，归期乌白头。中州遂南北，残息付悠悠。"
"长寿新居","金末元初","元好问","地古村墟迥，川回县郭斜。蒲池馀老节，菊水引新芽。卜筑欣成趣，归耕觉有涯。迎门顾儿女，今日是山家。"
"十二月六日二首 其一","金末元初","元好问","伥鬼跳梁久，群雄结构牢。天机不可料，世网若为逃。白骨丁男尽，黄金甲第高。阊门隔九虎，休续楚臣骚。"
"十二月六日二首 其二","金末元初","元好问","海内兵犹满，天涯岁又新。龙移失鱼鳖，日食斗麒麟。草棘荒山雪，烟花故国春。聊城今夜月，愁绝未归人。"
"短日","金末元初","元好问","短日砧声急，重云雁影深。风霜侵晚节，天地入归心。零落沟中断，酸嘶爨下音。五年朝与夕，清血几沾襟。"
"送杨次公兼简秦彦容李天成","金末元初","元好问","海国山如染，云堆草易荒。时危频虎穴，路绝更羊肠。吊影双蓬鬓，携家一药囊。殷勤秦与李，无惜借馀光。"
"倪庄中秋","金末元初","元好问","强饭日逾瘦，裌衣秋已寒。儿童漫相忆，行路岂知难。露气入茅屋，溪声喧石滩。山中夜来月，到晓不曾看。"
"阳兴砦","金末元初","元好问","乱石通樵径，重冈拥戍城。山川带淳朴，鸡犬见升平。雨烂沙仍软，秋偏气自清。年年避营马，几向此中行。"
"聚仙台夜饮","金末元初","元好问","永夜留欢席，高怀远市尘。月凉衣有露，风细酒生鳞。乡社情亲旧，仙台姓字新。殷勤诗卷在，长记坐中人。"
"十月四日往关南","金末元初","元好问","行路见新月，独行还独谣。劳生尘衮衮，晚色鬓萧萧。野旷无遗穗，林疏有堕樵。回头麦山岭，更觉马蹄遥。"
"和仲梁","金末元初","元好问","林影兼秋薄，云阴带晚凉。石潭鱼近藻，沙渚雁留霜。笑语无长路，登临岂异乡。一尊堪共醉，惜不是重阳。"
"感事","金末元初","元好问","壮事本无取，老谋何所成？人皆传已死，吾亦厌馀生。潦倒封侯骨，淹留混俗情。百年堪一笑，辛苦惜虚名。"
"同冀文明秀山行","金末元初","元好问","暮景披横幅，山间二老同。云如愁戍苦，雪亦笑诗穷。古木冻欲折，断崖行复通。从今胡谷梦，时到水声中。"
"庚子三月十日作","金末元初","元好问","残梦忘书帙，馀寒殢酒杯。青铜元懒照，白纻更宽裁。水际时独往，花边知几回。殷勤双语燕，应自谢家来。"
"甲寅十二月四日出镇阳寄宰鲁伯","金末元初","元好问","滹水晓光动，灞桥诗境同。冲寒骑瘦马，认影识衰翁。长路风声里，孤城雪意中。回头歌笑处，凄绝意何穷。"
"同姚公茂徐沟道中联句","金末元初","元好问","路转川涂阔，天低雨气昏。绵山连汉垒，汾水入并门。来往频鞍马，登临负酒樽。联诗强一笑，凄绝恐销魂。"
"帝城","金末元初","元好问","帝城西下望孤云，半废晨昏愧此身。世俗但知从仕乐，书生只合在家贫。悠悠未了三千牍，碌碌翻随十九人。预遣儿书报归日，安排鸡黍约比邻。"
"仆射陂醉归即事","金末元初","元好问","多生曾得江湖乐，每见陂塘觉眼明。诗酒共寻前日约，风阴新自夜来晴。春波澹澹沙鸟没，野色荒荒烟树平。醉踏扁舟浩歌起，不须红袖出重城。"
"春日","金末元初","元好问","里社春盘巧欲争，裁红晕碧助春情。忽惊此日仍为客，却想当年似隔生。贫里齑盐怜节物，乱来歌吹失欢声。南州剩有还乡伴，戎马何时道路清。"
"野菊，座主閒閒公命作 其一","金末元初","元好问","柴桑人去已千年，细菊班班也自圆。共爱鲜明照秋色，争教狼藉卧疏烟。荒畦断垄新霜后，瘦蝶寒螀晚景前。只恐春丛笑迟暮，题诗端为发幽妍。"
"昆阳二首 其二","金末元初","元好问","去日黄花半未开，南来忽复见寒梅。淹留岁月无馀物，料理尘埃有此杯。老马长途良惫矣，白鸥春水亦悠哉！商馀说有沧洲趣，早晚乾坤入钓台。"
"叶县雨中","金末元初","元好问","春旱连延入麦秋，今朝一雨散千忧。龙公有力回枯槁，客子何心叹滞留。多稼即看连楚泽，归云应亦到崧丘。兵尘浩荡乾坤满，未厌明河拂地流。"
"山中寒食","金末元初","元好问","小雨班班浥曙烟，平林簇簇点晴川。清明寒食连三月，颍水崧山又一年。乐事渐随花共减，归心长与雁相先。平生最有登临兴，百感中来只慨然。"
"楚汉战处","金末元初","元好问","虎掷龙挐不两存，当年曾此赌乾坤。一时豪杰多行阵，万古山河自壁门。原野犹应厌膏血，风云长遣动心魂。成名竖子知谁谓？拟唤狂生与细论。"
"后湾别业","金末元初","元好问","薄云晴日烂烘春，高柳清风便可人。一饱本无华屋念，百年今见老农身。童童翠盖桑初合，滟滟苍波麦已匀。便与溪塘作盟约，不应重遣濯缨尘。"
"寄钦用","金末元初","元好问","憔悴京华苜蓿盘，南山归兴夜漫漫。长门有赋人谁买？坐榻无毡客亦寒。虫臂偶然烦造物，獐头何者亦求官。故人东望应相笑，世路羊肠乃尔难。"
"内乡县斋书事","金末元初","元好问","吏散公庭夜已分，寸心牢落百忧熏。催科无政堪书考，出粟何人与佐军。饥鼠绕床如欲语，惊乌啼月不堪闻。扁舟未得沧浪去，惭愧舂陵老使君。"
"除夜","金末元初","元好问","一灯明暗夜如何，梦寐衡门在涧阿。物外烟霞玉华远，花时车马洛阳多。折腰真有陶潜兴，扣角空传宁戚歌。三十七年今日过，可怜出处两蹉跎。"
"刘光甫内乡新居","金末元初","元好问","廌冠平日凛秋霜，老去声名只闭藏。父老渐来同保社，儿童久已爱文章。蔬随隙地皆成圃，竹放新梢欲过墙。为向长安旧游道，世间元有北窗凉。"
"西斋夜宴","金末元初","元好问","飘零无物慰天涯，酒伴相逢饮倍加。误谬君当略彭泽，回旋我亦笑长沙。金钗翠亸迎春髻，银烛光摇半夜花。只欠东山游录事，不来坚坐看纷哗。"
"出山","金末元初","元好问","松门石径静无关，布袜青鞋几往还。少日漫思为世用，中年直欲伴僧闲。尘埃长路仍回首，升斗微官亦强颜。休道西山不留客，数峰如画暮云间。"
"岐阳三首 其一","金末元初","元好问","突骑连营鸟不飞，北风浩浩发阴机。三秦形胜无今古，千里传闻果是非。偃蹇鲸鲵人海涸，分明蛇犬铁山围。穷途老阮无奇策，空望岐阳泪满衣。"
"岐阳三首 其三","金末元初","元好问","眈眈九虎护秦关，懦楚孱齐几上看。禹贡土田推陆海，汉家封檄自天山。北风猎猎悲笳发，渭水萧萧战骨寒。三十六峰长剑在，倚天仙掌惜空闲。"
"雨后丹凤门登眺","金末元初","元好问","绛阙遥天霁景开，金明高树晚风回。长虹下饮海欲竭，老雁叫云秋更哀。劫火有时归变灭，神嵩何计得飞来。穷途自觉无多泪，莫傍残阳望吹台。"
"怀秋林别业","金末元初","元好问","茅屋萧萧淅水滨，岂知身属洛阳尘。一家风雪何年尽，二顷田园入梦频。高树有巢鸠笑拙，空墙无穴鼠嫌贫。西南遥望肠堪断，自古虚名只误人。"
"壬辰十二月车驾东狩后即事五首 其一","金末元初","元好问","翠被匆匆见执鞭，戴盆郁郁梦瞻天。只知河朔归铜马，又说台城堕纸鸢。血肉正应皇极数，衣冠不及广明年。何时真得携家去，万里秋风一钓船。"
"壬辰十二月车驾东狩后即事五首 其三","金末元初","元好问","郁郁围城度两年，愁肠饥火日相煎。焦头无客知移突，曳足何人与共船。白骨又多兵死鬼，青山元有地行仙。西南三月音书绝，落日孤云望眼穿。"
"壬辰十二月车驾东狩后即事五首 其五","金末元初","元好问","五云宫阙露盘秋，银汉无声桂树稠。复道渐看连上苑，戈船仍拟下扬州。曲中青冢传新怨，梦里华胥失旧游。去去江南庾开府，凤凰楼畔莫回头。"
"癸巳四月二十九日出京","金末元初","元好问","塞外初捐宴赐金，当时南牧已骎骎。只知灞上真儿戏，谁谓神州竟陆沈。华表鹤来应有语，铜盘人去亦何心。兴亡谁识天公意？留著青城阅古今。"
"喜李彦深过聊城","金末元初","元好问","围城十月鬼为邻，异县相逢白发新。恨我不如南去雁，羡君独是北归人。言诗匡鼎功名薄，去国虞翻骨相屯。老眼天公只如此，穷途无用说悲辛。"
"与张杜饮","金末元初","元好问","故人寥落晓天星，异县相逢觉眼明。世事且休论向日，酒尊聊喜似承平。山公倒载群儿笑，焦遂高谈四座惊。轰醉春风一千日，愁城从此不能兵。"
"秋夕","金末元初","元好问","小簟凉多睡思清，一窗风雨送秋声。频年但觉貂裘敝，万古何曾马角生。寄食且依严尹幕，附书谁住邓州城？洗愁欲问东家酒，恨杀寒鸡不肯鸣。"
"梦归","金末元初","元好问","憔悴南冠一楚囚，归心江汉日东流。青山历历乡国梦，黄叶萧萧风雨秋。贫里有诗工作祟，乱来无泪可供愁。残年兄弟相逢在，随分齑盐万事休。"
"淮右","金末元初","元好问","淮右城池几处存，宋州新事不堪论。辅车谩欲通吴会，突骑谁当捣蓟门。细水浮花归别涧，断云含雨入孤村。空馀韩偓伤时泪，留与累臣一断魂。"
"秋夜","金末元初","元好问","九死馀生气息存，萧条门巷似荒村。春雷谩说惊坯户，皎日何曾入覆盆。济水有情添别泪，吴云无梦寄归魂。百年世事兼身事，尊酒何人与细论！"
"乙未正月九日立春","金末元初","元好问","十度新正九处家，今年痴坐转堪嗟。一冬残雪不肯尽，连日苦阴殊未涯。重碧总誇燕市酒，小红谁记上林花？残魂零落今无几，乞与春风恼鬓华。"
"三仙祠","金末元初","元好问","三仙祠下往来频，憔悴征衫满路尘。箫鼓未休寒食酒，樵苏时见旧都人。吹残芳树红仍在，展放平田绿已匀。西北并州隔千里，几时还我故乡春。"
"送辅之仲庸还大梁","金末元初","元好问","骅骝争道渺翩翩，谁遗风尘失壮年。四壁旧闻悬磬宅，一囊今有卖书钱。淋浪别酒青灯夜，灭没孤帆落照边。想得还家过春半，故都乔木满苍烟。"
"寄钦止李兄","金末元初","元好问","征车南北转秋蓬，关塞相望两秃翁。衮衮便当随世路，悠悠难复倚天公。铜驼荆棘千年后，金马衣冠一梦中。尊酒云州古城下，几时携手哭春风。"
"镇州与文举百一饮","金末元初","元好问","翁仲遗墟草棘秋，苍龙双阙记神州。只知终老归唐土，忽漫相逢是楚囚。日月尽随天北转，古今谁见海西流？眼中二老风流在，一醉从教万事休。"
"卫州感事二首 其一","金末元初","元好问","神龙失水困蜉蝣，一舸仓皇入宋州。紫气已沈牛斗夜，白云空望帝乡秋。劫前宝地三千界，梦里琼枝十二楼。欲就长河问遗事？悠悠东注不还流。"
"卫州感事二首 其二","金末元初","元好问","白塔亭亭古佛祠，往年曾此走京师。不知江令还家日，何似湘累去国时。离合兴亡遽如此，凄迟零落竟安之！太行千里青如染，落日阑干有所思。"
"望崧少二首 其一","金末元初","元好问","崧少飞来昆阆山，山家茅屋翠微间。鸡豚乡社相劳苦，花木禅房时往还。结习尚馀三宿恋，残年多负半生閒。长河一苇人千里，望断西城碧玉环。"
"望崧少二首 其二","金末元初","元好问","饮鹤池边万木稠，养龙崖上五峰秋。藤垂绝壁云添润，涧落哀湍雪共流。田父占年惊玉旆，诗仙留迹叹昆丘。西风落日山阳道，空对红尘忆旧游。"
"怀州子城晚望少室","金末元初","元好问","河外青山展卧屏，并州孤客倚高城。十年旧隐抛何处？一片伤心画不成。谷口暮云知郑重，林梢残照故分明。洛阳见说兵犹满，半夜悲歌意未平。"
"羊肠坂","金末元初","元好问","浩荡云山直北看，凌兢羸马不胜鞍。老来行路先愁远，贫里辞家更觉难。衣上风沙叹憔悴，梦中灯火忆团圞。凭谁为报东州信？今在羊肠百八盘。"
"太原","金末元初","元好问","梦里乡关春复秋，眼明今得见并州。古来全晋非无策，乱后清汾空自流。南渡衣冠几人在？西山薇蕨此生休。十年弄笔文昌府，争信中朝有楚囚。"
"野谷道中怀昭禅师","金末元初","元好问","行行汾沁欲分疆，渐喜人声挟两乡。野谷青山空自绕，金城白塔已相望。汤翻豆饼银丝滑，油点茶心雪蕊香。说向阿师应被笑，人生生处果难忘。"
"寄杨飞卿","金末元初","元好问","客梦悠悠信转蓬，藜床殷殷动晨钟。西风白发三千丈，故国青山一万重。沙水有情留过雁，乾坤多事泣秋虫。三间老屋知何处，惭愧云间陆士龙。"
"再到新卫","金末元初","元好问","蝗旱相仍岁已荒，伶俜十口值还乡。空令姓字喧时辈，不救饥寒趋路傍。行帐马嘶尘澒洞，空村人去雨淋浪。河平千里筋骸尽，更欲驱车上太行。"
"别冠氏诸人","金末元初","元好问","东舍茶浑酒味新，西城红艳杏园春。衣冠会集今为盛，里社追随分更亲。分手共伤千里别，低眉常愧六年贫。他时细数平原客，看到还乡第几人？"
"四哀诗李钦叔","金末元初","元好问","赤县神州坐陆沈，金汤非粟祸侵寻。当官避事平生耻，视死如归社稷心。文采是人知子重，交朋无我与君深。悲来不待山阳笛，一忆同衾泪满襟。"
"冀京父","金末元初","元好问","先公藻鉴识终童，曾拔昆山玉一峰。不见连城沽白璧，早闻烈火燎黄琮。重围急变纷纷口，九地忠魂耿耿胸。欲吊南云无觅处，士林能不泣相逢。"
"李长源","金末元初","元好问","冀都事死东州祸，李翰林亡陕府兵。方为骚人笺楚些，更禁书客堕秦坑。石苞本不容孙楚，黄祖安能贷祢衡！同甲四人三横霣，此身虽在亦堪惊。"
"王仲泽","金末元初","元好问","太学声华弱冠驰，青云岐路九霄飞。上前论事龙颜喜，幕下筹边犬吠稀。壮志相如头碎柱，赤心嵇绍血沾衣。从来圣牍褒忠义，谁为幽魂一发挥。"
"杏花二首 其一","金末元初","元好问","芳树春融绛蜡凝，春风寂寞掩柴荆。画眉卢女娇无奈，龋齿孙娘笑不成。已怕宿妆添蝶粉，更堪暖蕊闹蜂声。一般疏影黄昏月，独爱寒梅恐未平。"
"赋南中杨生玉泉墨","金末元初","元好问","万灶玄珠一唾轻，客卿新以玉泉名。御团更觉香为累，冷剂休誇漆点成。涴袖秦郎无藉在，画眉张遇可怜生。晴窗弄笔人今老，孤负松风入砚声。"
"赤石谷","金末元初","元好问","林罅阴崖雾杳冥，石根寒溜玉玎玲。云来朔漠疑秋早，山近清凉觉地灵。静爱鸟声存野调，闹嫌人迹带尘腥。南台说有金银气，可是并汾处士星。"
"亭同麻知几赋","金末元初","元好问","零落栖迟复此游，一尊聊得散羁愁。天围平野莽无际，水绕孤城閒不流。柳意渐回淮浦暖，雁声仍带塞门秋。登高望远令人起，欲买烟波无钓舟。"
"过应州","金末元初","元好问","平野风埃接戍楼，边城三月似穷秋。人家土屋才容膝，驿路旃车不断头。随俗未甘尝马湩，敌寒直欲御羊裘。十年紫禁烟花绕，此日云山是应州。"
"感事","金末元初","元好问","富贵何曾润髑髅，直须淅米向矛头。血雠此日逢三怨，风鉴生平备九流。瓢饮不甘颜巷乐，市钳真有楚人忧。世间安得如川酒，力士铛头醉死休。"
"感兴","金末元初","元好问","倚梯从昔望烟霄，七叶何人竟珥貂。道路常教车历鹿，功名唯有鬓飘萧。勤如韩子初无补，晚似冯公岂见招。五十三年等閒里，一窗风叶雨潇潇。"
"甲辰三月旦日以后杂诗二首 其一","金末元初","元好问","濈濈猩红闹晓晴，攒头真似与春争。舒开杨柳聊相映，瘦杀寒梅枉自清。粉艳低回工作态，绛唇寂寞独含情。画图只爱残妆好，未信徐郎解写生。"
"甲辰三月旦日以后杂诗二首 其二","金末元初","元好问","密雾轻尘细洒匀，绿云红雪一番新。风光烂熳供欢席，酒味清醇似主人。落落湖山如有喜，欣欣鱼鸟亦相亲。新诗写入奚奴锦，从此他乡不算春。"
"紫牡丹","金末元初","元好问","梦里华胥失玉京，小阑春事自升平。只缘造物偏留意，须信凡花浪得名。蜀锦浪淘添色重，御炉风细觉香清。金刀一剪肠堪断，绿鬓刘郎半白生。"
"为邓人作诗","金末元初","元好问","再见州人本不期，相留相挽忍相违。携盘渭水空流涕，种柳金陵已合围。事去恍疑春梦过，眼明还似故乡归。题诗未要题名字，今是中原一布衣。"
"赠张主簿伟","金末元初","元好问","江岸坟荒草棘秋，朱阳南下重君忧。弓刀近塞人烟少，林壑经霜虎迹稠。究竟畏途知有渐，激昂高义报无由。从今弟侄通家了，莫向瓜田认故侯。"
"寄荅商孟卿","金末元初","元好问","窈渺朱弦寂寞心，得诗何啻得黄金。冷猿挂梦山月暝，老雁叫群江渚深。异县五年仍隔阔，荒城连日想登临。书来且只平安了，拨触离愁恐不禁。"
"十一月五日暂往西张","金末元初","元好问","城隈细路入沙汀，絮帽冲风日再经。岁歉村虚更荒恶，穷冬人影亦伶俜。林烟漠漠鸦边暗，山骨棱棱雪外青。四十年来此寒苦，冻吟犹记陇关亭。"
"石岭关书所见","金末元初","元好问","轧轧旃车转石槽，故关犹复戍弓刀。连营突骑红尘暗，微服行人细路高。已化虫沙休自叹，厌逢豺虎欲安逃。青云玉立三千丈，元只东山意气豪。"
"汴梁除夜","金末元初","元好问","六街歌鼓待晨钟，四壁寒斋只病翁。鬓雪得年应更白，灯花何喜也能红。养生有论人空老，祖道无诗鬼亦穷。数日西园看车马，一番桃李又春风。"
"龙兴寺阁","金末元初","元好问","全赵堂堂入望宽，九层飞观尽高寒。空闻赤帜疑军垒，真见金人泣露盘。桑海几经尘劫坏，江山独恨酒肠乾。诗家总道登临好，试就遗台老树看。"
"听姨女乔夫人鼓风入松","金末元初","元好问","白雪朱弦一再行，春风纤指十三星。云窗雾阁有今夕，宝靥罗裙无此声。萧洒寒松度虚籁，悠扬飞絮搅青冥。胎仙不比湘灵瑟，五字钱郎莫漫惊。"
"寒食","金末元初","元好问","上苑春风盛物华，天津云锦赤城霞。轻舟矮马追随远，翠幕青旗笑语哗。化国楼台隔瀛海，吴儿洲渚记仙家。山斋此日肠堪断，寂寞铜瓶对杏花。"
"过寂通庵别陈丈","金末元初","元好问","心远由来地自偏，不离城市得林泉。从教上界多官府，且放閒身作地仙。三月有期何敢负，百杯未满会须填。违离更觉从公晚，却望都门一慨然。"
"送李同年德之归洛西","金末元初","元好问","无奈流光冉冉何，逢君聊得慰蹉跎。飞黄老去空奇骨，社燕归来只旧窠。举世尽从愁里过，一尊独爱醉时歌。洛中定有人相问，休道今年白发多。"
"存没","金末元初","元好问","行间杨赵提衡早，老去辛刘入梦频。案上酒杯聊自慰，袖中诗卷欲谁亲。两都秋色皆乔木，一代名家不数人。汲冢遗编要完补，可能虚负百年身。"
"人日有怀愚斋张兄纬文","金末元初","元好问","书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女青红又一时。涧底孤松二千尺，殷勤留看岁寒枝。"
"张村杏花","金末元初","元好问","昨日樱桃绛蜡痕，今朝红袖已迎门。只应芳树知人意，留著残妆伴酒尊。浓李尚须羞粉艳，寒梅空自怨黄昏。诗家元白无今古，从此张村即赵村。"
"送奉先从军","金末元初","元好问","潦倒书生百战场，功名都属绣衣郎。虎头食肉无不可，鼠目求官空自忙。卷月清笳渭城晓，倚天长剑蜀山苍。习池老去风流减，醉后扬鞭愧葛疆。"
"赠玉峰魏文邦彦","金末元初","元好问","梦想南山掩霭间，眼明惊见玉峰寒。风波旧忆横身过，世事今归袖手看。贩妇庸儿识名姓，故乡遗族见衣冠。临流卜筑平生事，会就辽东管幼安。"
"郁郁","金末元初","元好问","郁郁羁怀不易开，更堪寥落动凄哀。华胥梦破青山在，梁甫吟成白发催。秋意渐随林影薄，晓寒都逐雁声来。并州旧日风声恶，怅望乡书早晚回。"
"秋日载酒光武庙","金末元初","元好问","美酒良辰邂逅同，赤眉城北汉王宫。百年星斗归天上，万古旌旗在眼中。草木暗随秋气老，河山长为昔人雄。一杯径醉风云地，莫放银盘上海东。"
"丙辰九月二十六日挈家游龙泉","金末元初","元好问","风色澄鲜称野情，居僧闻客喜相迎。藤垂石磴云添润，泉漱山根玉有声。庭树老于临济寺，霜林浑是汉家营。明年此日知何处？莫惜题诗记姓名。"
"洛阳高少府瀍阳后庵四首 其一","金末元初","元好问","溪上弄明月，风露发新警。心空无一尘，万竹扫清影。"
"洛阳高少府瀍阳后庵四首 其二","金末元初","元好问","一水随人意，蔬畦复芋沟。风波河洛近，莫放出山流。"
"洛阳高少府瀍阳后庵四首 其三","金末元初","元好问","韭早春先绿，菘肥秋未黄。殷勤绕畦水，终日为君忙。"
"洛阳高少府瀍阳后庵四首 其四","金末元初","元好问","地僻境逾静，林疏秋已分。清溪一片月，修竹四山云。"
"山居杂诗六首 其二","金末元初","元好问","石润云先动，桥平水渐过。野阴添晚重，山意向秋多。"
"山居杂诗六首 其五","金末元初","元好问","涨落沙痕出，堤摧岸口斜。断桥堆聚沫，高树阁浮槎。"
"梁父吟扇头","金末元初","元好问","盘礴万古心，块石入危坐。青天一明月，孤唱谁与和？"
"辛亥寒食","金末元初","元好问","寒食年年好，今年迥不同。秋千与花影，并在月明中。"
"德和墨竹扇头","金末元初","元好问","静里离离新粉，动时细细清香。明月清风自在，红尘白日何妨。"
"曹得一扇头","金末元初","元好问","机中秦女仙去，月底梅花晚开。只见一枝疏影，不知何处香来。"
"西园","金末元初","元好问","百草千花雨气新，今朝陌上有游尘。皇州春色浓于酒，醉杀西园歌舞人。"
"杏花杂诗八首 其二","金末元初","元好问","露华浥浥汎晴光，睡足东风倚绿窗。试遣红妆映银烛，湘桃争合伴仙郎。"
"杏花杂诗八首 其四","金末元初","元好问","暖日园林可散愁，每逢花处尽迟留。青旗知是谁家酒？一片春风出树头。"
"杏花杂诗八首 其五","金末元初","元好问","纷纷红紫不胜稠，争得春光竞出头。却是梨花高一著，随宜梳洗尽风流。"
"杏花杂诗八首 其六","金末元初","元好问","露浥清华粉自添，隔溪遥见玉帘苫。眼看桃李飘零尽，更拣繁枝插帽檐。"
"杏花杂诗八首 其七","金末元初","元好问","楚客离魂不易招，野春平碧水迢迢。垂杨也被多情恼，瘦损春风十万条。"
"杏花杂诗八首 其八","金末元初","元好问","红妆翠盖惜风流，春动香生不自由。莫向芸斋厌閒冷，小诗供作锦缠头。"
"出京","金末元初","元好问","巫峡归云底处寻，高城渺渺暮烟沈。春风不剪垂杨断，系尽行人北望心。"
"惠崇芦雁","金末元初","元好问","寒沙折苇静相依，故国春风早晚归。意外羁栖谁画得？羽毛单薄稻粱微。"
"铜雀台瓦砚","金末元初","元好问","爱惜铅华洗又看，画阑桂树雨声寒。千年不作鸳鸯去，唤得书生笑老瞒。"
"步虚词三首 其一","金末元初","元好问","阆苑仙人白锦袍，海山宫阙醉蟠桃。三更月底鸾声急，万里风头鹤背高。"
"步虚词三首 其二","金末元初","元好问","万神朝罢出通明，和气欢声满玉京。见说人间有新异，绿章封事谢升平。"
"步虚词三首 其三","金末元初","元好问","琪树明霞碧落宫，歌音袅袅度泠风。人间听得《霓裳》惯，犹恐钧天是梦中。"
"风雨停舟图","金末元初","元好问","老木高风作意狂，青山和雨入微茫。画图唤起扁舟梦，一夜江声撼客床。"
"长寿山居元夕","金末元初","元好问","微茫灯火共荒村，黄叶漫山雪拥门。三十九年何限事，只留孤影伴黄昏。"
"右司正之家渭川千亩图","金末元初","元好问","官街尘土雾中天，入眼荒寒一洒然。大似终南山下看，北风和雪卷苍烟。"
"山居二首 其一","金末元初","元好问","斜阳高树挂晴虹，肃肃微凉雨气中。一道鹭鸶花不断，密香吹满马头风。"
"山居二首 其二","金末元初","元好问","诗肠搜苦怯茶瓯，信手拈书却枕头。檐溜滴残山院静，碧花红穗媚凉秋。"
"寄女严","金末元初","元好问","鹳崖鱼窟路间关，旬月无由一往还。寒食归宁见邻女，举家回首望西山。"
"自邓州幕府暂归秋林","金末元初","元好问","升斗微官不疗饥，中林春雨蕨芽肥。归来应被青山笑，可惜缁尘染素衣。"
"题省掾刘德润家骖鸾图并为同舍郎刘长卿记异刘在方城先有碧箫之遇如芙蓉城事云","金末元初","元好问","千劫情缘万古期，楼中萧史姓名非。洞天花落秋云冷，肠断青鸾独自飞。"
"杂著三首 其一","金末元初","元好问","青盖朝来帝座新，岂知卫瓘是忠臣。洛阳荆棘千年后，愁绝铜驼陌上人。"
"杂著三首 其二","金末元初","元好问","天上河源地上流，黄金浮世等閒休。埋愁不著重泉底，尽向人间种白头。"
"杂著三首 其三","金末元初","元好问","半纸虚名百战身，转头高冢卧麒麟。山间曾见渔樵说，辛苦凌烟阁上人。"
"俳体雪香亭杂咏十二首 其一","金末元初","元好问","洛阳城阙变灰烟，暮虢朝虞只眼前。为向杏梁双燕道，营巢何处过明年？"
"俳体雪香亭杂咏十二首 其三","金末元初","元好问","醇和旁近洞房环，碧瓦参差竹树閒。批奏内人轮上直，去年名姓在窗间。"
"俳体雪香亭杂咏十二首 其四","金末元初","元好问","天上三郎玉不如，手中白羽趁花奴。御屏零落宣和笔，留得华清按乐图。"
"俳体雪香亭杂咏十二首 其五","金末元初","元好问","诗仙诗鬼不谩欺，时事先教梦里知。禁苑又经人物散，荒凉台榭水流迟。"
"俳体雪香亭杂咏十二首 其六","金末元初","元好问","金缕歌词金曲卮，百年人事鬓成丝。重来未必春风在，更为梨花住少时。"
"俳体雪香亭杂咏十二首 其七","金末元初","元好问","杨柳随风散绿丝，桃花临水弄妍姿。无端种下青青竹，恰到湘君泪尽时。"
"俳体雪香亭杂咏十二首 其八","金末元初","元好问","琵琶心事曲中论，曾笑明妃负汉恩。明日天山山下路，不须回首望都门。"
"俳体雪香亭杂咏十二首 其九","金末元初","元好问","炉薰浥浥带轻阴，翠竹高梧水殿深。去去旃车雪三尺，画罗休缕麝香金。"
"俳体雪香亭杂咏十二首 其十","金末元初","元好问","苦才多思是春风，偏近骚人怅望中。啼尽杜鹃枝上血，海棠明日更应红。"
"俳体雪香亭杂咏十二首 其十一","金末元初","元好问","暖日晴云锦树新，风吹雨打旋成尘。宫园深闭无人到，自在流莺哭暮春。"
"俳体雪香亭杂咏十二首 其十二","金末元初","元好问","暮云楼阁古今情，地老天荒恨未平。白发累臣几人在，就中愁杀庾兰成。"
"记梦","金末元初","元好问","天上材官老不材，从教兀兀走尘埃。梦中望拜通明殿，曾见金书两字来。"
"杂著二首 其一","金末元初","元好问","六朝琼树掌中春，回首胡妆一面新。生羡石家金谷里，千年独有坠楼人。"
"杂著二首 其二","金末元初","元好问","燕语莺啼百啭新，长廊寂寂不逢人。东君去作谁家客？花柳无情各自春。"
"眉","金末元初","元好问","石绿香煤浅淡间，多情长带楚梅酸。小诗拟写春愁样，忆著分明下笔难。"
"出都","金末元初","元好问","春闺斜月晓闻莺，信马都门半醉醒。官柳青青莫回首，短长亭是断肠亭。"
"姨母陇西君讳日作","金末元初","元好问","宝镜煌煌照九州，埋藏曾及见诸刘。酆城今日无雷焕，紫气谁当辨斗牛。"
"自赵庄归冠氏","金末元初","元好问","杏园红过雪披离，杨柳无风绿线齐。寒食人家在原野，乳鸦墙外尽情啼。"
"济南杂诗五首 其一","金末元初","元好问","儿时曾过济南城，暗算存亡只自惊。四十二年弹指过，却疑行处是前生。"
"济南杂诗五首 其二","金末元初","元好问","吴儿洲渚似神仙，罨画溪光碧玉泉。别有洞天君不见，鹊山寒食泰和年。"
"济南杂诗五首 其三","金末元初","元好问","石刻烧残宴集辞，雄楼杰观想当时。只应画戟清香地，多欠韦郎五字诗。"
"济南杂诗五首 其四","金末元初","元好问","白烟销尽冻云凝，山月飞来夜气澄。且向波间看玉塔，不须桥畔觅金绳。"
"济南杂诗五首 其五","金末元初","元好问","荷叶荷花烂熳秋，鹭鸶飞近钓鱼舟。北城佳处经行遍，留著南山更一游。"
"题刘才卿湖石扇头","金末元初","元好问","幽涧云凝雨未乾，曲池疏竹共荒寒。扇头唤起西园梦，好似熙春阁下看。"
"闻歌怀京师旧游","金末元初","元好问","楼前谁唱《绿腰》催，千里梁园首重回。记得杜家亭子上，信之钦用共听来。"
"出镇州","金末元初","元好问","汾水归心日夜流，孤云飞处是松楸。无端行近还乡路，却傍西山入相州。"
"南关二首 其一","金末元初","元好问","风里秋蓬不自由，一生几度过隆州。无情团柏关前水，流尽朱颜到白头。"
"南关二首 其二","金末元初","元好问","路转川回失系舟，更教两驿过徐沟。多情团柏关前水，却共清汾一处流。"
"马坊冷大师清真道院","金末元初","元好问","枯蒲折苇障清湾，十里风荷指顾间。安得西湖展江手，乱铺云锦浸青山。"
"游天坛杂诗五首 其一","金末元初","元好问","芳树阴阴鸟语哗，绿云晴雪映红霞。青山可是堪人恨，藏著中岩十里花。"
"游天坛杂诗五首 其二","金末元初","元好问","漫山白白与红红，小树低丛看不供。总道楂花香气好，就中偏爱玉珑松。"
"游天坛杂诗五首 其三","金末元初","元好问","溪童相对采椿芽，指似阳坡说种瓜。想得近山营马少，青林深处有人家。"
"游天坛杂诗五首 其五","金末元初","元好问","仙坛倒影凤麟洲，一道云光插素秋。也是天公閒不得，海东移著海西头。"
"初挈家还读书山杂诗二首 其一","金末元初","元好问","天门笔势到閒閒，相国文章玉笋班。从此晋阳方志上，系舟山是读书山。"
"初挈家还读书山杂诗二首 其二","金末元初","元好问","眼中华屋记生存，旧事无人可共论。老树婆娑三百尺，青衫还见读书孙。"
"赋瓶中杂花七首 其一","金末元初","元好问","老眼惊看节物新，今年更与酒杯亲。东山一道花如绣，从此他乡不是春。"
"赋瓶中杂花七首 其二","金末元初","元好问","香中人道睡香浓，谁信丁香臭味同。一树百枝千万结，更应薰染费春工。"
"赋瓶中杂花七首 其三","金末元初","元好问","生红点点弄娇妍，半拆花房更可怜。传语春风好将护，莫教容易作银钱。"
"赋瓶中杂花七首 其四","金末元初","元好问","红抹兰膏绿染衣，绿娇红小两相宜。华边剩有清香在，木石痴儿自不知。"
"赋瓶中杂花七首 其五","金末元初","元好问","素艳来从月姊家，温风淑气发清华。人间自有交枝玉，天上休开六出花。"
"赋瓶中杂花七首 其六","金末元初","元好问","昨日桃花锦片新，兔葵今日到残春。低枝留得稀疏朵，比似全开更恼人。"
"赋瓶中杂花七首 其七","金末元初","元好问","古铜瓶子满芳枝，裁剪春风入小诗。看看海棠如有语，杏花也到退房时。"
"杜生绝艺","金末元初","元好问","杜生绝艺两弦弹，穆护沙词不等閒。莫怪曲终双泪落，数声全似古《阳关》。"
"德华小女五岁能诵予诗数首以此诗为赠","金末元初","元好问","牙牙娇语总堪誇，学念新诗似小茶。好个通家女兄弟，海棠红点紫兰芽。"
"春归","金末元初","元好问","野杏溪桃三两枝，春归也作送春诗。东君自爱长安好，能住山城得几时。"
"发南楼度雁门关二首 其一","金末元初","元好问","鸡声未动发南楼，涧水随人向北流。欲望读书山远近，雁门关上懒回头。"
"发南楼度雁门关二首 其二","金末元初","元好问","棱磳石磴倚高梯，穹谷无人绿树齐。总为古来征戍苦，宿云常傍塞垣低。"
"自题中州集后五首 其一","金末元初","元好问","邺下曹刘气尽豪，江东诸谢韵尤高。若从华实评诗品，未便吴侬得锦袍。"
"自题中州集后五首 其二","金末元初","元好问","陶谢风流到百家，半山老眼净无花。北人不拾江西唾，未要曾郎借齿牙。"
"自题中州集后五首 其三","金末元初","元好问","万古骚人呕肺肝，乾坤清气得来难。诗家亦有长沙帖，莫作宣和阁本看。"
"自题中州集后五首 其四","金末元初","元好问","文章得失寸心知，千古朱弦属子期。爱杀溪南辛老子，相从何止十年迟。"
"自题中州集后五首 其五","金末元初","元好问","平世何曾有稗官，乱来史笔亦烧残。百年遗稿天留在，抱向空山掩泪看。"
"讲武城","金末元初","元好问","作计千年复万年，似嫌蒸土不能坚。祇今讲武人何在？衰柳残阳有乱蝉。"
"药山道中","金末元初","元好问","西风砧杵日相催，著破征衣整未回。白雁已衔霜信过，青林閒送雨声来。"
"黄华峪十绝句 其一","金末元初","元好问","岱崧王屋旧经过，自倚胸中胜概多。独欠太行高绝处，青天白日看山河。"
"黄华峪十绝句 其四","金末元初","元好问","绝壁孤云仔细看，云间龙穴想高寒。碧澜寸寸横秋色，空对山灵说到难。"
"黄华峪十绝句 其五","金末元初","元好问","玉立千峰画不如，天公自有范宽图。闾山要著黄华老，千尺珠帘得似无。"
"黄华峪十绝句 其六","金末元初","元好问","团团石瓮琢青瑶，仰面看云觉动摇。谁著天瓢洒飞雨，半空翻转玉龙腰。"
"黄华峪十绝句 其九","金末元初","元好问","落峡飞流散不收，湍声汹汹动高秋。也应嫌被红尘浣，才近山门便洑流。"
"乡郡杂诗二首 其一","金末元初","元好问","一沟流水几桥横，岸上人家种柳成。来岁春风一千树，绿烟和雨暗重城。"
"乡郡杂诗二首 其二","金末元初","元好问","新堂缥缈接飞楼，云锦周遭霜树秋。若道使君无妙思，冠山移得近城头。"
"楚山清晓图","金末元初","元好问","雨润烟浓十二峰，云间合有楚王宫。遥知别后西州梦，一抹春愁浅淡中。"
"三乡杂诗二首 其一","金末元初","元好问","梦寐沧洲烂熳游，西风安得钓鱼舟。薄云楼阁犹烘暑，细雨林塘已带秋。"
"三乡杂诗二首 其二","金末元初","元好问","尖新秋意晚晴中，六尺筇枝满袖风。草合断桥通暗绿，竹摇残照漏疏红。"
"杨秘监马图","金末元初","元好问","天闲谁省识真龙，金粟堆前草色空。忽见画图疑是梦，东华驰道麝香骢。"
"岳山道中","金末元初","元好问","野禾成穗石田黄，山木无风雨气凉。流水平冈尽堪画，数家村落更斜阳。"
"雪岸鸣䳺","金末元初","元好问","离离残雪点荒丛，更著幽禽惨淡中。笑杀画帘双燕子，秋千红索海棠风。"
"客意","金末元初","元好问","雪屋灯青客枕孤，眼中了了见归途。山间儿女应相望，十月初旬得到无？"
"论诗三首 其一","金末元初","元好问","坎井鸣蛙自一天，江山放眼更超然。情知春草池塘句，不到柴烟粪火边。"
"论诗三首 其二","金末元初","元好问","诗肠搜苦白头生，故纸尘昏枉乞灵。不信骊珠不难得，试看金翅擘沧溟。"
"论诗三首 其三","金末元初","元好问","晕碧裁红点缀匀，一回拈出一回新。鸳鸯绣了从教看，莫把金针度与人。"
"风柳鸣蝉","金末元初","元好问","轻明双翼晓风前，一曲哀筝续断弦。移向别枝谁画得，只留残响客愁边。"
"僧寺阻雨","金末元初","元好问","山气森岑入葛衣，砧声偏与客心期。僧窗连夜萧萧雨，又较归程几日迟。"
"王子文琴斋","金末元初","元好问","天上秋风月底霜，求凰一曲鬓丝长。相如四壁消何物？直要文君典鹔鹴。"
"旧与赵景温","金末元初","元好问","浮云流水易西东，回首梁园似梦中。一别十年今又别，酒尊能得几回同。"
"雪谷早行图","金末元初","元好问","画到天机古亦难，遗山诗境更高寒。贞元朝士今谁在？莫厌明窗百过看。"
"夜宿山中","金末元初","元好问","月华人影共徘徊，未算归程梦已回。涧水悲鸣易愁绝，长松休送雨声来。"
"台山杂咏五首 其二","金末元初","元好问","山上离宫魏故基，黄金佛阁到今疑。异时人读清凉传，应记诸孙赋《黍离》。"
"台山杂咏五首 其三","金末元初","元好问","一国春风帝子家，绿云晴雪间红霞。香绵稳藉僧溪草，蜀锦惊看佛钵花。"
"台山杂咏五首 其四","金末元初","元好问","沈沈龙穴贮云烟，百草千花雨露偏。佛土休将人境比，谁家随步得金莲。"
"台山杂咏五首 其五","金末元初","元好问","灵蛇不与世相关，时复蜿蜒水石间。何处天瓢待霖雨？一龛香火梵仙山。"
"乙卯二月二十一日归自汴梁二十五日夜久旱而雨偶记内乡一诗追录于此今三十年矣","金末元初","元好问","桑条沾润麦沟青，轧轧耕车闹晓晴。老眼不随花柳转，一犁春事最关情。"
"石勒问道图","金末元初","元好问","轻比韩彭作李阳，高僧久已笑君狂。中原果有刘文叔，肯说铃声替戾冈。"
"贞燕","金末元初","元好问","杏梁双宿复双飞，海国争教只影归。想得秋风逼凉冷，谢家儿女亦依依。"
"留赠丹阳王鍊师","金末元初","元好问","敝尽貂裘白发新，京华旅食记前身。仙翁相见休相笑，同是邯郸枕上人。"
"元夕","金末元初","元好问","花影灯光一万重，青衫骢马踏东风。彰阳旧事无人记，二十三年似梦中！"
"酴醾","金末元初","元好问","枕帏馀韵最清真，梦里犹来著莫人。拟借浓阴作罗幕，玉缨多处卧残春。"
"和德新丈","金末元初","元好问","二年老眼暗兵尘，今日逢君喜事新。结伴还乡有成约，不应先作北归人。"
"倦绣图","金末元初","元好问","香玉春来困不胜，啼莺唤梦几时应。可怜憔悴田家女，促织声中对晓灯。"
"雪谷晓行图","金末元初","元好问","漫漫长路几时休，风雪无情梦亦愁。羡杀田家老翁媪，瓦盆浊酒火炉头。"
"与西僧伦伯达","金末元初","元好问","行云孤鹤万缘轻，遥见乡关眼便明。不似遗山元老子，尘埃风雨过平生。"
"下太行","金末元初","李俊民","山中日日伴云閒，不见閒云只见山。君去试从山下望，青山却在白云间。"
"寄别","金末元初","李俊民","马蹄踏破乱山青，送客风回酒半醒。归客莫将云外指，大都一十五长亭。"
"香梅二首 其一","金末元初","李俊民","被谁说破梦中梅，应有罗浮倒挂来。祇为怕愁贪睡后，返魂才向北枝开。"
"香梅二首 其二","金末元初","李俊民","一枝潇洒陇头香，分付新愁竹叶觞。纸帐不须寻短梦，天涯倦客已无肠。"
"集古十二首 其五","金末元初","李俊民","谁家红袖倚江楼，白袷行人又远游。今夜不知何处泊？青山万里一孤舟。"
"张礼部溪山真乐图","金末元初","王庭筠","悠悠春天云，想见平时闲。朝游溪桥畔，暮宿山堂间。澹然不知愁，亦复忘所欢。出山初无心，既出还思山。人间待霖雨，欲归良独难。山堂怅何许，萧萧松桂寒。"
"黄华亭 其五","金末元初","王庭筠","道人邂逅一开颜，为借筇枝策我孱。幽鸟留人还小住，晚风吹破水中山。"
"黄华亭 其四","金末元初","王庭筠","挂镜台西挂玉龙，半山飞雪舞天风。寒云直上三千尺，人道高欢避暑宫。"
"送李山人之燕","金末元初","段克己","与君把臂临黄河，缺壶声里度悲歌。玉缸酒半离筵起，千里东风射马耳。孰能忍饥学夷齐，看人鼻孔吹虹蜺。莫道书生成事少，男儿盖棺事乃了。雄心虽壮未能伸，客舍萧条逢暮春。卢沟河上千株柳，满地杨花愁杀人。"
"方平道中 其一","金末元初","段克己","沙软新经雨，风轻不起尘。溪山随处好，花柳著行新。放浪聊终日，蹉跎又一春。行年已如此，犹复向来人。"
"方平道中 其二","金末元初","段克己","病怯春衫薄，衰怜葛屦轻。平芜迷旧迹，幽鸟变新声。兴与云俱远，心同水共清。胶胶还扰扰，回首笑浮生。"
"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其一","金末元初","段克己","高楼薄浮云，知是何人宅。卖诸轻薄儿，身为五侯客。日暮斗鸡回，车骑何翕赫。鼻息吹虹蜺，行路皆踧踖。岂知黔娄生，储粟无儋石。衣衾不掩尸，送我城东陌。寥寥百世下，谁分夷与蹠。"
"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其二","金末元初","段克己","北方有黄鹄，饱义气勇烈。天寒辞故巢，思欲近丹穴。吁嗟翅翎短，云海路隔绝。凤皇不相待，孤愤无由泄。耻与鸱鸢群，朝夕肆饕餮。一步两叫号，心摧口流血。侧头向苍昊，永与羁雌决。人皆尚鸱鸢，反谓黄鹄劣。世无弃瓢翁，轩轾定谁说。猿鹤与沙虫，泯泯同一辙。悲来结中肠，欲辩再三咽。"
"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其三","金末元初","段克己","艺兰当清秋，生育胡不早。西风发微香，能得几时好。飞霜半夜来，灭没先百草。真宰独何心，吞声不复道。"
"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其四","金末元初","段克己","驱车上太行，中道车轴折。停车卧辕下，骨断筋力折。抚膺呼苍天，淫淫涕如雪。古往与今来，此憾何时绝。"
"赠答封仲坚","金末元初","段克己","念昔始读书，志本期王佐。时哉不我与，触事多坎坷。归来濯尘缨，羸装聊解驮。午芹多奇峰，流水出其左。誓求十亩田，于此养慵惰。种椒盈百区，栽竹仅万个。自谓得所依，心口默相贺。经营久未成，韫椟乏奇货。低徊不能去，借宅便高卧。始构茆三閒，榱桷久摧挫。暑雨畏霖潦，霜风苦掀簸。岂无富贵人，粟布救寒饿。耻随肥马尘，拥鼻不敢唾。淹延岁月深，十手指庸愞。尘埋剑锋?，弹铗悲无那。时当春之仲，桂魄月半破。丁丁闻啄门，有客来相过。探怀出新作，高唱成寡和。清辞丽卿云，齐梁那复课。蹇余鞭不前，踯躅蚁旋磨。枯肠藜苋苦，奇字厌搜罗。君乎真可人，沽酒酌通播。酒酣胆气粗，狂言惊四座。旧游渺何许，行路方轗轲。作诗寄同声，别离伤老大。"
"兴上人驻锡姑射之麓他日邀余所居之净乐斋勉为赋此","金末元初","段克己","我爱兴上人，閒处先著脚。虽有买山钱，难寻一丘壑。向来栖息地，龙象久寂寞。重寻林下径，竹石苦纷薄。溪水恣交流，岩花自开落。却埽丈室中，一瓶还一钵。净乐题其颜，尘缘聊解缚。寥寥千载下，此理谁发药。我今为拈出，未免一重错。有净必有垢，无苦亦无乐。浑沌元不死，七窍刚自凿。郑重庵中人，万法本无著。独有太古心，油然满寥廓。"
"赠刘润之","金末元初","段克己","平生不愿万户侯，但愿一识刘荆州。荆州已远不可见，裔孙今幸从吾游。慨然议论吐肝胆，腰閒古剑鸣蛟虬。酒酣醉墨出险怪，笔势惝恍令人愁。世人争欲得一诺，黄金不用如山邱。结交以义不以利，乐人之乐忧其忧。自从管鲍死，此道今悠悠。岂忆流落中，忽见古人俦。古来贤哲士不达，饥寒不解为身谋。纷纷眼底知音少，几向西风叹白头。"
"乙巳清明游青阳峡","金末元初","段克己","东山气象太猛悍，万马骎骎来楚甸。中分不肯割鸿沟，锻砺戈矛期一战。西山折北如西汉，独馀绛灌奔而殿。谁为刘项决雌雄，赖有韩彭力相援。卢沟直下两山合，泯泯暗流通一线。突为瀑布出山口，流沫成轮浪成漩。前逾百步落石瓮，黛蓄膏渟那敢眄。沈沈南去若白虹，为屿为泜互隐现。凿开混沌几千秋，世俗虽见如不见。今人谁有笔如椽，为写佳名传㝢县。人閒佳节重清明，呼儿折简招诸彦。一生能著几两屐，佳处每欲经行遍。山灵著意劝人游，吞吐烟霞生万变。山阿玉女跪焚香，岩畔仙人一笑倩。居者俨若帝王尊，剑佩雍容侍开宴。植者磊落如钜人，聚立广庭议封禅。拱者矫矫如勇夫，执戈夹戺著綦弁。平滩浅濑乍可揭，溪路曲折随峰转。葛屦偏宜苔藓滑，行襟时被蔷薇罥。当面烟岚舞翠蛟，出岫閒云飘素练。群行不复事拘检，眼正明时脚还倦。班荆共坐溪上石，粔籹浊醪具时馔。良辰无奈夕阳催，羽觞正要清歌荐。醒心况复有寒泉，玉池遄返成三咽。三分春色二分休，风外飞花时一片。古人行乐欲及时，半百之年犹掣电。唯有爱山缘未断，梦寐孱颜添健羡。一穷到骨不自治，虚负胸中书万卷。漫向山林老却人，生来不识荆州面。肝胆槎枒须酒浇，顾我非狂亦非狷。纷纷世无真是非，弃置从渠若秋扇。归来新月偃林梢，寂寞衡门掩深院。"
"戊申四月游禹门有感","金末元初","段克己","黄河一线天上来，两山突兀屏风开。天生圣人为万世，惊涛拍岸鸣春雷。冷云直上三千丈，石颠古庙高崔巍。断碑岁月不可考，丹书剥落空莓苔。嗟乎去古盖已远，荒辞漫汗相惊猜。安居平土果谁力，愚民耳目诚可哀。一声渔笛起何处，沧洲雅兴还悠哉。"
"正月十六日夜雪","金末元初","段克己","正月望夜夜气交，长空月辉生白毫。东风澹荡振林木，春云滃郁翻惊涛。望中已觉没河汉，坐中不见群山高。打窗雪片大如手，苍髯噤痒磔猬毛。我意天心厌诛戮，净洗战血除腥臊。方今廊庙已备具，左有夔龙右有皋。爱民亲贤急先务，朱轮皂盖驰英豪。遗黎幸脱疮痍阨，讴吟圣世心坚牢。驱牛负耒过门户，至死不复远遁逃。白头老儒最无用，天才鲁钝非时髦。日月消磨两蓬鬓，天地飘零一缊袍。诗书自足教稚子，藜藿犹能饫老饕。清晨喜有蔬圃润，而可暂息抱瓮劳。兰芽含甲未出土，萧艾覆陇已可薅。閒中事业澹无味，佳趣才如食蟹螯。兴来歌咏适情性，背痒似得麻姑搔。芹山冈崒寒玉瘦，芹水澄澈春蒲桃。直缘山水久留恋，日向溪头醉浊醪。青云富贵岂不愿，蟠木轮囷宁自韬。结构大厦要梁栋，操割清庙须鸾刀。功名傥可跂契稷，跳梁里巷誇儿曹。君不见昔在周王师吕望，快若逢尹弯乌号。大人虎变固莫测，运命由来有所遭。蓬莱方丈在何处，我将入海恣游遨。天风飘飘鲸背稳，下视尘世空嘈嘈。"
"微雨后偶成 其一","金末元初","段克己","孤愤凭谁诉，长歌聊自怡。整衣怜瘦减，扶杖觉衰迟。小饮非愁敌，轻寒与睡宜。今朝春雨好，稚子莫啼饥。"
"微雨后偶成 其二","金末元初","段克己","寂寂春归后，悠悠梦觉时。病添花懊恼，愁耐酒禁持。瓶贮无多粟，囊封有许诗。倚床独成笑，此意几人知。"
"余侨居龙门山十有馀年封张二子日从余游而贫又甚焉因写所怀兼简二子共成一笑","金末元初","段克己","病久慵增剧，途穷事转迂。木兼形共槁，锥与地俱无。醉语劳挥麈，悲歌漫叩壶。鲜鲜篱下菊，笑汝益羁孤。"
"仲坚见和复用韵以答 其一","金末元初","段克己","道在山林胜，心閒岁月迂。家风贫更好，习气老难无。日力分诗卷，生资负酒壶。儒冠三十载，转觉此身孤。"
"仲坚见和复用韵以答 其四","金末元初","段克己","一饱不易得，身谋方信迂。家徒四壁立，囊至一钱无。但喜心如水，那忧腹似壶。我穷君更甚，此德未全孤。"
"枕上再赓前韵","金末元初","段克己","几年成懒散，一榻了慵迂。诗酒心犹在，功名梦亦无。雨来催觅句，鸟去劝提壶。静里那须此，应怜客意孤。"
"野步仍用韵示封张二子 其一","金末元初","段克己","散策溪头路，溪回路更迂。山随行处好，人似往年无。波静鱼千里，天晴春一壶。龙门何限景，岁晚不相孤。"
"五月二十三日夜分雨作凉风飒然木叶萧瑟绝似往年七八月感时物之变不能为怀漫浪成诗聊以自释","金末元初","段克己","云压虚檐黯不收，雨声飞妥碧山头。帘帏清彻三更梦，枕簟凉生五月秋。入夜悲风何淅沥，先时病叶已飕飗。心非木石能无感，唤起悠悠故国愁。"
"和家弟诚之诗社燕之作 其一","金末元初","段克己","胶胶世事久经谙，肯著红尘换翠岚。骐骥捕鼷非所任，干将补履岂其堪。老无成事唯多懒，少不如人何更贪。花下一杯谁伴我，清风明月便为三。"
"和家弟诚之诗社燕之作 其二","金末元初","段克己","欲归谁不遣君归，却恨归来事事违。烽火未休家信少，山州良是故人稀。黄金入手还能散，白雪盈头不肯飞。试问春愁都几许，长江滚滚日晖晖。"
"红梅用诚之弟韵 其一","金末元初","段克己","梅花香里倚蒲团，万事人间总不干。醉梦每怜春意浅，诗魂长绕夜枝寒。记曾上苑溪边见，又向前村雪里看。回首青蕤已如豆，齿牙衰朽怯微酸。"
"红梅用诚之弟韵 其二","金末元初","段克己","小梅初破月团团，戏蝶游蜂未敢干。醉脸不禁经宿雨，芳心似欲诉朝寒。乍惊别后容华换，更与樽前仔细看。便好栽培近东阁，免教风味一生酸。"
"排遣","金末元初","段克己","四海干戈战血腥，头皮留在更须名。病寻药物为閒计，闷引文书作睡程。万事转头慵挂眼，一杯到手最关情。此身定向山閒老，我与山英有旧盟。"
"暮春有感 其一","金末元初","段克己","忙携歌酒趁清欢，桃李多能几日看。欲识诗人愁绝处，落花时节一凭栏。"
"暮春有感 其二","金末元初","段克己","春到芜菁事已非，杜鹃看又唤春归。幽香一点无寻处，燕蹴飞红染客衣。"
"暮春有感 其三","金末元初","段克己","及时行乐不应迟，管领风光更有谁。花落花开春又去，都能消得几篇诗。"
"梅花十吟 其一 忆","金末元初","段克己","姑射仙人冰雪肤，昔年伴我向西湖。别来几度春风换，标格而今似旧无。"
"梅花十吟 其六 折","金末元初","段克己","白玉堂深夜色寒，玉儿和月倚蓬山。高情不似章台柳，也许馀人取次攀。"
"梅花十吟 其七 嗅","金末元初","段克己","手撚冰蕤步月华，暗香先已透垂瓜。寿阳毕竟无才思，但卧含章拂落花。"
"梅花十吟 其八 浸","金末元初","段克己","玉骨浑将山麝熏，冰肌得水更精神。淩波微步东风软，羞杀当年洛浦人。"
"花木八咏 其三 荷叶露","金末元初","段克己","仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。"
"花木八咏 其五 菊花霜","金末元初","段克己","风帘斜揭玉钩栏，端正楼高烛影残。宿酒困人梳洗懒，从教残粉涴金钿。"
"花木八咏 其六 芭蕉雨","金末元初","段克己","梨园子弟去无踪，门掩蓬莱绣帐空。寂寞绿窗深夜雨，伤心不独有梧桐。"
"花木八咏 其八 山茶雪","金末元初","段克己","娘子宫中仪体新，八姨羞把旧妆匀。画罗瑞锦难相称，故著龙香簇绛巾。"
"丁未三月二十八日县大夫薛君宝臣过余芹溪精舍酒閒雨作时方苦旱喜而赋之","金末元初","段克己","麦田日日起黄埃，官长忧民意不开。底是山灵多妩媚，故驱风雨过江来。"
"明日李生湛然见和仍韵答之 其一","金末元初","段克己","东风吹雨绝纤埃，尊酒相逢尽日开。不是官閒公事少，此中能得几回来。"
"景纯浩然见过径饮成醉夜中雨作比近五鼓月色满空晓起书长语赠二子","金末元初","段克己","退之方北归，见蠍即成喜。东坡还泗上，铎声欣入耳。而况羁旅中，解后遇知己。东风淡荡百草芳，游丝飞絮白日长。一杯相祝对流水，白酒微带溪芹香。渔歌樵唱竟相属，不觉半山无夕阳。醉卧山堂听山雨，冰雪对床挥夜语。一镫照壁映悠悠，恰似孤舟泛青楚。梦回酒醒明月高，风雨向来无处所。人生哀乐本皆空，莫令身世如飞蓬。"
"癸丑仲秋之夕与诸君会饮山中感时怀旧情见乎辞","金末元初","段克己","少年著意作中秋，手捲珠帘上玉钩。明月欲上海波阔，瑞光万丈东南浮。楼高一望八千里，翠色一点认瀛洲。桂华徘徊初泛滟，冷溢杯盘河汉流。一时宾客尽豪逸，拥鼻不作商声讴。无何陵谷忽迁变，杀气黯惨缠九州。生民冤血流未尽，白骨堆积如山邱。比来几见中秋月，悲风鬼哭声啾啾。遗黎纵复脱刀机，忧思离散谁与鸠。回思少年事，刺促生百忧。良辰不可再，金尊空相对。明月恨更多，故使浮云碍。照见古人多少愁，懒与今人照兴废。今人古人俱可怜，百年忽忽如流川。三军鞍马閒未得，镜中不觉摧朱颜。我欲排云叫阊阖，再拜玉皇香案前。不求羽化为飞仙，不愿双持将相权。愿天早赐太平福，年年人月长团圆。"
"楸花","金末元初","段克己","楸树馨香见未曾，墙西碧盖耸孤棱。会须雨洗尘埃尽，看吐高花一万层。"
"吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落閒人视之与草芥无异是诗一出好事者将知所贵矣感叹之馀敬次其韵有与我同志继而述之不亦懿乎","金末元初","段成己","微雨洒郊坰，百卉欣并育。幽花发溪侧，閒错金珠簇。徐看是鹭藤，香味浓可掬。忍饥出新句，大笑负此腹。遗落榛莽閒，采撷谁见蓄。情知无俗姿，安能悦众目。先生日来往，东溪路应熟。一经题品馀，名字耀岩谷。遇合良有时，不才异山木。"
"吕氏用静斋","金末元初","段成己","两崖夹嵯峨，一水中委蛇。是閒有高人，静与山林期。结茅并溪石，故迹司空遗。因人爱其山，佳处应自知。心閒境随胜，眼静山增奇。寥寥丈室中，日用夫何为。不书咄咄字，高咏休休诗。无人书一编，有兴酒数卮。便足一生了，安问蓍与龟。依依中条云，梦想紫芝眉。昨朝寄书至，谓我来何时。急营买山钱，巳觉从君迟。他年两绳床，分忍西山饥。"
"蒲城董公余素不识其何如人也一日袖横轴所谓龙窝图者同仲坚来过而以诗见谒余雅不能文诗尤非所长者加之老病日久纵不避拙恶亦安能为他人摧肝肾耶渠请益坚余重违封意且念其勤姑因所见以叙之云耳","金末元初","段成己","封生携客来，谒我蓬蒿里。轩轩抗尘俗，不知谁氏子。所主吾既贤，伊人亦云喜。探怀出新图，一语烦举似。蹇予不能文，三请意未已。溪山有素期，入眼尽其美。层云蔽重渊，万木夹两涘。飞流泻绝壑，千丈垂幅纸。馀霏散如雾，点滴乱纷委。何物窍其傍，相传龙所止。庙貌寄空山，何代为经始。年深祭血乾，乱久谁复祀。威灵昔所闻，对面隔千里。诚通感必应，虽远犹在迩。巍巍窟宅尊，安卧久不起。何当洗甲兵，倒挽豳溪水。"
"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其一","金末元初","段成己","负暄颓檐下，病骨喜新霁。微风动天宇，木叶陨虚砌。缅怀平生事，奔走愧非计。投身田野閒，心迹得少憩。时荣岂不慕，省躬自当逝。薇蕨满春山，犹可以终岁。"
"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其二","金末元初","段成己","罢书掩关卧，窗牖乱清樾。风枝惊宿鸟，扎扎畏颠越。叶声走前庭，误听雨未歇。不知霜巳重，但觉寒切骨。耿耿不能寐，起坐候明发。试问夜如何，虚檐转残月。"
"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其三","金末元初","段成己","晨起坐高斋，鸟啼幽寂破。小儿具文墨，信手供日课。既无宠辱惊，又不至寒饿。自量亦云幸，到此能几个。更欲希世荣，所望毋乃过。蒲团正温厚，得稳且安坐。"
"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其四","金末元初","段成己","连蹇拙进宦，艰难眛理生。一事且不免，况欲二者并。忍穷分所安，不为世所萦。床头一卷书，净洗胸次平。偶逢会心人，款款话中情。瓶储喜不空，今年赖西成。"
"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其五","金末元初","段成己","青山如有情，向人呈偃蹇。我本山中人，一出偶忘反。崎岖半天下，始觉居山稳。力极势有回，苦不费推挽。税驾良自兹，千里岂云远。举手谢山灵，应笑归来晚。"
"陈子正容安堂","金末元初","段成己","陈子少英迈，逸气不可挫。典型肖乃翁，出语辄惊座。行止非所能，造物听掀簸。功名鹰在韝，岁月蚁旋磨。区区一室中，千载供史课。结庐慕渊明，志向有许大。澹墨写形似，终日相对坐。一室足我容，百念付慵惰。青山隐檐楹，流水出其左。植花数十丛，种竹千百个。事来若机张，事去如甑堕。浩然方寸閒，不受一尘污。岂无二仲贤，閒暇日相过。有酒相献酬，有诗互赓和。溪山入笑谈，珠玉霏咳唾。徜徉天地閒，一物莫非我。醉来语益真，卿去我将卧。主人正高枕，山鸟莫啼破。"
"崧阳归隐图","金末元初","段成己","落落出世人，视世犹糠秕。独唯爱山缘，一念未渠已。尝行崧阳道，经觏略可纪。有山皆孱颜，有水尽清泚。寒藤络古木，奇花閒芳枳。风从四山下，红绿乱纷萎。云日互蔽亏，百态呈怪诡。微泉不知处，丛荟鸣宫徵。山鸟忽惊飞，花落空岩里。静闻鸡犬声，人家应在迩。百年能几日，山閒有馀晷。孰知桃花源，不出武陵水。回首视人閒，嚣嚣足尘滓。便拟结椽茆，悤悤迫行李。一来汾沮洳，留滞绵几祀。幽怀渺难忘，澹墨寄形似。旧游一经眼，来往差可喜。此心本无著，夫岂为物使。昔从何而来，今从何而止。翛然来往閒，于是得之子。幻影竟安用，我亦聊尔耳。一笑两忘言，庭花萎阶戺。"
"松溪幽隐图","金末元初","段成己","何宫遗构山之隅。长松蔽映千万株。中有一径穿萦纡。冷风萧瑟无时无。人閒赤日如洪炉。恍疑仙景来蓬壶。踪迹一堕声利区。回首自觉泥涂污。岁月因循归计迂。松溪想像劳形模。可怜尘梦今始苏。空对溪山惭画图。一日来归聊自娱。"
"寿贾总管","金末元初","段成己","紫髯茁颐胆满躯，胸怀落落真丈夫。古称山西出将种，我公家世皆吾儒。朝家未录勋臣后，时时射虎西山隅。一官平水今几年，乡闾坐觉疲氓苏。骥涂千里会须展，小邦未足劳驰驱。绣衣锦帽不复见，人言愬也终平吴。此时此日生鹓雏，郁葱佳气充公闾。当筵击筑声呜呜，满堂宾客联簪裾。天公催花为嘘枯，要及花下倾金壶。春风花开人不孤，年年人与春风俱。"
"送王子寿之平遥 其一","金末元初","段成己","卜筑谋南迈，回辕遽北之。有情惭见厚，无语只空悲。易忍行时泪，难堪别后思。明年雁来日，屈指数归期。"
"总管李侯移镇京兆病久不能即门屏奉卮酒以贺为慊谨作拙恶以饯行轩","金末元初","段成己","一札飞书下日边，龙移方伯镇长安。晋城父老心皆泣，秦地奸豪胆已寒。千里驰驱容骥展，九霄空阔看鹏抟。十年潦倒登门客，卧病无由挽去鞍。"
"送总管李侯北上","金末元初","段成己","姓名合上郭公台，落落襟怀閒世才。飞骑屡朝天上去，好音时向日边来。中心都为明时尽，东阁常因好客开。万里鹏程从此始，垂天云翼看徘徊。"
"辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遁庵兄有诗余独未也主人责负不已因赋以应命云 其二","金末元初","段成己","善恶人情已饱谙，岸纱宴坐看晴岚。折腰不是渊明懒，作吏元非叔夜堪。老去一觞犹有味，病来万事更何贪。从头悉读行年记，惭愧春风四十三。"
"红梅 其一","金末元初","段成己","谁点冰梢绛雪团，黄昏和月倚阑干。羞随桃李争春意，要伴松筠傲岁寒。冷艳只宜閒处著，浅妆难入俗人看。天心固惜和羹便，空抱枝头一点酸。"
"送仲坚汉臣二子过南涧归赋是诗","金末元初","段成己","蝼蚁浮生脱怒涛，一茆容膝尽逍遥。宦情更比诗情薄，日力聊凭酒力消。心类候虫寒更切，鬓随霜叶病先凋。儿童失笑翁慵甚，送客今朝却过桥。"
"冬夜无寐书以自适","金末元初","段成己","四壁摧颓手重泥，一枝随意即成栖。归来已化千年鹤，老去慵听半夜鸡。世事荣枯都是幻，物情长短不须齐。寸心耿耿何人会，隐几西窗月色低。"
"用韵答封张二子 其二","金末元初","段成己","心如堕絮已沾泥，身似惊禽未得栖。壶?何须歌老骥，冠成不复带雄鸡。黄公遁迹终辞汉，范蠡逃名径入齐。回首平生事堪笑，少年豪气北山低。"
"和答丹山梦庵张丈 其一","金末元初","段成己","抖擞征衣衣上尘，归来白发一番新。剩将酒向愁边酌，却恐人嫌醉里真。世事饱谙唯欲睡，诗情漫苦只能贫。岁寒松柏东风外，付与千林自在春。"
"中秋之夕封生仲坚卫生行之携酒与诗见过各依韵以答 其一","金末元初","段成己","万籁声沈暮霭收，长河泻浪洗清秋。遥天千里澹如水，明月一轮光满楼。随意倾银成胜赏，谁家横玉调新愁。可怜白首蟾宫客，羞对嫦娥说旧游。"
"翌日二子见和复韵以答 其一","金末元初","段成己","短发萧萧散不收，老来何意更悲秋。常年有酒或无月，今夕乘晴好上楼。休对婵娟谈往事，祗将笑语替清愁。冷光愿照金尊里，记得开元太白游。"
"午芹道中","金末元初","段成己","渺渺江风吹葛衣，爱閒长与世相违。青丝步障柳千树，碧玉屏风山四围。入眼江花如慰意，近人沙鸟信忘机。虚名到此成何事，一笑平生始觉非。"
"元日夜与二三子小酌","金末元初","段成己","一尊相对意如何，却恨归来白发多。万事到今从卤莽，一年好处莫蹉跎。閒收暮景供清酌，醉挽春风入浩歌。多谢东君不嫌客，也教衰朽得阳和。"
"幽怀用梦庵张丈韵 其三","金末元初","段成己","百年过眼半羁旅，十日逢人九叹嗟。叔夜不堪长抱病，冯驩何苦久无家。飘零身世风头絮，淡泊人情春后花。拟把馀生钓江海，为烦严子借鱼槎。"
"幽怀用梦庵张丈韵 其四","金末元初","段成己","起来乘霁看年华，便著芒鞋代鹿车。白水明边镕落日，碧天尽处散馀霞。决明点检无多实，甘菊商量有数花。满酌一杯都不计，人閒万事足安蛇。"
"自寿","金末元初","段成己","霏霏晴雪点吟须，飒飒秋风恋客裾。计拙每为妻子笑，病多还觉友朋疏。行年如此事无几，破屋翛然家有馀。浊酒一杯吾自乐，人閒富贵不关渠。"
"雨后漫成 其一","金末元初","段成己","羁思纷纷不易裁，晚凉扶病独登台。翩翩幽鸟避人去，殷殷雷声送雨来。已分此身閒里老，且将笑口酒边开。安车待聘非吾事，休作姑山隐逸猜。"
"再和 其一","金末元初","段成己","凉月娟娟玉半裁，晓风吹梦下瑶台。笛兼邻杵相和切，秋共羁愁一并来。到处溪山容我懒，违时颜面向谁开。少陵可笑行藏拙，独倚危楼刚自猜。"
"四和 其二","金末元初","段成己","林外炊烟细若裁，诗情引上赋诗台。萤从杨柳梢头堕，雨向梧桐叶上来。华发萧萧秋更老，衡门寂寂昼慵开。终南佳处吾将老，仕宦休为捷径猜。"
"五和 其一","金末元初","段成己","世事浮云不受裁，羊裘重觅子陵台。随人明月娟娟静，吹面凉风特特来。多技漫劳宁似拙，两眉深锁不如开。床头忘却糟糠酒，误作萧萧夜雨猜。"
"乘兴杖屦山麓值梅始花裴回久之因折数枝置之几侧灯下漫浪成语简诸友一笑云 其一","金末元初","段成己","戏蝶游蜂总未知，小窗低亚两三枝。夜阑灯下横疏影，浑似西湖月上时。"
"乘兴杖屦山麓值梅始花裴回久之因折数枝置之几侧灯下漫浪成语简诸友一笑云 其三","金末元初","段成己","幽香不许俗人知，才是东风第一枝。误认文君新睡足，读书窗下立移时。"
"梅花十咏 其五 乞","金末元初","段成己","漏泄春光洛水傍，紫云名字袭人香。可能惠我黄昏伴，休笑分司御史狂。"
"梅花十咏 其六 嗅","金末元初","段成己","玉骨那堪瘴雾伤，好将经卷伴南荒。坡仙鼻孔清如水，老觉朝云道气长。"
"花木八咏 其三 荷叶露","金末元初","段成己","泉客将归返故渊，西风渺渺碧波寒。主人情厚无他赠，一把真珠泣翠盘。"
"花木八咏 其四 葵花日","金末元初","段成己","恋恋天光下玉阶，明妃初出汉宫来。情知至死归无路，一点芳心誓不回。"
"花木八咏 其五 菊花霜","金末元初","段成己","六宫试手学梅妆，曾见飞英点额傍。香粉嚼馀浓不散，唾花误染缕金裳。"
"花木八咏 其六 芭蕉雨","金末元初","段成己","忆别春容巳十年，回文锦就倩谁传。都将一掬伤心泪，洒向蛮溪数幅笺。"
"龙门八题 其二 云中暮雨","金末元初","段成己","古垒云藏一径微，河山依旧昔人非。贪徵往古兴亡事，不觉城头雨湿衣。"
"龙门八题 其六 仙掌擎月","金末元初","段成己","月出山头未数竿，仙人掌上玉团团。瑞光冷射三千丈，绝胜碧莲峰下看。"
"龙门八题 其八 汾水秋风","金末元初","段成己","一曲刘郎发棹歌，欢情未已奈悲何。只今回首空陈迹，依旧秋风卷素波。"
"蒲州八咏 其二 虞坂晓行","金末元初","段成己","林下晨鸡第一声，陇头残月伴人行。未知局促盐车下，老骥萧萧又几鸣。"
"蒲州八咏 其四 首阳晴雪","金末元初","段成己","薇歌一曲对西山，万古清愁老翠峦。望断空岩人不见，光摇银海玉峰閒。"
"和李生湛然闻杜鹃有感之作","金末元初","段成己","五更枕上梦魂清，初听催归第一声。我本无家更安往，任渠啼血不关情。"
"张信夫梦庵 其二","金末元初","段成己","觉时常笑梦时讹，梦觉其閒争几何。聊尔藏身大槐国，閒看明月上南柯。"
"送冯资深归西山 其一","金末元初","段成己","人閒蛮触日干戈，暮四朝三都几何。此去莫忧瓶粟罄，西山雨足蕨薇多。"
"送冯资深归西山 其二","金末元初","段成己","萧萧华发老书生，久欲归田计未成。喜听日边消息好，故山容得子真耕。"
"送冯资深归西山 其三","金末元初","段成己","几年思虑漫营营，重见西山眼倍青。胸次无尘元自好，床头况有洗心经。"
"送冯资深归西山 其四","金末元初","段成己","候门稚子喜归来，暖热那无酒一杯。抖擞满身尘土尽，襟怀还对好山开。"
"书师岩卿蒲中八咏图后 其一","金末元初","段成己","老大溪山入梦频，聊凭图画写情真。归欤不及身强健，山有英灵恐笑人。"
"题张郎中明皇小决图二首 其一","金末元初","段成己","志在驰驱祸已胎，笑颜况更为谁开？贪争飞鞠鞭?去，不觉踰垣有鹿来。"
"题张郎中明皇小决图","金末元初","段成己","天宝承平事久无，弄丸驴背恣驰驱。不期一笑宫中戏，传作人閒小决图。"
"周生景纯赠菊数本因拾旧事依韵答之 其一","金末元初","段成己","陈国君臣醉宴时，可怜璧月照琼枝。蔷薇露湿仙裳重，笑殢君王索好诗。"
"周生景纯赠菊数本因拾旧事依韵答之 其二","金末元初","段成己","万里文姬去国时，秋霜也到岁寒枝。归来满面黄尘暗，恐入西风马上诗。"
"梁国祥静乐堂","金末元初","段成己","攘攘区中人，役心名与利。于身竟何有，乾没无少置。叔敬有耳孙，荦荦与时异。一官不肯觅，閒居养高志。筑室尘境中，中有尘外意。方其厌嚣湫，归来得小憩。床头一卷书，净洗纷华累。苟能乐其乐，宁复事吾事。见客不吝情，有酒即成醉。为问东华尘，何如北窗睡。清风吹我怀，万事觉无味。谁知方寸閒，自有清凉地。"
"苏氏承颜堂","金末元初","段成己","登仙不羡飞双凫，宰官不乐纡金珠。行年四十著綵服，悲啼效作儿声呱。丈夫岂无四方志，倚闾望望心何如。家国无事寿觞举，慈颜得酒增和舒。客来草具对客食，杀鸡奉母其贤乎。荣华富贵固所愿，有子能尽如君谟。至诚不动古未有，悦亲自得神明扶。茁哉冬生孟林笋，圉焉日出姜泉鱼。古来孝感有如此，今人盖以古为模。尝闻古有色难戒，爱深容色何愉愉。诗成不觉涕泪俱，尔有母遗伤独无。他年谁作孝友传，请录吾语为君书。"
"题秋暮山行图","金末元初","段成己","乱山嵂崒争清妍，寒林寂历相绵联。人閒黄尘千万丈，一点不到山林边。秋光淡薄秋气爽，浮云积翠何葱芊。高风凄其脱木叶，向来面目仍增娟。江流一曲抱山麓，孤舟斜日栖江湍。行人何适来，负担腰膂?。荦确石头路，蹇驴鞭不前。人家前涂渺何许，望之不及忧悁悁。问公何从得此本，笔势髣髴营丘传。我本山中人，见之心惘然。崁■历落真可笑，对画题诗思昔年。"
"送孙仲文行台之召","金末元初","段成己","仲也何人斯，不满六尺长。言议閒英发，入耳音琅琅。胸怀湛秋水，面目严清霜。读书及城旦，寓迹凫鹥行。自公少馀暇，婉愉奉高堂。甘旨未及亲，有饭不敢尝。颜色或未怡，綵衣戏亲傍。执丧三年中，哀慕如新丧。回思顾复劳，此意何时忘。日闻辟书下，且喜还且伤。捧檄念吾亲，不觉涕泗滂。拔英外台选，列布皆圭璋。掾吏须几人，亦必求循良。世人岂无才，要以德自将。纠擿谁弗能，吾心恐无常。诗人有明诫，茹柔吐其刚。孝为百行先，子孝吾既详。苟能推此心，前路未易量。慇勤养云翼，行矣勿悤忙。"
"醒心亭","金末元初","段成己","窗前流水玉泠泠，窗下高人酒半醒。唤省邯郸枕中梦，如看王湛案头经。翛然自得天游趣，恍若那知地境灵。说似功名场上客，倦游时节一来听。"
"跋三堂王自写真","金末元初","段成己","解衣盘礴真画史，不待濡毛知可矣。葛巾草服常画我，意欲置我山岩里。虎头于今几百年，与渠谁后复谁先。翛然蜕迹乘风去，一笑相逢喜拍肩。"
"跋秦得真墨","金末元初","段成己","晴窗不用辨犀纹，墨妙秦郎已饫闻。翠饼瑩如鸦背净，玉图香鄙麝脐薰。永宁赐弟今犹少，易水无良古亦云。老我愧非挥翰手，两丸投赠负伊勤。"
"羽林行","金末元初","杨果","银鞍白马鸣玉珂，风花三月燕支坡。侍中女夫领军事，黄金买断青楼歌。少年羽林出名字，随从武皇偏得意。当时事少游幸多，御马御衣尝得赐。年年春水复秋山，风毛雨血金莲川。归来宴贺满宫醉，山呼摇动东南天。明昌太和承平久，北人岁献蒲萄酒。一声长啸四海空，繁华事往空回首。悬瓠月落城上墙，天子死不为降王。羽林零落只君在，白头辛苦趋路旁。腰无长剑手无鎗，欲语前事涕满裳。洛阳城下岁垂暮，秋风秋气伤金疮。龙门流出伊河水，北望临潢八千里。蔡州新起髑髅台，只合当年抱君死。君家父兄健如虎，一旦仓皇变为鼠。锦衣新贵见莫嗤，得时失时今又悲。"
"老牛叹","金末元初","杨果","老牛带月原上耕，耕儿怒呼嗔不行。瘢疮满背股流血，力乏不胜空哀鸣。日暮归家羸欲倒，水冷萁枯豆颗少。半夜风霜彻骨寒，梦魂犹绕桃林道。服箱曾作千金犍，负重致远人所怜。而今弃掷非故主，饱食不如盗仓鼠。"
"过狄仁杰墓","金末元初","杨果","牝鸡声里紫宸寒，神器都归窃弄间。一语唤回鹦鹉梦，九霄夺得凤雏还。荒坟寂寞临官道，清节孤高重泰山。为问模棱苏相国，当时相见果何颜？"
"登北邙山二首 其一","金末元初","杨果","干戈丛里过壬辰，原上累累冢墓新。寒食清明几家哭，问来都是陈亡人。"
"登北邙山二首 其二","金末元初","杨果","魏家池馆姚家宅，佳卉而今采作薪。水北水南三二月，旧时多少看花人。"
"村居二首 其一","金末元初","杨果","草堂有燕贺新成，沙渚无鸥续旧盟。满径落红风扫静，一渠春碧雨添平。"
"村居二首 其二","金末元初","杨果","春波澹澹卷寒漪，长日萧萧静竹扉。村舍蚕催桑叶大，山田鹿食麦苗稀。"
"岘山秋晚图","金末元初","杨果","江水江花绕大堤，太平歌舞习家池。而今风景那堪画，落日空城鸟雀悲。"
"游裴公亭","金末元初","杨果","裴公亭满竹林风，王屋天坛在眼中。月桂不随春共老，池波直与海相通。珍羞恐负将军腹，时雨休归社鬼功。天子仁明百灵助，连村箫鼓废年丰。"
"济渎庙祷雨感应","金末元初","杨果","醮坛人散碧云沈，天表吾君爱物心。一雨霶?三万里，成汤无用祷桑林。"
"仲坚见和复用韵以答 其二","金末元初","段克己","赋就惭辞拙，书成共笑迂。学传三世旧，用处一分无。衰鬓频看镜，流年付挈壶。悠悠身外事，目断塞云孤。"
"仲坚见和复用韵以答 其三","金末元初","段克己","避事尝辞剧，为儒不厌迂。能贫从古少，好学似君无。行李书填案，生涯药满壶。缇萦真孝子，犹足慰茕孤。"
"野步仍用韵示封张二子 其二","金末元初","段克己","信步不知晚，归途那计迂。一欢閒里足，万籁静中无。藉草便成席，酌泉聊代壶。娟娟林外树，江月伴人孤。"
"李山人湛然始生之朝座客各赋诗为寿亦作四韵以期所未至不特称道而己庶几尽朋友相成之义云","金末元初","段克己","脱迹豺狼外，容身鹜雁閒。虚舟元不系，倦翼自知还。饮水犹能乐，编茆足可跧。莫教方寸地，空负一生閒。"
"封仲坚挽词 其一","金末元初","段克己","但怪经过少，那知生死分。穗帷徒见像，尊酒罢论文。楄柎人为具，邱坟志共闻。世无韩吏部，为尔借卢殷。"
"封仲坚挽词 其二","金末元初","段克己","窀穸无时旦，行年甫过先。归心终莫遂，遗恨竟空填。伯道名虽著，中郎业不传。素书功未卒，谁为理残编。"
"封仲坚挽词 其三","金末元初","段克己","卖药安垂老，看书祗自资。依依姑射恨，渺渺奉先思。谁恤萧存后，徒昌东野诗。孤魂招不得，独坐涕垂颐。"
"封仲坚挽词 其四","金末元初","段克己","萧散青牛客，伊余有素期。诗成先取示，酒熟预令知。夜被尝同覆，朝筇复共支。岂期行乐地，回首总成悲。"
"封仲坚挽词 其五","金末元初","段克己","谁谓如胶漆，中年永别离。崩摧五内热，契阔一生悲。对月听歌处，围炉把酒时。凄然独不见，何以慰相思。"
"张器之雄飞亭","金末元初","段克己","落魄张公子，身贫志不凋。鸾栖辞枳棘，鹏翼上扶摇。季子终怀印，相如竟过桥。香名脍人口，诗句大牛腰。"
"九日山园小宴取五柳公采菊东篱下为韵赋诗侑觞 其一","金末元初","段克己","世无李元礼，谁容孔北海。长歌归去来，篱菊无人采。"
"九日山园小宴取五柳公采菊东篱下为韵赋诗侑觞 其二","金末元初","段克己","古来贤哲人，饿死填空谷。清杯幸不空，且醉篱边菊。"
"九日山园小宴取五柳公采菊东篱下为韵赋诗侑觞 其三","金末元初","段克己","风雨山城暮，黄花自满丛。幽怀若为写，正要玉西东。"
"九日山园小宴取五柳公采菊东篱下为韵赋诗侑觞 其四","金末元初","段克己","爱酒陶元亮，持杯对菊枝。醉时催客去，犹复有藩篱。"
"九日山园小宴取五柳公采菊东篱下为韵赋诗侑觞 其五","金末元初","段克己","饥餐秋菊英，采采不盈把。日落四山昏，独坐衡门下。"
"仲冬之初家弟诚之自芹溪得红梅数枝作三诗以见意夜归枕上次韵简山中二三子 其一","金末元初","段克己","十月梅花春未知，竹閒璀璨出斜枝。耐寒巧作新妆面，绝胜含章檐下时。"
"仲冬之初家弟诚之自芹溪得红梅数枝作三诗以见意夜归枕上次韵简山中二三子 其二","金末元初","段克己","颜色馨香几个知，丛篁深处见横枝。孤标祇得诗人爱，花样而今不入时。"
"仲冬之初家弟诚之自芹溪得红梅数枝作三诗以见意夜归枕上次韵简山中二三子 其三","金末元初","段克己","梅格孤高只自知，耻随桃李斗新枝。天寒翠袖依修竹，却在橙黄橘绿时。"
"卢希颜草虫横披","金末元初","段克己","半李黄芦相并枝，秋虫萧洒弄幽姿。画师老笔生新意，写出无声七月诗。"
"翠微上人病閒","金末元初","段克己","叹息维摩老病身，散花丈室久无人。呼儿却问文殊疾，公案而今脱地新。"
"梅花十吟 其二 梦","金末元初","段克己","天仙邀我醉瑶台，春向飞琼笑里回。为报梨花缘已断，休将云雨下山来。"
"梅花十吟 其三 寻","金末元初","段克己","风流谁似李三郎，不记仙姿委路傍。天上人閒无觅处，风来罗幕只闻香。"
"梅花十吟 其四 探","金末元初","段克己","虢国夫人约素身，不教脂粉涴天真。一斑曾向春前见，颜色如今更可人。"
"梅花十吟 其五 乞","金末元初","段克己","寄语诗人林隐君，水西千树要平分。玉颜绛领堪娱老，御史何劳觅紫云。"
"梅花十吟 其九 浴","金末元初","段克己","脉脉晴天翠幕张，玉环月底按霓裳。却嫌尘污香罗袜，故著温泉为洗妆。"
"梅花十吟 其十 惜","金末元初","段克己","窈窕银屏掩画堂，为嫌玉瘦怽昏黄。落英犹可为香爇，不学翔风老退房。"
"花木八咏 其一 海棠风","金末元初","段克己","玉妃酒晕透香肌，满颊娇红睡起时。小立沈香亭子外，钗横鬓乱任风吹。"
"花木八咏 其二 杨柳烟","金末元初","段克己","舞罢霓裳醉似泥，六宫谁敢斗腰肢。侍儿扶起娇无力，云母屏深午醒迟。"
"花木八咏 其四 葵花日","金末元初","段克己","晓日穿花透翠帷，环儿软语诉分离。发肤之外皆君赐，妾自倾心君不知。"
"花木八咏 其七 梅花月","金末元初","段克己","蓬岛春寒减玉肌，却凭羽客寄相思。凭肩私语长生殿，准□□□□□□。"
"退之留别大颠图","金末元初","段克己","吏部文章日月光，平生忠义著南荒。肯因一转山僧语，换却从来铁石肠。"
"汉阴抱瓮图","金末元初","段克己","凿井为畦并汉皋，区区抱瓮不辞劳。古人伎俩今人笑，举世师师尚桔槔。"
"明日李生湛然见和仍韵答之 其二","金末元初","段克己","日烘窗户袅轻埃，醉眼朦胧尚倦开。不是故人留顾盼，衡门未省有人来。"
"寿卫生袭之","金末元初","段克己","去年即席赋新诗，今岁迎门把酒卮。似此相逢能几度，莫教虚负百年期。"
"为龙门史师寿不遇","金末元初","段克己","香雾霏霏晓未开，一尊特地为君来。仙翁落魄知何处，贪醉蟠桃不肯回。"
"杨生彦衡袖初夏三数诗过余徵和虽勉强应命格韵枯槁深惭见知 其一","金末元初","段克己","枝头梅子半傅黄，门巷阴阴午景长。为语儿童休报事，乃翁方且作诗忙。"
"杨生彦衡袖初夏三数诗过余徵和虽勉强应命格韵枯槁深惭见知 其二","金末元初","段克己","刁骚短发半垂黄，深觉闲中气味长。买得溪山犹是错，往来杖屦却成忙。"
"杨生彦衡袖初夏三数诗过余徵和虽勉强应命格韵枯槁深惭见知 其三","金末元初","段克己","蔷薇经雨陨轻黄，芍药翻阶竹笋长。年少往来长不住，恰如蜂蝶为花忙。"
"杨生彦衡袖初夏三数诗过余徵和虽勉强应命格韵枯槁深惭见知 其四","金末元初","段克己","案上新经未入黄，风帘不动篆烟长。须知静里乾坤大，不觉飞空日月忙。"
"杨生彦衡袖初夏三数诗过余徵和虽勉强应命格韵枯槁深惭见知 其五","金末元初","段克己","奏赋当年对赭黄，渔樵今日话偏长。青山绿水无穷意，信使人生空自忙。"
"杨生彦衡袖初夏三数诗过余徵和虽勉强应命格韵枯槁深惭见知 其六","金末元初","段克己","酒熟江村擘蟹黄，论诗看剑引杯长。閒身散懒无拘束，笑杀君房醉里忙。"
"杨生彦衡袖初夏三数诗过余徵和虽勉强应命格韵枯槁深惭见知 其七","金末元初","段克己","老来闭口罢雌黄，书卷慵拈白日长。门掩东风无客过，不知人世有閒忙。"
"杨生彦衡袖初夏三数诗过余徵和虽勉强应命格韵枯槁深惭见知 其八","金末元初","段克己","不求纡紫与怀黄，竹杖芒鞋野兴长。信步芹溪溪上路，杨花又是一番忙。"
"杨生彦衡袖初夏三数诗过余徵和虽勉强应命格韵枯槁深惭见知 其九","金末元初","段克己","晨兴赏玩抵昏黄，昼短其如夜苦长。秉烛醉归君莫怪，一生能得几回忙。"
"杨生彦衡袖初夏三数诗过余徵和虽勉强应命格韵枯槁深惭见知 其十","金末元初","段克己","蟾蜍讵可逐飞黄，云海茫茫去路长。世外仙方无分得，漫劳心力一生忙。"
"送双白渠史梁君二子北上","金末元初","段克己","连壁双飞二凤毛，眼明又复识英豪。鸾声哕哕朝天日，想有新诗夺锦袍。"
"送故人子赴燕","金末元初","段克己","莫谓城南尺五天，此行几日到幽燕。昂霄耸壑从兹始，万里青云稳著鞭。"
"寿家弟诚之二首 其一","金末元初","段克己","赠君以湘山桃竹之杖，酌君以昆邱玉液之泉。泉以益肺腑之清气，杖以扶贞节于暮年。乃命童子敬设几筵。抽中山秋兔之豪，舒浣花五色之笺。涤端溪彘肝之研，磨伊川老松之烟。遂含情而抒思，写棣萼之新篇。请君听我歌，歌声咽塞而不传。玉堂金马在何处，姑山汾水空连绵。世人所后我所先。此生安得不屯邅。但能道义追渊骞。何妨坐客寒无毡。鸟栖深林鱼泳渊。膏以其明还自煎。文字点勘费丹铅。朝夕胡为粥与饘。百年飘忽如流川。今日已觉昨日贤。青州从事殊可怜。径须呼至黄花前。一酌入口百忧捐。与君曝背同醉眠。"
"寿家弟诚之二首 其二","金末元初","段克己","朝采西山芹。暮卧西山云。十年混迹鹿豕群。闭户不出避世纷。胸中泾渭外不分。鹤以声自闻。薰以香自焚。续经不用如河汾。教子读书事耕耘。伫期道化行汝坟。敲门载酒来数君。径呼大白与策勋。令徵前事兼论文。奇语閒出张吾军。不觉庭柯眄夕曛。烂醉西风乐我真。雄国有狗方听听。"
"赠医者呼延生","金末元初","段克己","君不见南齐潘聚师，禁耳出箭镝。又不见唐人孙甑生，祝石使相击。祝溪溪不流，徐登先破的。以树徙痈疽，伯宗多伟绩。后来便说呼延生，神异一时无匹敌。誓言拯众疾，犹己有饥溺。吐气作云霓，掉舌飞霹雳。炎凉随手变，众苦已荡涤。百谢不一顾，黄金同瓦砾。饮酒过百觚，醉不遗涓滴。归来掩关卧，瑶琴閒挂壁。所至汉义合，无莫亦无适。衡门时见过，笑语慰岑寂。却愁仙籍告功成，便恐人閒无处觅。"
"史伯友好礼斋","金末元初","段克己","禹门山壁石巃嵷，惊涛拍岸石疑动。奔腾西去疾于飞，千里一折不旋踵。山水不得独当奇，异气钟人生将种。乃翁阴德及后昆，墓木而今犹未拱。大儿膂力号绝人，挟槊弯弧贾馀勇。小儿精神大于身，野鹤乘风欲高耸。人物风流此一时，坐使山河价增重。读书已能了大义，稼穑还知依亩陇。孰谓人閒杞梓林，肯与樗栎同拥肿。良心一发不可遏，油然而上若泉涌。悦亲诚身固有道，不得乎友深自悚。一豪骄气不可作，好礼名斋心益悚。敷陈几席待佳士，却扫门庭谢凡冗。善言急闻闻必拜，未之能行后惟恐。结袜何尝愧古人，亲诣仍能越常奉。慎恭勇智咸有节，人伪不私无所壅。汝之所得亦已多，更须道义相切磋。佳时劝客金叵罗，主人起舞客齐歌。遁庵野叟鬓已皤，坐中不觉衰颜酡。六龙冉冉奔羲和，年年事业毋蹉跎。君其为我疾挥鲁阳戈，我亦浼君颠倒挽黄河。他时策杖重来过，更名此里为鸣珂，名与西山俱不磨。"
"饱食箴示同志二三子","金末元初","段克己","饱食终日，无所用心。方寸之微，万虑来侵。外物为诱，内即慆淫。醉生梦死，桎梏亦深。夜气不足，弗违兽禽。博弈犹贤，虚废光阴。凡百君子，尚服攸箴。"
"赠薛宝臣疏梅冻雀图并以颂之","金末元初","段克己","玄冥司候，百卉俱衰。此花独秀，于江之眉。傲雪淩霜，冰清玉洁。孤根盘石，冻柯浸月。意彼寒雀，婉娈相依。饮香啄蕊，生死不离。岁暮贞心，粲粲清节。孰与荐延，移归金阙。凤鸟不至，恶木日滋。穷通有命，舍是奚为。"
"陈丈良臣诞弥令日谨拜手而献颂曰","金末元初","段克己","矫矫夫君，由义居仁。风姿飘然，野鹤孤云。古有逸士，今具其真。四海鼎沸，克全厥身。我知天意，未丧斯文。不辱其身，不降其志。道维守一，过能不贰。明是辨非，存真去伪。渊明不仕，岂其本意。于嗟麟凤，不为世瑞。萧然环堵，诗书自怡。耕田而食，纺绩而衣。素琴挂壁，白酒盈卮。动容言行，一国之师。苟微斯人，吾谁与归。"
"寿梦庵张信夫","金末元初","段成己","一杯瓮头春，持寿丹山客。洗盏置客前，共坐林下石。酒酣语益真，道合意自适。东风吹醉眼，高兴寄空碧。人生天地閒，迅若驹过隙。胡为就羁缚，惴惴从物役。何如梦室中，一笑百忧释。弃置勿复道，旅怀陶兹夕。"
"诔双峰兴上人","金末元初","段成己","堂堂双峰师，不受世尘污。禅坐三十年，俯仰无愧处。平生大事毕，欲留不可住。适来水中沤，水行沤复聚。适去火上烟，烟散火如故。徜徉天地閒，去来随所遇。我怀未能忘，正随分别趣。涕馀会贞心，三叹出门去。"
"赠呼延长原","金末元初","段成己","我来负犊颠，投迹汾水滨。乱馀寡俦侣，所遇皆所亲。□行未易完，忍更求其纯。矫矫呼延生，栋宇接近邻。虽云符诅师，颇异寻常人。疾苦在力救，贵贱情一均。功成不责报，第恐伤吾仁。旷怀寓杯酒，不计醨与醇。一酌万事毕，肝胆平轮囷。酒酣奋长袖，满坐生阳春。人皆笑汝狂，我独爱汝真。参苓吾所须，收为药笼珍。吾闻先天术，原委有本因。后人罕知学，莫复窥其津。华陀起东汉，扁鹊名西秦。二君本儒者，卒以医自神。愿生继高躅，勉勉勿因循。"
"赠研师寄寄翁","金末元初","段成己","有客抗尘容，不知何人斯。自云来西秦，著脚汾之麋。放浪三十年，野鹿不受羁。是身寄虚空，歘若驹隙驰。窜名书研閒，聊寄吾寄为。游戏出三昧，我岂甄陶师。心成应之手，觚椭各异宜。万家且胚浑，一一非人私。妙凝天地中，不甈亦不坯。探怀出苍璧，炯炯光陆离。摩挲湛秋水，随手生寒漪。虽凿混沌窍，太朴犹未漓。回首铜台瓦，千载垢有遗。坐令吕与张，羞受牛后嗤。便当什袭藏，奚必古见奇。待价不求售，特易诗人诗。卷馀两牛腰，得之犹恐迟。归来饭甑空，一字不救饥。咀嚼诳枯肠，似高还似痴。商财与蜡屐，优劣孰等夷。不如且置之，安事屡解颐。翁闻为一笑，此事非所知。苟可适吾欲，君诗不当辞。"
"刁少府优善堂","金末元初","段成己","取人戒不周，取善贵不遗。理能兼众美，何必劳营为。奈何当涂人，好以智自私。身勤事仍左，终日徒纷披。君侯本将种，磊落真男儿。延英辟宾馆，下问质所疑。优善题其颜，美意良可知。永怀正子贤，千古犹一岐。休休好善心，一出忠厚资。片善或可取，不厌蓬茅卑。人轻千里遥，愿吐胸中奇。投诚尽实理，入耳无谀辞。从容谈笑閒，万事无不宜。三年报政成，龊龊何其迟。潜令十万家，共煦晴春曦。退食自高堂，何虑复何思。"
"送张世杰赴京兆幕官","金末元初","段成己","雨雪方载涂，霜风裂肤肌。丈夫四方志，游子千里期。简书岂不畏，孀亲发如丝。恩义两相夺，欲行还迟迟。世荣岂不慕，此心难遽夷。大分既有定，僶俛安得辞。伊人遇知己，第恐负所知。去去勿重陈，抟扶良自兹。苟能以义养，犹足慰亲思。"
"冯生成之自燕归平阳赖寂照先生获脱奴役复齿士列将复归燕主吾友济夫来谒诗姑序其概以答云","金末元初","段成己","英英大冯君，雅志在千里。坎■不得前，而姑止于此。出处虽两途，动静无二理。燕坐三十年，初不离朝市。了了方寸閒，湛然若秋水。冯生适何来，眉目差可喜。自云衣冠后，家破偶不死。失身坑阱中，摇尾凡几祀。遇者日千百，藐焉不一止。忽逢盘谷翁，引手唯力致。力极势未回，既出几复委。不知何因缘，又入先生耳。一见不忍遗，即命加冠履。奴虏岂所安，推己乃知彼。恻然动于中，弃金犹弃秕。少属豺虎场，永谢泥与滓。乞诗答盛德，此意良亦美。顾我欲何言，一笑不如己。先生世外人，于汝初何俟。苟能肩一心，绮语奚足恃。屈信固有时，此政在知己。勿如越石父，以是骄晏子。"
"杨生深甫以医鸣河汾遁庵先生以下皆赠以诗生吾党士也观其意似不以浅近自期者故予之所述不特称道而已也","金末元初","段成己","杨生头角非凡子，少以医名动州里。胸怀了了中可人，容貌恂恂外如鄙。前徽未艾足凭藉，论议滔滔有源委。人身造化一天地，敢谓精微尽于此。中情??不自安，愿就先知问其旨。遁庵先生天下士，挈携陬维为指似。古人桃源不难到，但恐中心复中止。千金再拜一言重，采掇方书究终始。姓名会看满人閒，滚滚西驰若汾水。"
"送贾德远北上","金末元初","段成己","贾生历落非庸子，坐守穷庐足文史。山田硗确无百亩，日课诸郎力耘耔。瓶储颠倒得几何，晨夕安能具甘旨。抱关击柝有不择，知效一官聊尔耳。霜风栗冽岁云暮，水宿山行二千里。及亲而仕古所乐，敢以崎岖惮行李。明年花发听君还，綵戏阶庭为亲喜。"
"赠答诗社诸君","金末元初","段成己","卖药韩康伯，能诗张志和。真钢须百鍊，明镜要重磨。眼底如君少，閒中得子多。兵连犹未解，莫厌数相过。"
"漫成二首 其一","金末元初","段成己","一榻了穷冬，吾生喜易供。尽教人笑拙，最苦客妨慵。无寐閒敧枕，忘言醉倚筇。可怜猿与鹤，岁晚肯相从。"
"漫成二首 其二","金末元初","段成己","时序惊何速，形骸强自持。整冠毛屡脱，束带孔频移。蹭蹬成空老，吟哦不救饥。百年行已久，一笑欲何之。"
"和答木庵英粹中","金末元初","段成己","四海疲攻战，馀生寄寂寥。花残从雨打，蓬转任风飘。有兴歌长野，无言立短桥。敝庐犹在眼，殊觉路途遥。"
"送王子寿之平遥 其二","金末元初","段成己","宿霭添行色，晨钟我俶装。去期何太迫，引语不成章。戏彩怜文度，扶衰赖孟光。临汾一卮酒，月断陇云长。"
"送王子寿之平遥 其三","金末元初","段成己","识面时何晚，论心分已深。相期同卜筑，岂料遽分襟。别日宜加饭，因风莫吝音。家山有成约，闻健早来寻。"
"寿李济夫","金末元初","段成己","夫子何为者，昂藏不入时。眼前诸事罢，膝下两儿嬉。落落真难合，悠悠听所之。黄花一杯酒，岁喜与君持。"
"萧少府挽词","金末元初","段成己","兰杜摧芳不待秋，令人洒泪怨灵修。门前吊客多青眼，堂上孀亲半白头。共说才华为众许，岂期仁义是身雠。一杯冥寞重泉土，野老相传说故侯。"
"和师岩卿迁居之韵","金末元初","段成己","君看行路古来难，木鸟其閒得少安。三窟未成那用狡，一枝粗稳不须宽。破除梦境元无国，收拾诗盟旧有坛。秋菊春兰俱可喜，等閒乘兴一凭阑。"
"伯和告别北迈欲得一言以资行橐惓惓之意盖不能违也病卧中殊无好怀漫以此赠","金末元初","段成己","听唱离歌一再行，翩翩裘马戒晨征。据鞍耿耿壮夫志，去国迟迟游子情。野店人稀休奠枕，山蹊路险莫贪程。一鞭行色西风顺，万里秋空片鹗横。"
"李公子诞日赋诗为寿","金末元初","段成己","岁晚乔松益崛强，几经风雪几经霜。鬓毛不与秋同老，名字长随菊共香。阶下芝兰相照映，人閒岐路极微茫。愿君参取东坡法，有病安心是药方。"
"张提举子华报政中台赋诗为饯第荒浅良愧也","金末元初","段成己","庙堂遣使出分巡，抚养遗黎尚旧人。今日不虚前日举，去时仍是到时贫。一心耿耿公家务，两鬓萧萧客路尘。鞭莫自君家世事，蹄涔未足到天鳞。"
"送娄郎中秀实北上","金末元初","段成己","气压元龙百尺楼，抟空雕鹗政高秋。珥貂自属封侯相，借箸咸推决胜筹。会计不劳谈笑了，功名未肯等閒休。并州豪侠流风在，惭愧儒冠漫白头。"
"寿李济夫","金末元初","段成己","往来诗酒晋城閒，白首相看尚昔年。鸠卜一枝如我拙，骥思千里屈君贤。床头文史犹堪乐，眼底芝兰正可怜。但愿太平身健在，西风长醉菊花前。"
"辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遁庵兄有诗余独未也主人责负不已因赋以应命云 其一","金末元初","段成己","燕子归来人未归，平生事业与心违。天翻地覆春仍好，雨打风吹花又稀。澹抹平林烟冉冉，乱飘香雪絮霏霏。可怜光景诚虚掷，坐对虚尊到夕晖。"
"题张氏雄飞亭","金末元初","段成己","大署佳名揭栋甍，相君英气见平生。心随燕雁共千里，志效齐禽眇一鸣。昭代谁人飞鹗表，沧溟何日徙鹏程。会乘风便扶摇上，但恐垂天翼未成。"
"红梅 其二","金末元初","段成己","澹扫胭脂碎玉团，天生异物著江干。月边标格娇增韵，雪底精神巧耐寒。春意祇应容易见，人情还作等閒看。可怜弃置蓬蒿外，倚杖东风鼻一酸。"
"寒食后有感而作 其一","金末元初","段成己","二月山城尚薄寒，冬衣未解叹衰残。赏心更比年时减，酒量全非旧日宽。点点花随春共老，悠悠诗与梦俱阑。此身只合山閒了，勋业何劳镜里看。"
"寒食后有感而作 其二","金末元初","段成己","薄命书生不足论，春来憔悴寄荒村。花閒也作南华梦，眼底还无北海尊。风掠平波寒剪剪，云拖残雨昼昏昏。兴来偶逐归禽返，镫火人家半掩门。"
"送史生仲恭北上","金末元初","段成己","裘马翩翩事远游，少年豪举气横秋。爱君早有四方志，为我能无一日留。击筑悲歌增感慨，倒瓶浊酒浣离愁。他时相忆劳回首，何处风沙认晋州。"
"仲坚将去平水成行之夕饮于史氏之山斋","金末元初","段成己","得子胶胶扰扰閒，往来未熟各衰颜。百年更有几回醉，一月都无数日閒。不放肝肠中白堕，将何面目对青山。相逢且尽今朝乐，明日红尘复市寰。"
"斋居偶成 其一","金末元初","段成己","赤子谁能捋虎须，溪山好处飏轻裾。头颅久觉非侯相，颜面从教与世疏。一榻清风尘士外，半轩黄菊雪霜馀。明经自为儿孙计，敢与鸿儒论石渠。"
"斋居偶成 其二","金末元初","段成己","湛如古井冷无波，钝若吴钩涩未磨。半纸功名蜗左角，百年身世蚁南柯。天翻地覆亲曾见，莫四朝三多几何。万事转头供一笑，向来事业尽蹉跎。"
"用韵答封张二子 其一","金末元初","段成己","有斤谁斲鼻端泥，借榻聊从地主栖。万事成亏均野马，半生痴黠等醯鸡。文章自笑非时样，道德空期与古齐。老懒正疑閒处著，高名无用不如低。"
"用韵答封张二子 其三","金末元初","段成己","草鞋不踏禁街泥，一把黄茅足稳栖。赋性可怜如野鹿，惊心未免听朝鸡。是非毕竟何时定，出处从来自不齐。坐断寒更吟未了，炉灰雪积火潜低。"
"再用前韵","金末元初","段成己","劳生扰扰燕分泥，常逐东风到处栖。止渴望浆那及酒，供炊无米敢言鸡。仙人堕泪空辞汉，处士为书已赞齐。陋巷自无车马到，衡门从此不嫌低。"
"再用渠字韵 其一","金末元初","段成己","儿女怜翁竟挽须，侯门何事曳长裾。功名于我非所愿，风月与人良不疏。绛灌自能扶汉业，绮黄只合老商馀。耳根一洗尘嚣净，㶁㶁寒泉玉漱渠。"
"再用渠字韵 其二","金末元初","段成己","倚门吟啸撚冰须，笑罢山堂月满裾。活计萧条秋水冷，鬓毛衰飒暮林疏。难将朽质供时用，幸有藜羹给岁馀。自笑妄生分别相，清沟未必胜污渠。"
"和答丹山梦庵张丈 其二","金末元初","段成己","幸自无人识姓名，忍将两脚闹中行。元从有我安排了，强欲趋时作么生。案上一编聊慰眼，世閒万事不关情。此心唯有沙鸥信，来往江头自不惊。"
"翌日二子见和复韵以答 其二","金末元初","段成己","忽听城楼暮角声，飞空片月快新晴。云烟敛迹无纤滓，星斗收光不敢明。千里共看人已老，一枝难稳鹊频惊。醉吟坐到三更尽，病骨不禁秋气清。"
"翌日二子见和复韵以答 其三","金末元初","段成己","香雾霏霏晚渐收，冰轮碾破一天秋。便邀东海骑鲸客，同上西家拍酒楼。不向此时拌一醉，更于何处散千愁。年年八月如今夕，永结无情汗漫游。"
"翌日二子见和复韵以答 其四","金末元初","段成己","好将弦管试新声，月正圆时天正晴。光射酒杯浮潋滟，香飘桂实甚虚明。拂衣醉舞人争看，抵掌狂歌鸟暗惊。邂逅尊前成一笑，勿论谁浊与谁清。"
"丁未立春日与彦衡景纯史生饮坐中彦衡有诗且需余和为赋此","金末元初","段成己","花枝摘索费诗催，自笑吟怀老未灰。白发渐如残雪满，朱颜不逐早春回。可人襟韵来三客，入眼风流欠二梅。有酒□身强健在，莫教闲却手中杯。"
"翌日再用前韵简二三子","金末元初","段成己","长吟未了雨来催，雪积寒炉火渐灰。一点枝头红尚浅，半痕溪面绿初回。行担酒债还思杜，坐得诗穷大笑梅。报答风光无好语，对时虚觉费清杯。"
"独坐有怀往昔复次前韵 其一","金末元初","段成己","短发刁骚不受催，坐看浮世几飞灰。流年冉冉人空老，世事悠悠首重回。天远望穷归去雁，池寒瘦损折残梅。等閒无计驱愁得，除向垆头酒一杯。"
"独坐有怀往昔复次前韵 其二","金末元初","段成己","快饮休嗔急管催，昔人不饮已成灰。转头晚景无多子，屈指春风又几回。拨闷直须烦曲蘖，和羹宜且买盐梅。莫言两手浑无用，花下犹堪把酒杯。"
"卫生行之少负侠气与余兄弟相遇于艰难之际自抑惴惴常若不及迨今十五年矣家贫而益安岂果有所学乎不然何其舍彼而取此也生正月十六日诞弥日也因赋诗以赠为一笑乐且以坚其志云","金末元初","段成己","低心不肯逐时趋，坐觉瓶储岁屡无。试手耕纴新事业，传家弓冶旧规模。膝前痴騃怜文度，酒后粗狂忆阿奴。但愿年年身健在，一尊长得与君俱。"
"再用杯字韵 其一","金末元初","段成己","绿发潜为白发催，赏心未遂壮心灰。已拌事业因循却，又放风光寂寞回。春意等閒遗病木，晓寒特地妒芳梅。病来止酒人应笑，忍对良辰负此杯。"
"再用杯字韵 其二","金末元初","段成己","人閒声利任渠催，烈烛何尝发死灰。世态翻云悲易变，年华如水挽难回。惊心旧曲空闻笛，点额新妆不见梅。百转枯肠思一溉，虚名方信不如杯。"
"送山人李生湛然之燕","金末元初","段成己","惊尘浩浩塞云寒，珍重儒冠莫浪弹。相府岂能容阮籍，馆人那解识冯驩。无书可上裘空敝，有梦难通刺欲漫。且好驻君千里驾，小斋如斗足容安。"
"戊申四月书于史氏仲恭别墅","金末元初","段成己","飘飘天地一癯儒，问柳寻花未要扶。老去生涯三径在，向来意气一分无。尊前乍喜红潮颊，镜里那知雪满须。睡起北窗成独笑，人閒歧路足崎岖。"
"漫书 其一","金末元初","段成己","山翁只合坐山房，四壁萧然一木床。心为感时空渺渺，鬓因怀旧变苍苍。人閒日月惊何速，物外光阴本不忙。一枕北窗眠正稳，却疑身世在羲皇。"
"漫书 其二","金末元初","段成己","扰扰胶胶人自忙，心閒无地不清凉。两边战阵蚍蜉闹，花底生涯胡蝶狂。幸有文书遮老眼，岂无藜藿疗饥肠。从教门外蓬蒿满，不见白丁计亦长。"
"五月朏日书以自适 其一","金末元初","段成己","陇月娟娟白板扉，溪风飒飒冷麻衣。藜床坐月人空老，铁研磨穿计己非。叔夜自难堪作吏，季鹰那解早知机。但教方寸长无事，一酌清泉亦自肥。"
"五月朏日书以自适 其二","金末元初","段成己","身货休论两孰多，留连光景且婆娑。谷臧得失不相远，蛮触功名能几何。闷后径寻醅瓮饮，醉来慵击唾壶歌。扁舟旧有江湖趣，须著蓝衫换一蓑。"
"次韵周景纯先生见寄之什","金末元初","段成己","閒寻閒计适閒情，日月催人慨易倾。筑室未能依表圣，卜邻先喜得君平。惭非世用甘藏拙，谬得时称岂是诚。我与西山相信久，不须更与白鸥盟。"
"幽怀用梦庵张丈韵 其一","金末元初","段成己","此怀耿耿付东流，蒲柳形骸不耐秋。老去始知身世幻，病来渐觉鬓丝稠。青蝇点物驱还至，白鸟猜人挽不留。收得閒愁供晚睡，西风吹梦冷悠悠。"
"幽怀用梦庵张丈韵 其二","金末元初","段成己","自叹行藏久谬悠，多君雅志在林邱。一生断向閒中了，百计何劳分外求。总把行年偿酒债，更将馀日费诗筹。胶胶扰扰人閒世，一笑尊前万事休。"
"封仲坚挽词 其一","金末元初","段成己","几年为我驻行辀，一閟幽宫挽不留。望望故邱君饮恨，茕茕遗息众为忧。皇天无路申三问，隙地何人借一抔。重对平时旧游处，野烟荒草祇增愁。"
"封仲坚挽词 其二","金末元初","段成己","藏身无地古难堪，赙葬何人为脱骖。樊子未来谁主后，缇萦犹在胜生男。十年往事如春梦，千古遗经忆夜谈。一片羁魂招不得，暮天黯黯冷云昙。"
"封仲坚挽词 其三","金末元初","段成己","昔尝屈指计前期，今守穷庐竟死为。多病每惭调护力，馀生谁救急难时。匠斤欲运庄周泣，邻笛遥闻向秀悲。一片嵌岩磨不磷，更堪重读孟郊诗。"
"薛宝臣生朝","金末元初","段成己","晓砌初开十二蓂，一尊介寿为君倾。昔闻存义能从政，今见元钦又继兄。谢傅阶前琼树秀，老莱堂下綵衣轻。莫言小邑徒劳耳，万里青云第一程。"
"送张器之北上 其一","金末元初","段成己","匹马翩翩出汉关，春风塞草几芊绵。人怜季子貂裘敝，自誓桑生铁研穿。羊角会抟溟海上，鸿毛行遇顺风前。吾军政赖君增气，万里青云稳著鞭。"
"送张器之北上 其二","金末元初","段成己","眯眼风沙去路迷，又携书剑过山西。片心耿耿摧尤壮，六翮翩翩养复齐。千里会看黄鹄举，一枝休叹彩鸾栖。丈夫自有乘车日，司马桥名不浪题。"
"兰氏晚节轩 其一","金末元初","段成己","几年会计屈微官，五斗才堪给酒钱。野鹤风标寒愈峭，岩松节操老方坚。石肠未省随时转，铁面何尝与世妍。回首风烟三径晚，典型当作画图传。"
"兰氏晚节轩 其二","金末元初","段成己","都把升沈不置怀，一尊时对好山开。张公雅有江湖志，崔子本非丞贰才。为政从渠嗤拙宦，买田自已赋归来。高情想像常如在，不逐春风没草莱。"
"赠医者","金末元初","段成己","术以医名行以儒，为人不肯著方书。共高世外封君达，自许山中陶隐居。掉首耻为他日计，论心羞未古人如。有儿还解传家否，试问门前长者车。"
"寿尊兄遁庵先生","金末元初","段成己","笔头风雨斡千钧，早岁尝充观国宾。避事就閒真得计，有才无用且藏身。虚名到底将安济，涉世而今不厌贫。白发相看老兄弟，暮年同作太平人。"
"送王载之","金末元初","段成己","鞍马丁年事远游，北州未稳复南州。胸怀落落冯驩铗，尘土翩翩季子裘。击筑悲歌增感慨，倒瓶浊酒浣离忧。一编笑我衡茅底，坐送光阴到白头。"
"雨后漫成 其二","金末元初","段成己","诗情牢落不堪裁，人物风流愧玉台。门外寂无肥马到，枕边剩有好山来。年华滚滚身如幻，世事胶胶眼倦开。拟把馀生寄江海，沙头鸥鹭莫惊猜。"
"再和 其二","金末元初","段成己","瘿杓天然不用裁，日倾新酝剥莲台。几回醒酒风才过，一霎催诗雨又来。两脚只堪閒处著，寸心赢得片时开。此身有类伤弓鸟，曲木无情亦暗猜。"
"三和 其一","金末元初","段成己","壮志如今日撙裁，功名不复梦云台。半生回首事安在，一叶惊心秋又来。不引壶觞聊自劝，未知怀抱若为开。浮名毕竟成相误，盍作閒居鸩毒猜。"
"三和 其二","金末元初","段成己","世事纷纷巧剸裁，何如无事醉春台。胁肩一笑亦良苦，有田几时归去来。百念都随灰烬冷，一尊聊为圣贤开。从今便入农桑社，园友溪翁莫见猜。"
"四和 其一","金末元初","段成己","尝把閒身静品裁，残生何幸脱舆台。田园依旧喜重到，松菊就荒伤独来。懒散徒教尘事废，襟怀难对俗人开。自量不肖非逋客，为报山灵且莫猜。"
"五和 其二","金末元初","段成己","一位无心入圣裁，姓名不到郭公台。閒移藜杖看云度，静埽松轩待月来。未把酒杯倾懒举，试拈书册手慵开。荒才自信非邹乐，安处青山有底猜。"
"张七贤图","金末元初","段成己","七贤不与竹林期，人物风流各一时。妙语霏霏皆作者，高情落落更何之。山川如画灵犹在，溟渤飞尘世屡移。欲荐匪辞无处问，黄流千里夕阳迟。"
"赠琴士任先生","金末元初","段成己","翛然天地一癯仙，误落红尘二十年。万事戏成云过眼，一身蹭蹬雪盈颠。扶头欲写卷中趣，洗耳试听徽外弦。他日遂君林下约，月明风露净娟娟。"
"乐郎中萱草堂","金末元初","段成己","共道传家以义方，长留春色在萱堂。静宜有寿何须祝，乐自无忧不待忘。华萼先辉连二妙，琏琳照映列诸郎。要看靴笏床俱满，岁月灵椿未易量。"
"容安轩","金末元初","段成己","走遍人閒行路难，归来始觉此心安。半椽自覆人应笑，两膝足容吾已宽。阶下兰生犹可佩，篱边菊老尽供餐。微躯此外无多事，一炷清香篆曲盘。"
"总管陇西公归自赵城以雪途行役见命赋此以献","金末元初","段成己","晓鞍催发五更钟，王事悤悤不易从。雪气空濛迷马首，霜威跋扈袭裘茸。谁家村落鸡频唱，到处园林鸟绝踪。却忆云山旧栖地，拥衾高卧养吾慵。"
"万夫长李侯西觐回作诗为贺 其一","金末元初","段成己","帷幄雍容拥万夫，雄襟英概汉臧吴。獠儿坐失重岩阻，战士争先九折驱。去日旌旂填蜀道，归时笳鼓竟尧都。谬为门下登龙客，拟颂勤劳愧腐儒。"
"万夫长李侯西觐回作诗为贺 其二","金末元初","段成己","坐拥貔貅十万夫，雍容帷幄看投壶。威风栗烈前无敌，胆气轮囷大满躯。铜柱直期标百粤，连城潜觉失全吴。江南公事行将毕，愿献扁舟范蠡图。"
"乘兴杖屦山麓值梅始花裴回久之因折数枝置之几侧灯下漫浪成语简诸友一笑云 其二","金末元初","段成己","漏泄春光人未知，轻红已透最高枝。洗妆自有天然态，尽道冰容不入时。"
"光得道中","金末元初","段成己","行行不觉到斜阳，顾影频惊尔许长。返照此身还此是，莫因外景便承当。"
"和答陈子京 其一","金末元初","段成己","扰扰浮生等聚嬉，风波千丈渺无涯。掩关一卷床头易，冷眼徒渠笑绝痴。"
"和答陈子京 其二","金末元初","段成己","云山咫尺阻同嬉，望断音容天一涯。闻道城居最堪隐，想君为计未全痴。"
"梅花十咏 其一 忆","金末元初","段成己","初谒琼浆记昔年，迎门一笑想嫣然。夜来雪暗前村路，恨满东风意不传。"
"梅花十咏 其二 梦","金末元初","段成己","神久尘缘久未忘，飘然随月到高唐。欢情未接还惊觉，云雨阳台空断肠。"
"梅花十咏 其三 寻","金末元初","段成己","玉想形容霞想裾，云英自与世姬殊。几年来往蓝桥路，捣尽玄霜得见无。"
"梅花十咏 其四 探","金末元初","段成己","未尝亲到谢家堂，风韵何由识谢娘。说与选花场上客，须知林下胜闺房。"
"梅花十咏 其七 浸","金末元初","段成己","洛浦飘飘信有神，淩波忽睹一枝春。摩挲老眼看微步，旎旎香生罗袜尘。"
"梅花十咏 其八 浴","金末元初","段成己","洗尽铅华见玉环，肌肤冰雪照人寒。临风脉脉娇无力，轻裛香罗半未乾。"
"梅花十咏 其九 惜","金末元初","段成己","襟袂翛然风味酸，北人谁识蔡姬贤。可怜抛却清伊月，埋没边沙二十年。"
"花木八咏 其一 海棠风","金末元初","段成己","宿酒微醒不自持，君王催唤太真妃。醉红睡起依然在，忙倩罗纨为解围。"
"花木八咏 其二 杨柳烟","金末元初","段成己","九原唤起李夫人，谁炷仙香为返魂。一捻宫腰浑瘦损，舞衣微带瑞云痕。"
"花木八咏 其七 梅花月","金末元初","段成己","别后盟言不忍寒，旧官到底胜新官。情缘未断还相见，人复团圆镜复完。"
"花木八咏 其八 山茶雪","金末元初","段成己","飘飘天上谪仙人，尝作金銮侍从臣。老大风流殊未减，锦袍如旧白头新。"
"龙门八题 其一 禹门雪浪","金末元初","段成己","峡束洪流起怒涛，乱翻晴雪与云高。徐看行处元无事，小处区区枉用劳。"
"龙门八题 其三 疏属晴岚","金末元初","段成己","云拖残雨敛前峰，翠色寒光溢几重。应有诗人偏著眼，时施膏沐为渠容。"
"龙门八题 其四 双峰并秀","金末元初","段成己","云外亭亭耸翠环，天荒地老两峰閒。若教工部尝经眼，未肯将诗誉玉山。"
"龙门八题 其五 神谷藏春","金末元初","段成己","山閒草木四时新，一脉清溪不染尘。忽见渔郎惊借问，却疑侬是武陵人。"
"龙门八题 其七 姑山夕照","金末元初","段成己","日锁群峰欲下迟，茏葱一片冷胭脂。醉吟著我扁舟尾，画出坡游赤壁时。"
"蒲州八咏 其一 蒲津晚渡","金末元初","段成己","城下行舟一箭轻，城头落日半竿明。河流汹汹风仍急，时听浮空欸乃声。"
"蒲州八咏 其三 舜殿薰风","金末元初","段成己","烦暑人閒不可支，暂来陊殿独委蛇。南风一拂清如水，犹似当年解愠时。"
"蒲州八咏 其五 东林夜雨","金末元初","段成己","烟雨濛濛古梵宫，院庭深悄若无僧。林梢一点荧荧碧，知是层楼供佛灯。"
"蒲州八咏 其六 栖岩叠巘","金末元初","段成己","山色荧青不染尘，何年精舍构嶙峋。也知遍入閒人眼，为现云閒清净身。"
"蒲州八咏 其七 妫汭夕阳","金末元初","段成己","妫水桥边日下迟，笼葱一片冷胭脂。山川良是风犹古，想像英皇下嫁时。"
"蒲州八咏 其八 玉官飞湍","金末元初","段成己","冷云深处漾寒清，千仞悬流玉练明。车马往来山下路，何人到此濯尘缨。"
"幽居奉借遁庵尊兄严韵呈隐之润之二英弟一粲 其一","金末元初","段成己","解鞍借榻避风埃，净拂风轩待我开。诗句堕前还忘却，聊书岁月记曾来。"
"幽居奉借遁庵尊兄严韵呈隐之润之二英弟一粲 其二","金末元初","段成己","浮荣过眼等浮埃，尊酒相逢一笑开。门外红尘高万丈，莫教一点鬓边来。"
"幽居奉借遁庵尊兄严韵呈隐之润之二英弟一粲 其三","金末元初","段成己","小轩如斗静无埃，面向青山好处开。漫道幽人招不得，一尊今日为君来。"
"张信夫梦庵 其一","金末元初","段成己","忆昔邯郸道上行，半生回首梦初惊。而今始觉非真实，过眼浮云万事轻。"
"张信夫梦庵 其三","金末元初","段成己","一身栩栩复蘧蘧，为蝶为周我自如。寤寐人閒第游戏，此身无地不华胥。"
"张信夫梦庵 其四","金末元初","段成己","世味迷人又不知，纷纷蕉鹿竟奚为。山翁正坐山堂上，笑问黄粱第几炊。"
"和杨彦衡见寄之作 其一","金末元初","段成己","几年奔走趁槐黄，两脚红尘驿路长。梦破邯郸成独笑，半生回首只空忙。"
"和杨彦衡见寄之作 其二","金末元初","段成己","西风浩浩塞尘黄，白发缘愁若个长。客梦五更惊忽断，打门县吏索租忙。"
"和杨彦衡见寄之作 其三","金末元初","段成己","一裘谁为制玄黄，无可奈何秋夜长。我自忍穷方未暇，不知蛮触战争忙。"
"和杨彦衡见寄之作 其四","金末元初","段成己","一苇初航十里黄，故园归计渺何长。可怜兀兀青灯下，还似当年举子忙。"
"和杨彦衡见寄之作 其五","金末元初","段成己","小园苏茹待秋黄，不事姜盐味自长。口腹累人良可笑，可能终岁为渠忙。"
"和杨彦衡见寄之作 其六","金末元初","段成己","幽迹无心学绮黄，荒才涉世本非长。年年来往燕然道，却为山林有限忙。"
"古瓶梅花为总管李侯赋","金末元初","段成己","锦帐银屏浸玉肌，风流应自有人知。夜深窗下横疏影，绝胜西湖月上时。"
"送冯资深归西山 其五","金末元初","段成己","别离最苦暮年时，百感中来不易支。此去故园行乐处，诗成毋吝寄相思。"
"徽宗墨竹","金末元初","段成己","野禽背立岁寒枝，想见当年落笔时。吮墨缀辞俱丧国，九泉笑杀李家儿。"
"兰氏自然斋","金末元初","段成己","万事荣枯一笑閒，情知使尼定谁关。编茅依石宽如斗，卧看溪云出岫还。"
"张世杰经历牧牛图 其一","金末元初","段成己","绿阴深处戏童儿，牛自东西儿不知。休说儿狂无伎俩，人閒何事不儿嬉。"
"张世杰经历牧牛图 其二","金末元初","段成己","断烟荒草淡无姿，写入人牛自在时。毁瓦一欢聊尔耳，不知何者是盈亏。"
"张世杰经历牧牛图 其三","金末元初","段成己","儿自嬉游牛自眠，葛洪矶畔旧因缘。三生石上精魂在，一梦回头又几年。"
"杨茂之志适轩 其一","金末元初","段成己","坐笑行吟困即眠，心游随处莫非天。是中真意何人会，隐几蓬窗正嗒然。"
"杨茂之志适轩 其二","金末元初","段成己","人心自有一羲皇，说著元来更话长。诗句堕前还忘却，坐看杯影转虚廊。"
"秋日牡丹为友人赋病久无佳思姑作俳语三章以应命对觞一呼卢可也 其一","金末元初","段成己","诉尽中情为两诗，可怜谁识汉文姬。归来已觉秋风晚，标格犹应似旧时。"
"秋日牡丹为友人赋病久无佳思姑作俳语三章以应命对觞一呼卢可也 其二","金末元初","段成己","秋雨潇潇无限思，妄凭羽客觅环儿。蓬莱日月非人世，不记梧桐落叶时。"
"秋日牡丹为友人赋病久无佳思姑作俳语三章以应命对觞一呼卢可也 其三","金末元初","段成己","公子初离季隗时，丁宁私语两心知。从渠岁律春秋变，一点真心死不移。"
"暇日意行姑射山下奉借遁庵先生山堂听雨韵简诗社诸君","金末元初","段成己","散策步幽岩，所遇良可喜。恋恋蝶绕衣，涓涓泉入耳。俯仰天地閒，一物莫非已。暄妍坐阅春事芳，飘飘思与春风长。呼童置酒饮花下，风来满袖携花香。白白红红纷涧谷，恍然身世如河阳。东风吹落山头雨，山鸟催归共人语。拂苔便欲枕流卧，却恐傍人笑孙楚。眼看六合尘土满，归袂翩翩去何所。乘风更拟淩清空，人閒无处寻方蓬。"
"送寻正道","金末元初","段成己","江边杨柳才堪折，陌上行人还又别。春光不解苦留人，两岸杨花飞白雪。江风摇摇吹绿波，欲别未别伤如何。愿君少住听我歌，后日重来白发多。"
"寿家弟诚之","金末元初","段克己","道行不得且栖迟，一唯谁传鲁仲尼。瑞世不求麟凤质，急难空赋鹡鸰诗。玉堂金马知何处，白石清泉有素期。但使平生忠义在，乐天知命复奚疑。"
"乙未人日饮范君子和酒酣赋诗呈座上诸君","金末元初","段克己","正月七日春欲动，拂面东风力尚微。且贪席上宾朋乐，未觉平生事业非。青山绿水俱可隐，白发苍颜胡不归。会须高揖浮邱袂，千仞冈头一振衣。"
"诔双峰兴上人","金末元初","段克己","试圆石上再生身，啸月吟风性益真。解脱莲花祛梦幻，忽惊野马逐埃尘。双峰莫遂幽栖志，一钵谁为嫡嗣人。便恐丛林无正脉，为君一哭涕横陈。"
"和家弟诚之诗社燕之作 其三","金末元初","段克己","人皆笑我我忘机，我爱青山直得归。肯学班超谋肉食，更怜京兆泣牛衣。心非理义乌能悦，道胜纷华是故肥。独坐钩帘心语口，回头四十五年非。"
"癸卯春二月有五日卫生袭之诞日也座中生捧卮酒乞言因用景纯寿日诗韵以答盛意兼谢不敏","金末元初","段克己","压倒诗人白与元，淋漓醉墨出佳篇。心澄寒玉泉中水，衣惹霜岩顶上烟。岁晚相依清士瘦，穷途渐觉曲生贤。黄冠野服从人笑，自断此生休问天。"
"自讼","金末元初","段克己","无将大车尘冥冥，无迩宵人恶易形。吏部有书惭荐李，莱公当轴谬推丁。慎交已昧书中戒，悔过聊书座右铭。自是昌阳堪引寿，不须辛苦进猪苓。"
"彦衡丧子乡社诸君皆有诗以慰其哀余忝交游之长乌能无言因赋此以赠之","金末元初","段克己","昔年曾读乐天诗，晚岁情钟玉雪儿。今日为君重感叹，片时何意便乖离。迎门犹记牵衣笑，抚榻空怀涨乳悲。梦里不知生死隔，旧嬉游处细寻推。"
"丁未新正与诗社诸公园亭宴集彦衡有诗众皆属和一时樽酒宾席之胜殆可乐也余虽老顾不可虚盛意勉为赋此","金末元初","段克己","秋去冬来春又催，昆明信有劫馀灰。心游碧落丝千尺，梦绕琼林日几回。处世祇宜同鹿豕，和羹谁复忆盐梅。老来笔力犹强健，一首新诗酒一杯。"
"冯弟自北山来出其旧所为诗百馀篇虽未暇尽读尝鼎一脔足知馀味吾弟离群索居无师友之益能自道其所志盖绝无而仅有者也虽然掘井九仞而不及泉犹为弃井耳适汉臣张君见过论文话旧以及吾弟之贤因作诗许其所已能而勉其所未至以寄之幸时复观览以自警省勿徒实箧笥而已","金末元初","段克己","少年事业莫蹉跎，听我尊前一曲歌。铸剑必期经百鍊，为文固自要三多。凡胎须得丹砂换，壮志休辞铁砚磨。平地为山由一篑，词源他日看银河。"
"读张志和传","金末元初","段克己","一叶轻舟一钓纶，朝廷无处觅玄真。太虚明月为知己，细雨斜风不著人。西塞贪看飞白鹭，东华忘却软红尘。还思扰扰求名者，肯信人閒有逸民。"
"雄飞亭主人张君器之有龙庭之行赋诗为饯","金末元初","段克己","千丈虹蜺卷壮图，几回弹铗叹无鱼。南溟久滞垂天冀，北阙谁飞荐鹗书。投笔尚希班定远，题桥终遂马相如。浩歌若过燕山市，为我登台吊望诸。"
"兰丈晚节轩","金末元初","段克己","晚节谁能识此君，一官不复任浮沈。蛰龙未起三冬卧，老骥犹存万里心。陶令不来尊有酒，嵇康已逝室无琴。横溪文字光千古，旧有新诗播士林。"
"寿县大夫薛宝臣","金末元初","段克己","薛姓婵嫣自古分，君侯苗裔粹其门。已闻佳绩多前古，更溢馀波及后昆。久屈祥鸾栖恶枳，稔推利器遇蟠根。徵书未至身閒暇，且看尊前舞袖翻。"
"送李参军","金末元初","元好问","五日过居庸，十日渡桑乾。受降城北几千里，出塞入塞沙漫漫。古来丈夫泪，不洒别离间；今朝送君行，清泪留馀潸。生女莫作王明君，一去紫台空佩环。生男莫作班定远，万里驰书望玉关。我知骥子坠地无齐燕，我知鸿鹄意气青云端。草间尺鴳亦自乐，扶摇直上何劳抟！一衣敝缊袍，一饱苜蓿盘。岁时寿翁媪，团栾有馀欢。就令一朝便得八州督，争似綵衣起舞春斓斑。去年洛阳人，今年指天山。地远马鞯破，霜重貂裘寒。朔风浩浩来，客子惨在颜。扼胡岭上一回首，未必君心如石顽。君不见，桓山乌，乳哺不得须臾閒。众雏一朝散，孤雌回颜声悲酸。寒雁来时八九月，白头阿母望君还！"
"乡郡杂诗","金末元初","元好问","百年乔木郁苍苍，耆老风流赵与杨。为向榆关使君道，郡中合有二贤堂。"
"游天坛杂诗","金末元初","元好问","道民初不忘天台，姓氏分明见密崖。为问松台千载鹤，白云何处不归来？"
"李仲华湍流高树图","金末元初","元好问","小景风流恰入时，留题纸尾竟何辞。不因脱兔投林了，何处而今更有诗。"
"题张彦宝陵川西溪图","金末元初","元好问","松林萧萧映灵宇，烁石流金不知暑。太平散人江表来，自讶清凉造仙府。不到西溪四十年，溪光机影想依然。当时膝上王文度，五字诗成众口传。忽见画图疑是梦，而今尘土浣华颠。"
"汾亭古意图","金末元初","元好问","尧氏羲黄去未远，日作日息天机全。杜侯袖里姑汾笔，办与南华谈窅然。废兴知经几今昔，淳朴别有一山川。白云亭上秋风客，不比仙翁甲子年。"
"寄杨弟正卿","金末元初","元好问","马迹车尘漫白头，苍生初不待君忧。且从少傅论中隐，尽要元规拥上流。东阁官梅动诗兴，洞庭春色入新篘。归程未觉西庵远，夜夜清伊绕石楼。"
"句","金末元初","元好问","高原水出山河改，战地风来草木腥。花啼杜宇归来血，树挂苍龙蜕后鳞。白骨又多兵死鬼，青山原有地行仙。燕南赵北无金土，王后卢前总故人。神功圣德三千牍，大定明昌五十年。"
"句","金末元初","元好问","七重宝树围金界，十色雯华拥画梁。"
"句","金末元初","元好问","英威未觉消沈尽，试向舂陵望郁葱。"
"寄赵庭干二首 其一","金末元初","李俊民","试将小录问同年，风采依稀坠目前。三十一人今鬼录，与君虽在各华颠。"
"寄赵庭干二首 其二","金末元初","李俊民","君还携幼去幽燕，我向荒山学种田。千里暮鸿行断处，碧云容易作愁天。"
"赠张仲一","金末元初","李俊民","丹凤衔书下九霄，山城和气动民谣。久潜龙虎声相应，未戮鲸鲵气尚骄。万里江山归一统，百年人事见清朝。天教老眼观新化，白发那堪不肯饶！"
"俳体雪香亭杂咏","金末元初","元好问","罗绮深宫二十年，更持桃李向谁妍？人生只合梁园死，金水河头好墓田。"
"杨秘监下槽马图","金末元初","王庭筠","龙眠悔画马，政恐堕马趣。我今破是说，试下第一句。道人三昧手，游戏万象具。万象初莫逃，毕竟无所住。譬如大圆镜，照物随其遇。少焉物四散，影果在何处。杨侯具此眼，透脱向上路。万马落人间，盖證龙眠误。"
"书西斋壁","金末元初","王庭筠","世事云千变，浮生梦一场。偶然携柱杖，来此据胡床。有雨夜更静，无风花自香。出门多道路，何处觅亡羊。"
"八月十五日过泥河见雁","金末元初","王庭筠","家在孤云落照间，行人已上雁门关。凭君为报平安信，才是云中第一山。"
"示赵彦和","金末元初","王庭筠","四柳危亭坐晚阴，殷勤鸡黍故人心。儿孙满眼田园乐，花木成阴年岁深。十亩苍烟秋放鹤，一帘凉月夜横琴。家山活计良如此，归兴秋风已不禁。"
"大安寺试院中寒食","金末元初","王庭筠","东风日日涨黄沙，供佛床头始见花。寒食清明好时节，年年憔悴独离家。"
"狱中赋萱","金末元初","王庭筠","沙麓百战场，舄卤不敏树。况复幽圄中，万古结愁雾。寸根不择地，于此生意具。婆娑绿云杪，金凤掣未去。晚雨沾濡之，向我泫如诉。忘忧定漫说，相对清泪雨。"
"狱中见燕","金末元初","王庭筠","笑我迂疏触祸机，嗟君底事入圜扉。落花吹湿东风雨，何处茅檐不可飞。"
"偕乐亭","金末元初","王庭筠","日暮西风吹竹枝，天寒杖履独来时。门前流水清如镜，照我星星两鬓丝。"
"野堂 其一","金末元初","王庭筠","绿李黄梅绕屋疏，秋眠不著鸟相呼。雨声偏向竹间好，山色渐从烟际无。"
"野堂 其二","金末元初","王庭筠","云自知归鸟自还，一堂足了一生闲。门前剥啄定佳客，檐外孱颜皆好山。"
"韩陵道中","金末元初","王庭筠","石头荦确两坡间，不记秋来几往还。日暮蹇驴鞭不动，天教子细数前山。"
"绝句","金末元初","王庭筠","竹影和诗瘦，梅花入梦香。可怜今夜月，不肯下西厢。"
"孙氏午沟桥亭","金末元初","王庭筠","闲来桥北行，偶过桥南去。寂寞独归时，沙鸥晚无数。"
"送士选山东外台判官","金末元初","王庭筠","秋天寥廓使星明，光动山东七十城。玉署文章厌闲冷，绣衣风采试澄清。人随白雁霜前到，诗绕青山马上成。才力如君君未老，只愁无地避功名。"
"内乡浙江张浮休洼尊为二兄赋","金末元初","王庭筠","岩花覆我酒，酒面照幽妍。风如惜花影，不肯生微涟。空山悄无人，花枝自留连。怀人成独醉，日暮山苍然。"
"超化寺","金末元初","王庭筠","隔竹微闻钟磬音，墙头脩绿冷阴阴。山迎初日花枝靓，寺里清潭塔影深。吾道萧条三已仕，此行衰病独登临。简书催得匆匆去，暗记风烟拟梦寻。"
"舍利塔","金末元初","王庭筠","苍山亭亭如覆盎，佛塔东西屹相向。林头朝日射重檐，黄金丹砂晔生光。中华此塔第十五，图记所传知不妄。智惠薰成舍利罗，夜半奇芒时一放。想见当时阿育王，麾叱神工鞭鬼匠。云车瘴海挽炎沙，沙底黄肠三万丈。石排方面蔑石段，铁锢瘦中腰鼓样。功夫精密业长久，位置尊严气高张。地皮浮水肤寸许，旱溢与之俱下上。崧山归山夏秋雨，雨潦从衡岁相荡。天龙围护夜叉守，终劫不敢生波浪。塔前树秀老不死，树下水流多益壮。再拜初尝一勺甘，洗我三生烦恼障。"
"夏日","金末元初","王庭筠","西窗近事查如梦，北客穷愁日抵年。花影未斜猫睡外，槐枝犹颤鹊飞边。"
"中秋","金末元初","王庭筠","虚空流玉洗，世界纳冰壶。明月几时有，清光何处无。人心但秋物，天下近庭梧。好在黄华寺，山空夜鹤孤。"
"被责南归至中山","金末元初","王庭筠","短辕长路兀呻吟，行李迟迟日益南。亲老家贫官职重，恩多责薄泪痕深。向人柳色浑相识，著雨花枝半不禁。回首觚棱云气隔，六年侍从小臣心。"
"送子贞兄归辽阳","金末元初","王庭筠","青峭江边玉数峰，烟梳雨沐为谁容。到时为向山灵道，归意如君一倍浓。"
"采莲曲","金末元初","王庭筠","南北湖亭竞采莲，吴娃娇小得人怜。临行折得新荷叶，却障斜阳入画船。"
"秋郊","金末元初","王庭筠","瘦马踏晴沙，微风度陇斜。西风八九月，疏树两三家。寒草留归犊，夕阳送去鸦。邻村有新酒，篱畔看黄花。"
"忆漍川","金末元初","王庭筠","极目江湖雨，连阴甲子秋。青灯十年梦，白发一扁舟。"
"夏日","金末元初","王庭筠","檀栾倒影砚波清，注了黄庭谱鹤铭。且喜过门无褦襶，却怜涴壁有宁馨。"
"河阴道中 其一","金末元初","王庭筠","梨叶成阴杏子青，榴花相映可怜生。林深不见人家住，道上唯闻打麦声。"
"河阴道中 其二","金末元初","王庭筠","微行入麦去斜斜，才过深林又几家。一色生红三十里，际山多少石榴花。"
"李辅之得邺南城注雨瓦筒以之支琴","金末元初","王庭筠","邺城城南青雀来，五楼突兀肩三台。胡桃万瓦净如水，春阴不敢生莓苔。檐雨阑干三百尺，多年雨啮空阶石。繁华已逐水东流，断甓时从耕者得。可怜此君落君手，爱之不博连城璧。锡花如雪错菱花，小字兴和犹可识。晴窗拂拭支桐君，上下一般蛇蚹纹。哀蝉遽止不成弄，千古雨声愁杀人。"
"登林虑南楼 其一","金末元初","王庭筠","殿閤偏宜落照间，倚天无数玉潺湲。黄华墨灶知名寺，荆浩关仝得意山。游子也如红树老，残僧偶与白鸥还。人生见说功名好，不博南楼半日閒。"
"登林虑南楼 其二","金末元初","王庭筠","户牖凭高可散愁，石田棋布青林稠。西山万古碍新月，南风六月生凉秋。见说官閒百无事，不妨客至一登楼。扬州骑鹤亦何有，诚哉不负三年留。"
"赠益公和尚还超山","金末元初","王庭筠","平沙漠漠雁翩翩，风弄菰蒲水拍天。短艇得鱼撑月去，一声渔笛破寒烟。"
"题南山友云亭","金末元初","王庭筠","朝游南山南，暮游北山北。所以两山云，尽与师相识。师自出山去，云亦出山飞。两人渺何许，矫首送云归。云归人未归，小亭无恙否。向来有奇姿，无庸变苍狗。云兮淡而贞，载与寻宿盟。论交须耐久，持赠近无情。清风动亭侧，明月生空碧。嘉时为招呼，相与成三益。"
"黄华亭 其一","金末元初","王庭筠","帝遣名山护此邦，千家瑟瑟嵌西窗。山僧乞与山前地，招客先开四十双。"
"黄华亭 其二","金末元初","王庭筠","手拄一条青竹杖，真成日挂百钱游。夕阳欲下山更好，深林无人不可留。"
"黄华亭 其三","金末元初","王庭筠","王母祠东古佛堂，人传栋宇自隋唐。年深寺废无人住，满谷西风栗叶黄。"
"黄华亭 其六","金末元初","王庭筠","一派湍流漱石崖，九峰高倚翠屏开。笔头滴下烟岚句，知是栖霞观里来。"
"栖霞观","金末元初","王庭筠","偶寻溪水到仙宫，身世浑疑是梦中。风动霓旌高缥缈，烟笼瑶树郁青葱。会闻白鹤归华表，试为丹砂问葛洪。明日维舟重相访，桃花满路失西东。"
"曲水园","金末元初","王庭筠","山阴禊事记兰亭，珠玉琳琅照眼明。曲水至今无好客，一觞还自契幽情。"
"题马光尘画","金末元初","王庭筠","珠璧佳城下，丹青败藁间。残年两行泪，绝笔数重山。"
"佚句","金末元初","王庭筠","近来陡觉无佳思，纵有诗成似乐天。"
"丛台绝句","金末元初","王庭筠","猛拍阑干问兴废，野花啼鸟不应人。"
"残菊","金末元初","王庭筠","幽花寂寞无多子，瓣与黄蜂实密脾。"
"王子端内翰山水同屏山赋二诗 其一 前人","金末元初","元好问","郑虔三绝旧知名，付与时人分重轻。辽海东南天一柱，胸中谁比玉峥嵘。"
"王子端内翰山水同屏山赋二诗 其二","金末元初","元好问","万里承平一梦间，风流人物与江山。眼明今日题诗处，却见明昌玉笋班。"
"黄华峪十绝句 其二","金末元初","元好问","树经冻雨半青黄，山入高秋老更苍。且就同游尽佳客，不妨五日未重阳。"
"黄华峪十绝句 其三","金末元初","元好问","红叶黄花风露清，比来春色不多争。秋山却也堪人恨，白与高欢作锦城。"
"黄华峪十绝句 其七","金末元初","元好问","万古飞流泻不供，枉教喷薄困鱼龙。谪仙剩有银河句，不道香炉更一峰。"
"黄华峪十绝句 其八","金末元初","元好问","大汉何因有蚌胎，无穷冰雹落悬厓。只愁驼背模糊锦，翻倒龙宫复此来。"
"黄华峪十绝句 其十","金末元初","元好问","乞得三泉住不成，风沙鞍马负平生。故山定已移文了，又被黄华识姓名。"
"墨竹扇头","金末元初","元好问","嫩香新粉玉交加，小笔风流自一家。只欠雪溪王处士，醉来肝肺出枯槎。"
"野鹰来","金末元初","蔡圭","南山有奇鹰，寘穴千仞山。网罗虽欲施，藤石不可攀。鹰朝飞，耸肩下视平芜低，健狐跃兔藏何迟。鹰暮来，腹肉一饱精神开，招呼不上刘表台。锦衣少年莫留意，饥饱不能随尔辈。"
"撞冰行","金末元初","蔡圭","船头傅铁横长锥，十十五五张黄旗。百夫袖手略无用，舟过理棹徐徐归。吴侬笑向吾曹说，昔岁江行苦风雪。扬槌启路夜撞冰，手皮半逐冰皮裂。今年穷腊波溶溶，安流东下閒篙工。江东贾客借馀润，贞元使者如春风。"
"读史","金末元初","蔡圭","夏氏不无衅，作孽生妖龙。苍姬丁衰期，玄鼋游后宫。天心未悔祸，坠此文武功。檿弧漏天网，哲妇䲭袅同。狂童一何愚，巧言惟尔从。殷鉴不云远，覆车还蹈踪。坐令周南诗，悲入黍离风。君看后庭曲，曾笑骊山烽。"
"读戎昱诗有作二首 其一","金末元初","蔡圭","我家北潭边，溪流卧衡门。俗客自不来，好客时开尊。路人或不知，云是渭南村。底事半年别，此怀谁与论。"
"读戎昱诗有作二首 其二","金末元初","蔡圭","来时西郊林，木末秋未老。借箸数归日，乃复见冬杪。心驰倚门望，望我绵绵道。惭愧戎子诗，在家贫亦好。"
"感寓","金末元初","蔡圭","九官名世人，制作归一夔。达乐不达礼，汉儒言足嗤。古人寓意耳，结髦持锻锤。俗子未易识，绝艺聊相推。坐令编简门，亦以专门奇。堂堂张长史，楷妙世莫知。谓予言不信，愿视郎官碑。"
"风竹如水声","金末元初","蔡圭","好竹风淅淅，流水声泠泠。吾庐兼有此，要是佳友生。北窗午梦断，冷簟无飞蝇。端疑故人至，唤作寒泉鸣。揽衣起裴佪，自笑还自惊。无须问形似，自可名双清。"
"荷香如沉水","金末元初","蔡圭","新荷翠参差，十亩藏漪澜。临风倚云盖，过雨惊珠盘。夕阳香四来，坐我西阑干。三径未论菊，九畹空羞兰。聊分海南珍，炷之古博山。谁能品优劣，待以季孟间。"
"邻屋如江村","金末元初","蔡圭","斜川一壶玉，川东三四家。篱落半流水，茁茁青蒲芽。我为水边游，月魄舒晴华。隔篱见灯火，儿语时纷挐。想像泽南州，寄兴栖云霞。从渠非知音，我意亦自嘉。"
"保德军中秋","金末元初","蔡圭","定羌城下河南流，定羌城上三层楼。使君置酒劳行役，今夕何夕当中秋。孤烟落日明天末，汹涌碧云俄暮合。惺惺骑马雨中归，造物戏人无乃虐。紞如戍鼓方三更，梦回一室还虚明。出门惊笑遽如许，浮云四卷秋天清。谁家高会搴珠箔，笑语声从云外落。倦客明朝又短亭，行人何似居人乐。"
"雪拟坡公韵","金末元初","蔡圭","门外黄昏噪晚鸦，瑶尘细逐九云车。丰年待作三登兆，暮景重开六出花。浊酒无人同此兴，扁舟有客访谁家。明朝试望东林树，百尺寒梢倚玉叉。"
"登陶唐山寺","金末元初","蔡圭","岭外高槐驿路长，岭头萧寺俯朝阳。定知绝顶有佳处，聊与瘦藤寻上方。千里好风随野色，一轩空翠聚山光。道人底是怜行役，不惜禅床坐午凉。"
"到广河","金末元初","蔡圭","清漳节物似清江，不复莼鲈梦故乡。历下果能留太白，镜湖端是属知章。身随客路常岑寂，心与沙鸥共渺茫。尚困马蹄三百里，小舟聊与过沧浪。"
"简王温父昆仲","金末元初","蔡圭","荷钿小小半溪香，槐幄阴阴一亩凉。飞絮乱将春色晚，行云閒属暮山长。求田已喜成三径，适意真堪寄一觞。君是山阴换鹅手，可无杰句傲风光。"
"秋日和张温仲韵二首 其一","金末元初","蔡圭","琴里忘忧尽日弹，百忧俱息夜初阑。青灯把卷逢真味，绿酒倾尊破薄寒。月色半留梧影上，露华应到菊花团。在家须信贫犹好，梦想人间行路难。"
"秋日和张温仲韵二首 其二","金末元初","蔡圭","照水疏林万木苍，迎轩爽气一襟凉。有时独听溪舂坐，无事方惊昼景长。云薄西山聊隐见，烟横白鸟去微茫。可怜骑省多秋思，拘士安能识大方。"
"和彦及牡丹时方北趋蓟门情见乎辞","金末元初","蔡圭","旧年京国赏春浓，千朵曾开共一丛。好事祗今归北圃，知音谁与醉东风。临觞笑我官程远，赋物输君句法工。却笑燕城花更晚，直应趁得马家红。"
"戏杨新城","金末元初","蔡圭","长短亭中竟日忙，解鞍初喜水云乡。风前列席花钿秀，雨后行厨杏粥香。春色纷纷惊过眼，歌声故故促传觞。蓬莱殿下同年客，定笑狂夫老更狂。"
"和曹景萧暮春即事","金末元初","蔡圭","瓮头春色开重酎，门外春风改裌衣。灼灼向来花又笑，翩翩几处燕于飞。山阴未辨羲之集，沂上聊从点也归。节物惊心遽如许，却因观化识天机。"
"并门无竹旧矣李文饶尝一植之至今寺僧日为平安报其难可知已官舍东堂之北种碧芦以寄意因作长句","金末元初","蔡圭","青君那肯顾寒乡，试著葭芦拟汶篁。有若何堪比夫子，虎贲犹想见中郎。色添新雨帘栊好，声入微风枕簟凉。他日东堂惭政拙，只将此物当甘棠。"
"初至洛中","金末元初","蔡圭","水北酴醾半欲芳，长条十丈更馀长。春风得得怜羁客，借与窗栊六日香。"
"饮陈氏第代主人留客","金末元初","蔡圭","风定息林叶，雨晴开夕阳。停歌方待月，插羽且传觞。文举客常满，次公醒亦狂。更阑君莫去，促席就新凉。"
"寄通州王倅","金末元初","蔡圭","长夏少人事，官閒帘户深。枕凉秋入梦，林密翠交阴。适欲非吾事，谋閒遂此心。绝交吾岂敢，觅句识知音。"
"葵花","金末元初","蔡圭","北墉开处叶森森，政以多花负赏音。小智区区能卫足，孤忠耿耿祗倾心。"
"读史","金末元初","蔡圭","伯阳名迹世人知，太史成书未免讥。不是道家齐物我，岂容同传著韩非。"
"闾山","金末元初","蔡圭","西风绝境抚孤松，千里川原四望通。但怪林梢看鸟背，不知身到碧云中。"
"十三山下村落","金末元初","蔡圭","闾山尽处十三山，溪曲人家画幅间。何日秋风半篙水，小舟容我一蓑閒。"
"暮春","金末元初","蔡圭","陌上歌声枕上听，秋千梧影两亭亭。春风三月正花好，晓日一竿初酒醒。"
"即事","金末元初","蔡圭","竟日开编乐有馀，古人妙处不欺予。胸中更著五千卷，未到汉家城旦书。"
"燕山道中三首 其一","金末元初","蔡圭","款段乘凉未五更，徐河十里雾中行。前村烟树望不见，欲到忽闻鸡犬声。"
"燕山道中三首 其二","金末元初","蔡圭","独轮车重汗如浆，蒲秸芒鞋亦贩商。我自行人更怜汝，却应达者笑予狂。"
"燕山道中三首 其三","金末元初","蔡圭","燕南赵北困风埃，投宿云居眼暂开。明日都门选官路，逢人羞道见山来。"
"太白捉月图","金末元初","蔡圭","寒江觅得钓鱼船，月影江心月在天。世上不能容此老，画图常看水中仙。"
"雪谷早行图","金末元初","蔡圭","冰风刮面雪埋屋，客子晨征有底忙。我欲题诗还自笑，东华待漏满靴霜。"
"华亭图","金末元初","蔡圭","头无片瓦足无土，不犯清波过一生。钓得金鳞便归去，依然明月大江横。"
"画眉曲七首 其一","金末元初","蔡圭","楼外春山几点螺，楼头望处染双蛾。不知深浅随宜否，却倩菱花问眼波。"
"画眉曲七首 其二","金末元初","蔡圭","小閤新裁寄远书，书成欲遣更踟蹰。黛痕试与双双印，封入云笺认得无。"
"画眉曲七首 其三","金末元初","蔡圭","纤叶斜横蜀柳条，拂成风思自妖娆。元和才子才犹拙，只对春风咏舞腰。"
"画眉曲七首 其四","金末元初","蔡圭","画手新翻十样图，西巡故事出成都。凭君列置华堂上，与问丹青解语无。"
"画眉曲七首 其五","金末元初","蔡圭","龙尾云根玉作纹，纹间有月半痕新。若为唤取文姬辈，分付云窗笔下春。"
"画眉曲七首 其六","金末元初","蔡圭","未识春愁识晓酲，娇啼恰恰似雏莺。日高阿母嗔妆晚，促画鸦儿转不成。"
"画眉曲七首 其七","金末元初","蔡圭","时世华妆巧斗春，张卿态度独清新。五陵年少多才思，数点章台走马人。"
"莫春郭南","金末元初","王涧","大梁城外孤台傍，烟昏水碧春林芳。凭高极目见归雁，风物令人思故乡。紫金山下斜阳暮，万里川光照云树。山间细雨花落时，何人来往东风路。"
"记南塘所见简孟友之","金末元初","王涧","大桥南郭野桥东，十里垂杨十里风。渺渺烟波连御道，离离云稼入郊宫。雨滋蔓草晓逾绿，日映荷花晚更红。登览只宜开笑口，尊前六客四衰翁。"
"次文远韵","金末元初","王涧","野性唯便阒寂居，苍苔鸟迹满庭书。林花过雨红犹重，篱竹和烟翠亦疏。巳与农人成保社，更令儿辈学耕锄。赏音只有东郊客，日袖新诗到敝庐。"
"寓居南村","金末元初","王涧","朝来出门无所适，野径雨晴沙不泥。鼓笛谁家赛春社，杖藜随过柘冈西。"
"杂诗七首 其一","金末元初","王涧","阴阴绿树闇庭除，散尽鸣禽静有馀。独对炉薰坐终日，会心惟有漆园书。"
"杂诗七首 其二","金末元初","王涧","瓦炉柏子细烟消，閒读禅经破寂寥。风细月高人巳静，隔窗疏竹夜萧萧。"
"杂诗七首 其三","金末元初","王涧","晴日南溪物色饶，草芽新绿冻全消。金丝柳底洲沙没，数尺流波拍野桥。"
"杂诗七首 其四","金末元初","王涧","南亩东皋春务时，田家候雨罢耕犁。却汲井泉浇药圃，更疏陂水灌麻畦。"
"杂诗七首 其五","金末元初","王涧","竹绕沙村水漫流，鵁鶄鸂鶒对沈浮。一竿便拟从渔父，卷置琴书买钓舟。"
"杂诗七首 其六","金末元初","王涧","屋头丛木撼苍烟，风卷飞花到枕边。南寺有僧来问字，打门惊觉午窗眠。"
"杂诗七首 其七","金末元初","王涧","汉梁王苑古台西，秋思纷纷独杖藜。云压高城雁飞尽，一声寒角夕阳低。"
"送弟恒作州","金末元初","胥鼎","男子四方志，人生五马荣。君恩何以报，民政不宜轻。御物当存恕，存心要尽诚。勿矜新号令，姑守旧章程。敛暴单贫困，囚淹狡伪萌。慈柔难禁暴，苛急必伤生。东郡吾将老，西陲敌未平。一生能几别，四事果难并。方此对床乐，怆然分袂惊。荒诗何足记，聊写弟兄情。"
"乱后","金末元初","辛愿","兵去人归日，花开雪霁天。川原荒宿草，墟落动新烟。困鼠鸣虚壁，饥乌啄废田。似闻人语乱，县吏已催钱。"
"赠赵仲常","金末元初","辛愿","赵子年虽小，论诗乐最深。秋风凡几首，冬日更多吟。老大吾无力，文章尔用心。荒山松竹底，莫厌数相寻。"
"过崧山","金末元初","辛愿","催老年光衮衮来，好怀知欲向谁开。箕山颍水春风里，呼起巢由共一杯。"
"隆德故宫","金末元初","辛愿","蛇分鹿死已无秦，五十年来汉苑春。问著流莺无一语，柳条依旧拂墙新。"
"同赵长水汎舟","金末元初","辛愿","洛水秦山晚自澄，孤洲烟树绿相仍。波摇朗月浮金镜，岭隔华星断玉绳。但觉转船惊白鸟，岂烦挥翣怒青蝇。风尘浩荡飘蓬里，愧似林宗陪李膺。"
"山寒","金末元初","辛愿","山寒春静早关门，新月微光照短垣。可恨暮云欺落景，却将残霭助黄昏。"
"陋室","金末元初","辛愿","陋室何妨似燕窠，暮年终得返鱼蓑。壶中日月时常好，枕上功名不足多。往古来今真夜旦，高天厚地一罝罗。鹿门幸有庞公乐，牛角徒为宁戚歌。"
"乱后还三首 其一","金末元初","辛愿","兵戈为客苦思乡，春暮还乡却自伤。典籍散亡山阁冷，松筠憔悴野园荒。莺衔晚色啼深树，燕掠春阴入短墙。邻里也知归自远，竞将言语慰凄凉。"
"乱后还三首 其二","金末元初","辛愿","乱后还家春事空，树头无处觅残红。棠梨妥雪沾新雨，杨柳飘绵飏晚风。谈笑取官惊小子，艰难为客愧衰翁。残年得见休兵了，收拾閒身守桂丛。"
"乱后还三首 其三","金末元初","辛愿","春来漂泊心情减，老去艰危气力微。芳草际天愁思远，干戈满地故人稀。怀金跃马时何有，问舍求田事已违。粝食敝衣聊自足，白头甘息汉阴机。"
"题游彦明林园三首 其一","金末元初","辛愿","先生未老厌儒冠，筑屋栽篱守岁寒。经史日长常满案，鱼虾溪近得供盘。幽花入室无多种，瘦竹关情只数竿。萧洒远辞车马迹，求官何必近长安。"
"题游彦明林园三首 其二","金末元初","辛愿","城郭繁华断往还，林园幽阒养高閒。花低暖蕊斜窥水，竹亚晴梢巧避山。尊俎岁时君得意，风埃南北我何颜。丹房药镜游心久，不惜哀矜洗病孱。"
"题游彦明林园三首 其三","金末元初","辛愿","不碍遥看冷翠微，尽教丛竹映窗扉。篱根傍水知鱼乐，屋角邻花鸟自归。浊酒野芹安已久，华轩高马到从稀。人间回首皆堪鄙，羡汝幽栖得所依。"
"赠刘庵主","金末元初","辛愿","蚤薄轩裳贵，高寻绮皓踪。一囊闾里药，六尺水云筇。午枕眠芳景，晴檐望远峰。柴门常不掩，应得野夫从。"
"函关","金末元初","辛愿","双峰高耸大河旁，自古函关一战场。紫气久无传道叟，黄尘那有弃繻郎。烟迷短草秋还绿，露浥寒花晚更香。共说河山雄百二，不堪屈指算兴亡。"
"赠赵宜之二首 其一","金末元初","辛愿","夫子今词伯，胡为远帝京。青云无辙迹，白发有柴荆。鬼戏多年病，人高四海名。麟经方有缺，无惜继丘明。"
"赠赵宜之二首 其二","金末元初","辛愿","转徙家无地，逢迎客有尊。光阴连病枕，天地一愚轩。霜雪青松古，风尘白璧温。从渠投隙者，衮衮向金门。"
"送裕之往许州酒间有请予歌渭城烟雨者因及之","金末元初","辛愿","白酒留分袂，青灯约对床。言诗真漫许，知已重难忘。爽气虚韩岳，文星照许昌。休歌渭城柳，衰老易悲伤。"
"寄裕之","金末元初","辛愿","青云一别阮家郎，甚欲题诗远寄将。好句眼前常蹉过，佳人心上不曾忘。谁家秋月茅亭底，何处春风锦瑟旁。昌谷烟霞久寂莫，欢游还肯到三乡。"
"山园","金末元初","辛愿","岁暮山园懒再行，兰衰菊悴颇关情。青青多少无名草，争向残阳暖处生。"
"河之坊","金末元初","王浍","河之坊矣，截截其平。岂曰不力，言持其盈。国?覆矣，视尔梦梦。云胡昊天，不终惠我生。云胡昊天，疾威堂堂。辗转玩日，四国卒荒。偃仰在位，不知匪臧，不顾其行。有粟有粟，亦集于缶。则不敢饘，抑糊余口。谇曰哲矣，孰秉其咎。知我懮懮，不知我疚。陟彼南山，石其扁矣。戒尔勿伤，足其趼矣。??㖧㖧，颜之腼矣。猗余何言，涕之泫矣。民之种种，具曰赘疣。弗于尔躬，曷云能瘳。勖哉夫子，保尔有位，慎尔为犹。"
"感遇四首 其一","金末元初","王浍","迅景走北陆，高木交朔风。众情悦妖冶，岂云惠其终。万事无不有，流转大化中。古来论成败，咄咄鱼为龙。牛车窜下国，势异情则同。浦姚本徂击，桓桓汤武功。彼美二三子，一笑清酤空。"
"感遇四首 其二","金末元初","王浍","两虎斗中野，利乃归衡虞。血肉相蹂躏，鼓吹行通衢。独倚刚膂力，箕踞倾百壶。未必非祸福，凡百持尔躯。吾闻虎畏罴，吹竹不枝梧。"
"感遇四首 其三","金末元初","王浍","光风荡繁囿，丹绿缀柔柯。游子去万里，空闺歛翠蛾。行云落江水，酒尽不成歌。鸡飞与狗走，妾命独奈何。"
"感遇四首 其四","金末元初","王浍","槁梧蒙绂冕，峥嵘化侯王。?饵先百牢，兰烟浮玉房。儿女何所见，拜跪色甚庄。四海正聋瞽，威灵尔翕张。哀哉杞梓材，弃捐官道傍。"
"赠段十","金末元初","王浍","相识风尘下，斯文伯仲间。骑驴逢圣日，扪虱对秋山。忠信偏成拙，支离最得閒。秦川贵公子，早计适荆蛮。"
"蓬莱阁","金末元初","冉琇","倚阑吟不就，看剑老相催。鸟逐孤云没，帆从别国回。鲁连惟有死，王粲不胜哀。回问依依柳，秋声何处来。"
"遄台","金末元初","冉琇","游目遄台上，烟色秋暧曃。当时驻文舆，君臣良宴会。歌钟正喧喧，华缨接飞盖。行乐遽未央，已见颜色改。爽鸠焉可知，齐景尚何在。世运如日月，朝夕还相代。"
"海州","金末元初","冉琇","波涛起天末，舟楫满城隅。管晏非王佐，田韩有霸图。何门堪趿履，吾道欲乘桴。倚杖春风近，含愁向绿芜。"
"宿京口","金末元初","冉琇","推篷在京口，山色对秋眠。搔首半帆落，怀人孤月悬。形骸成独往，风物共流年。随处逃名姓，乌啼又发船。"
"秦吉了","金末元初","冉琇","有鸟秦吉了，鸣声一何悲。自言承主恩，十载供提携。雕笼闭羽翼，系之双华丝。一朝不终惠，零落投荒夷。自伤去汉土，岂不怀南枝。诚堪利主家，生死不敢辞。努力万里风，寄此长相思。"
"独立","金末元初","冉琇","独立春将晚，周游道正穷。江山千古后，形影百年中。士论元无的，人生各有终。临危负知已，泪落海云东。"
"上党","金末元初","元吉","怒山出老拳，寒色顽赑屃。城根插沙水，斗绝虎相视。忆昔宣武兵最强，合围步骤如扼吭。那知一叱立破散，谁道亚子口尚黄。呜呼皇天肯悔祸，岂有盗贼称天王。要留千古论曲直，故垒依稀榆叶赤。"
"自葫芦河至居庸关","金末元初","元吉","男儿不成名，命也负羁绁。投袂出门去，浩荡破边色。飞沙白荡胸，落叶黄没膝。微阳割层暝，山骨紧格格。抉眼已峥嵘，置身何突兀。健雕势欲落，老马智亦屈。气岸勇枝梧，脉络大包括。物候秋冬交，土风夷夏隔。怀归畏简书，欲往投鬼蜮。无言答酸楚，有血洒寥阒。古来丧乱中，天地坐局蹐。形骸尽则已，烈士裹马革。"
"陪翟三游平州东城","金末元初","元吉","老境逢春色，平州聚德星。不堪歌敕勒，并欲案丁零。雪泥残年白，山呈太古青。殊方更分手，莫角若为听。"
"早发博州","金末元初","元吉","落落空城在，萧萧独客归。古今殊未了，心迹每相违。魏国山河美，唐家节度非。偷生惭宿鸟，霜月上征衣。"
"夜坐","金末元初","元吉","森森夜气落寒櫩，閒把离骚酒正酣。忽忆梅花不成语，梦中风雪在江南。"
"徐州","金末元初","孟鲠","徐州压城霜木赭，可能回首风尘下。当年缟素从西来，仰天伏地声呜哑。君臣大义日月白，牧野鸣条此其亚。帝王气象佳葱葱，举止却类田舍翁。美人琼玉是粪土，四海正在水火中。如龙如虎尚蹉跌，况乃竖子贪天功。"
"南京","金末元初","孟鲠","愔愔坊陌傍深春，活活河流雨过浑。花鸟几时充贡赋，牛羊今日上丘原。犹传柳七工词翰，不见朱三有子孙。我亦前生梁楚士，独持心事过夷门。"
"猛虎","金末元初","孟鲠","猛虎被束缚，皮肉不相保。人生到错迕，天地亦草草。古来割据何代无，可怜百万殉匹夫。渔阳突骑如风火，青州城门铁作枢。丈夫好在识时务，座上赤龙公莫舞。沙海荒荒魂不归，莫说青州泪如雨。"
"折花怨","金末元初","孟鲠","匆匆杯酒又天涯，迟日墙东叫卖花。可惜同生不同死，却随春色去谁家。"
"杨白花","金末元初","李治","帝家迷楼春昼长，紫笙吹破百花香。葡萄凝碧琥珀光，燕语莺啼空断肠。枕帷红泪洒潇湘，玉镜台前添午妆。茜罗绶带双鸳鸯，蝴蝶趁雪上钗梁，千里万里云茫茫。"
"姑苏台","金末元初","李治","吴王宴罢歌台晚，斜日清江映阑槛。台上西施醉捧心，江边东越愁尝胆。鸱夷裹尸去不还，麋鹿散迹游其间。秋深明月照高树，惊乌啼落丹枫寒。功名独羡陶朱子，一夜扁舟弄云水。"
"登林虑南楼","金末元初","王庭筠","殿閤偏宜落照间，倚天无数玉潺湲。黄华墨灶知名寺，荆浩关仝得意山。游子也如红树老，残僧偶与白鸥还。人生见说功名好，不博南楼半日閒。户牖凭高可散愁，石田棋布青林稠。西山万古碍新月，南风六月生凉秋。见说官閒百无事，不妨客至一登楼。扬州骑鹤亦何有，诚哉不负三年留。"
"野堂","金末元初","王庭筠","绿李黄梅绕屋疏，秋眠不著鸟相呼。雨声偏向竹间好，山色渐从烟际无。云自知归鸟自还，一堂足了一生闲。门前剥啄定佳客，檐外孱颜皆好山。"
"河阴道中","金末元初","王庭筠","梨叶成阴杏子青，榴花相映可怜生。林深不见人家住，道上唯闻打麦声。微行入麦去斜斜，才过深林又几家。一色生红三十里，际山多少石榴花。"
"黄华亭","金末元初","王庭筠","帝遣名山护此邦，千家瑟瑟嵌西窗。山僧乞与山前地，招客先开四十双。手拄一条青竹杖，真成日挂百钱游。夕阳欲下山更好，深林无人不可留。王母祠东古佛堂，人传栋宇自隋唐。年深寺废无人住，满谷西风栗叶黄。挂镜台西挂玉龙，半山飞雪舞天风。寒云直上三千尺，人道高欢避暑宫。道人邂逅一开颜，为借筇枝策我孱。幽鸟留人还小住，晚风吹破水中山。一派湍流漱石崖，九峰高倚翠屏开。笔头滴下烟岚句，知是栖霞观里来。"
"菩萨蛮回文 三首","金末元初","王庭筠","断肠人恨馀香换。尘暗锁窗春。小花檐月晓。屏掩半山青。客愁枫叶秋江隔。行远望高城。故人新恨苦。斜日晚啼鸦。白云孤映遥山碧。楼倚一天秋。断肠随雁断。来雁与书回。"
"感遇四首","金末元初","王浍","迅景走北陆，高木交朔风。众情悦妖冶，岂云惠其终。万事无不有，流转大化中。古来论成败，咄咄鱼为龙。牛车窜下国，势异情则同。浦姚本徂击，桓桓汤武功。彼美二三子，一笑清酤空。两虎斗中野，利乃归衡虞。血肉相蹂躏，鼓吹行通衢。独倚刚膂力，箕踞倾百壶。未必非祸福，凡百持尔躯。吾闻虎畏罴，吹竹不枝梧。光风荡繁囿，丹绿缀柔柯。游子去万里，空闺歛翠蛾。行云落江水，酒尽不成歌。鸡飞与狗走，妾命独奈何。槁梧蒙绂冕，峥嵘化侯王。?饵先百牢，兰烟浮玉房。儿女何所见，拜跪色甚庄。四海正聋瞽，威灵尔翕张。哀哉杞梓材，弃捐官道傍。"
"杂诗七首","金末元初","王涧","阴阴绿树闇庭除，散尽鸣禽静有馀。独对炉薰坐终日，会心惟有漆园书。瓦炉柏子细烟消，閒读禅经破寂寥。风细月高人巳静，隔窗疏竹夜萧萧。晴日南溪物色饶，草芽新绿冻全消。金丝柳底洲沙没，数尺流波拍野桥。南亩东皋春务时，田家候雨罢耕犁。却汲井泉浇药圃，更疏陂水灌麻畦。竹绕沙村水漫流，鵁鶄鸂鶒对沈浮。一竿便拟从渔父，卷置琴书买钓舟。屋头丛木撼苍烟，风卷飞花到枕边。南寺有僧来问字，打门惊觉午窗眠。汉梁王苑古台西，秋思纷纷独杖藜。云压高城雁飞尽，一声寒角夕阳低。"
"送王平仲二首","金末元初","王寂","潦倒少矍铄，臞儒馀愚迂。半面便健羡，无渠吾胡娱。袖手久不偶，铺书如枯株。索寞各作恶，呼车姑须臾。放浪曩肮脏，囊装将长扬。偃蹇晚倦献，徜徉藏光茫。著雨苦龃龉，苍茫荒羊肠。黯惨厌渐险，彷徨伤王阳。"
"别高丽大使二首","金末元初","王寂","万里朝天礼告成，归途冰浒积峥嵘。相从遽作春云散，款语何妨夜月倾。两地关河伤远别，一天风雪叹劳生。他年币玉重来日，对立罘罳眼更明。送迓都忘百日劳，匆匆言别奈无聊。渡江相见迎桃叶，分马能忘赠柳条。烟抹鸡林山隐隐，云横鹤野路迢迢。君侯此去应前席，为赞忠嘉事圣朝。"
"李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之券也","金末元初","王寂","夤缘樽俎接雍容，一洗从来蒂芥胸。笑我残年方射鼠，喜君巨手学屠龙。闻名素重千金诺，识面尤轻万户封。指日乘槎吾已矣，与君林下会相逢。客路逢君盖少倾，欢然相与话平生。心胸皂白人伦鉴，齿颊吹嘘月旦评。鸡黍后期虽有信，参商轻别得无情。从今把酒须东望，千里关山共月明。"
"寄题蜀先主庙","金末元初","王寂","当年竹马戏儿曹，笑指篱桑五丈高。时也共诛千里草，天其未厌卯金刀。宗臣呕血重三顾，嗣子不才轻六韬。故国神游得无恨，破垣风雨夜萧骚。天下英雄惟使君，本初之辈不须论。初无尺土三分国，遽陨长星五丈原。简策功名成废纸，岁时箫鼓闹荒村。犹胜故国不归去，叫断西风杜宇魂。"
"送刘师韩归云中二首","金末元初","王寂","匆匆杯酒促行辀，挽断征衫不少留。别友情怀虽作恶，还家滋味胜封侯。鸡催淡月闾山晓，雁贴黄云马邑秋。老矣仲宣归未得，微君底处许依刘。客里那堪送客行，迢迢烟水指归程。子规催促浑无赖，秋雨留连却有情。此日短亭轻折柳，何时长路重班荆。著鞭稳上青云去，莫惜因风蚤寄声。"
"泛舟用王子告节副韵二首","金末元初","王寂","綵舟风软蹙波澜，草草杯盘略解颜。绿蚁浅斟金凿落，青娥低唱玉连环。忘机鸥鸟心情好，信美江山眼界宽。老矣相逢拚一醉，正须丝竹写馀欢。勋业时时把镜看，却嫌秋水照衰颜。肘悬斗印惭分竹，行恐泥封促赐环。酒里光阴真可惜，客中怀抱若为宽。十觞一举君须醉，念我区区亦鲜欢。"
"探春二首","金末元初","王寂","和气融融散薄原，东风应已入东门。弄晴野鹊翻高树，趁暖家鸡啄破垣。浅绿未生挑菜渚，嫩黄先报探花村。安排诗酒相追逐，聊慰天涯倦客魂。拨忙骑马到郊原，绝胜喧卑倚市门。破冻荠芽敷亩陇，向阳蔬甲触藩垣。春阴半暗云閒寺，夕照偏明水外村。怅望故园归未得，且呼欢伯暖冰魂。"
"送张希召二首","金末元初","王寂","憔悴谈玄扬子云，如何耳冷百无闻。从来不识河南守，此去还空冀北群。远别定须多作恶，相逢无惜重论文。勿卑小郡为无益，馀润京师正赖君。省台诸子例才兼，尽道超群未及髯。自苦折腰供吏役，谁怜白发困郎潜。尘靴久厌踏红软，冰簟常思负黑甜。好向水云乡里去，监州不恶有团尖。"
"送刘子高宰新政二首","金末元初","王寂","吾髯得邑古河南，政事应须出笑谈。但喜时平由圣主，不忧县小选中男。子文已惯三无愠，叔夜休辞七不堪。想见细民多受赐，长官如水吏羞贪。怜君桂玉苦羁栖，强项逢人未肯低。病里更贫犹爱客，酒中有得不谋妻。长材无用虎为鼠，妙手岂论牛与鸡。考课会应书上上，促归行看紫封泥。"
"次韵郭解元病竹二首","金末元初","王寂","此君清苦少知音，独有幽人忍冻吟。生死挺然终抱节，荣枯偶尔本无心。比肩耻与蒿莱伍，强项不容冰雪侵。姑待东风脱新绿，傍阴高卧解吾簪。风摧雨折不成阴，培养应无老醉吟。狂直未能忘故态，孤清端不负初心。佳人日暮何堪倚，太守春馋辄莫侵。特立閒门固痴绝，看他桃李上华簪。"
"上南京留守完颜公二首","金末元初","王寂","圣朝敦睦重分封，不学成王戏剪桐。终以阿衡任天下，暂留萧相守关中。穷边绿野人烟接，永日黄堂狱讼空。巨手不应偏福地，会归调鼎赞元功。赫赫金源帝子家，暂分符竹奠京华。礼容登降歌麟趾，庙算纵横制犬牙。黄閤久闻虚鼎席，朱衣行引上堤沙。他年定数中书考，异姓汾阳不足誇。"
"平夷道中二首","金末元初","王寂","河阳白发近来添，行役劳劳岁已淹。仕路黄杨何日进，宦情橄榄几时甜。未妨徐邈时中圣，自笑东坡不受痁。箕斗虚名将底用，慨然舒笑一掀髯。归思秋来日日添，拟将馀恨寄江淹。东华久厌踏红软，北牖常思负黑甜。世路穷通端是梦，人情寒热动如痁。儿曹纵有英雄手，第恐英雄未及髯。"
"上大人通奉寿三首","金末元初","王寂","举世鸥盟多反覆，我翁强健果投簪。三薰三沐荡尘虑，一咏一觞偿宿心。柱下相君能漱石，颍滨遗老悟休阴。天公报寿岂无意，要识三槐种德深。月旦人材口不谈，市朝冰炭饱经谙。平生拙宦鱼千里，投老退休僧一庵。细数行年今九九，了知得髓后三三。圣朝文物方求备，会补遗书访济南。每年禊饮饮须醉，尽日送穷穷奈何。子侄篮舆随靖节，天人方丈问维摩。归心寸草梦危枕，争道楸枰惊烂柯。愿与罗浮竹尊者，时看铜狄笑摩挲。"
"哭僧义和二首","金末元初","王寂","瘦权平昔事风骚，痛矣吟魂不可招。庙里香炉从此去，杖头明月更谁挑。云披山顶浮螺髻，风鼓松声振海潮。他日东坡作真供，石泉槐火忆参寥。竹杖芒鞋上翠微，山川良是昔人非。无心野鹤穿云去，洗钵山童带月归。醉墨旧书云老壁，胜游常扣赞公扉。老人手种堂前柏，不见苍皮四十围。"
"奉题少保张公曲阿别墅二首","金末元初","王寂","休沐时时散马蹄，绿阴如染转长堤。帝城和气融春圃，相国馀波到雨溪。无数龟鱼欣作主，不言桃李自成蹊。圣时正要传衣事，贺监从渠老会稽。钟湖亭下水淙淙，绿野平泉未易双。十里藕花红步障，一轩松荫碧油幢。洛中独乐有司马，天下不名知曲江。纸尾欲烦贤宅相，雨蓑添我坐篷窗。"
"哭王继昌","金末元初","王寂","天上玉楼应断手，便骑箕尾去堂堂。梦回失大槐安国，事往堕无何有乡。命也使然濡末路，天乎或者付名郎。旧游磨减今馀几，横涕无从酹一觞。吾家碧树忽先摧，已去谁能赋七哀。石椁正逢王果堕，玉棺独召子乔来。山巅鹤去那容挽，床上琴亡更不开。想到灵芝梦游处，更无长乐晓钟催。"
"颂粉墨图二首","金末元初","王寂","画真犹是妄，何况画非真。正做梦说梦，知是身非身。幻出丹青手，今人一念差。如观弟二月，犹见空中花。"
"墨竹颂四首 弄晴","金末元初","王寂","横枝出丛林，独得回光照。慎勿作长竿，寒鱼不受钓。法雨渍云梢，点点甘露滴。舌本自清凉，西江不须吸。风过即安閒，风来即招飐。青青自真如，尘色终不染。尊者老不枯，魁然挺高节。求心已无心，断臂犹立雪。"
"题船子和尚图二首","金末元初","王寂","雨笠烟蓑三十年，一篙投意便忘船。何如更拟吴江上，付与儿孙庆有缘。夜静风高江水寒，归船空载月团团。须知钓得金鳞后，只是当时旧钓竿。"
"和张运使送春二首","金末元初","王寂","别院重门几许深，桃花结子柳成阴。也知春在荼蘼架，自是愁多懒重寻。树底残花积渐深，树头新绿不多阴。留春春去无料理，试倩行云梦里寻。"
"和张运使送春二首","金末元初","王寂","老却芳菲过却春，流莺应怪旧游人。犀围不管年年瘦，璧月无端夜夜新。蛛网冰徽不复开，等閒魂梦可曾来。鸟啼花落伤心事，惆怅东风唤不回。"
"和黄山谷读杨妃外传五首","金末元初","王寂","兄弟渐疏花萼梦，君王贪醉上阳春。却将妃子比飞燕，何物谪仙能屈人。姚宋云亡言路塞，虢秦徼宠祸机深。平时笑指胡奴腹，信道是中惟赤心。金步摇低云髻堕，瑞龙香散野风吹。岭南驿传来何暮，趁得新坟荐荔枝。环子竟逢山下鬼，老翁空叹木牵丝。年年牛女相逢夕，记得凭肩私语时。飞雁秋风汾水上，淋铃夜雨蜀山前。此时一念无料理，阿暪何由双鬓玄。"
"宿锦州广济寺僧房卧屏一幅画一纶巾羽服隐几胡床命短童汲水浇花若有所待者相望一翁桶帽凉衫倚杖于溪桥之上意其眷恋风景而缓其行也乃赋二首","金末元初","王寂","垂柳阴阴昼日长，野人无事自清凉。秪应冷笑黄尘里，为米痴儿有底忙。溪桥泉石想佳哉，欲去迟迟首重回。不道西庄閒处士，胡床虚左待君来。"
"题张子正运使所藏杨德懋山居老闲图仍次元韵四首","金末元初","王寂","山崦人家落照閒，笑携儿辈语柴关。应怜乌帽红尘客，有底功名不肯闲。竹屋松窗水石閒，野人门户不曾关。官租了却迎神罢，社酒鸡豚日日闲。世路风波俯仰閒，趑趄行恐堕机关。岂知野鹿便丰草，金络从渠十二闲。张侯诗敏落黄閒，杨丈规摹逼老关。二妙通灵恐仙去，夜窗风雨要防闲。"
"跋杨损之所藏杨德懋秋江捕鱼图二首","金末元初","王寂","雨蓑烟笠老江湖，回首人閒万事疏。不向市桥鱼换酒，似闻官路有徵车。杨丈归心寄老毫，杨侯真赏衒诗曹。都缘家世有渔隐，曾著蓑衣傲锦袍。"
"儿子以诗酒送文伯起既而复继三诗予喜其用韵颇工为和五首","金末元初","王寂","山肩吾子类贾岛，火色我侬输马周。但得把螯同一醉，绝胜侧目避监州。逢人不肯下颜色，砥柱屹然羞比周。能诗怪有墨君僻，一派元出文湖州。樽酒但能供北海，渔蓑安用钓西周。七言五字得谁髓，老杜工部韦苏州。辙底波臣渴欲死，政烦斗酒亟呼周。锦囊诗草勿浪出，嫌怕声名动九州。画饼虚名战蛮触，黄梁春梦阅商周。吾衰久矣百念冷，不用三刀兆益州。"
"伯起善用强韵往复愈工再和五首","金末元初","王寂","解酲五斗多安用，道通三杯急可周。放下篮舆成一醉，眼高不顾王江州。耽诗窃比城南杜，寄傲真同柱下周。花底最宜文字饮，不须羯鼓打梁州。曹植波澜元自大，嵇康礼法若为周。试携诗律摧坚敌，绝似乃翁平贝州。善交人者久而敬，其责己也重以周。莫笑山中醉朝暮，举鞭犹解问并州。乡关烟水三千里，客舍星霜一再周。臣子爱君无远近，斗牛箕野望神州。"
"题返照庵北轩三首","金末元初","王寂","塞路飞沙没马黄，解鞍投宿赞公房。主人何事归来晚，满院落花春草长。桃李山僧手自栽，不应容易向人开。绿苔满院重门锁，为问东风底处来。树头树底花开尽，摆撼春风略不停。耐久何如种松竹，岁寒相对眼终青。"
"复寓返照庵用前韵","金末元初","王寂","杏子青青小未黄，绿阴如染可禅房。腹摇鼻息平生足，更觉空门兴味长。僧者道机元自熟，楞严尘掩不须开。拥炉谛听谈无上，天雨花随麈尾来。枕簟清和消日永，轩窗明快喜风停。道人不埽阶前地，爱惜莓苔一径青。"
"三寓返照庵用前韵","金末元初","王寂","梁上遗经古硬黄，前身僧永后僧房。葛洪泽畔中秋月，此夕相逢话更长。秾李夭桃满院栽，当年留宿正花开。而今树老僧行上，前度刘郎又独来。露电浮生何足恃，风镫短景若为停。却寻旧日经营处，扑地杨花叶已青。"
"题画四首 渭州","金末元初","王寂","相如游倦弄琴心，帘下文君便赏音。犊鼻当年卜偕老，不防终有白头吟。徐郎生别一酸辛，破镜还将泪粉匀。纵使三年不言笑，祇应学得息夫人。深知岁不利西行，郑六其如誓死生。异类犹能保终始，秦楼风月却无情。墙头容易许平生，绳断翻悲覆水瓶。子满芳枝乱红尽，东君不管尽飘零。"
"春尽见花三首","金末元初","王寂","柳色含烟冻已回，杏花迎日暖初开。须知造化无南北，更远春风也到来。杏梢如怯晓寒轻，相对无言却有情。忆得上都春睡足，隔墙时听卖花声。朔漠杏花初破蕾，南州梅子已垂枝。寒乡倍费生成力，但得阳和莫恨迟。"
"马上漫成四首","金末元初","王寂","手携篮子满新蔬，雾鬓风鬟立暝途。约束前驱休问讯，罗敷嫌笑使君愚。荠芽蒲笋绕溪生，采掇盈筐趁早烹。想得见郎相妩媚，饭箩携去饷春耕。蹋青挑菜共嬉游，不识风前月下羞。落日缓歌携手去，新声争信锦缠头。羞将明媚斗春妍，顾影徘徊祇自怜。消得风流黄太史，国香流俗叹随缘。"
"送人官满二首","金末元初","王寂","朔风吹云雁程起，木叶萧萧落寒雨。先生官满游京华，扁舟欲发湘江渚。写诗饯别各尽觞，遥瞻蓬岛三千里。思君到日梅乱开，瑞雪花飞凤城里。草堂新成长独吟，故人不来黄叶深。茶烟昼消倦扫榻，梅月夜冷慵调琴。我歌骊驹饯君酒，君出阳关伤我心。长江东去浮画鹢，怅望云树怀知音。"
"赠李彦猷郭伯达二首","金末元初","王寂","才气无双家世，中朝第一名俦。茂蔼登龙士誉，醉挥倚马词头。南郑囊封倜傥，西昆诗律深幽。自古卜邻识面，与君正合交游。豪气从来角出，雄文未易肩俦。学骥翻输牛后，点蝇误失龙头。经火初惊玉美，饮风久识兰幽。他日相期林下，幅巾与赤松游。"
"维摩像赞","金末元初","王寂","不悟维摩其病，却将天女相猜。要识本来面目，化身金粟如来。登玉座馀半席，香积饭惟一杯。可笑曼殊空利，区区却为食来。"
"河桥成","金末元初","李俊民","预积他山木，重新两岸堤。龙依天上卧，虹傍水心低。不假鞭秦石，何劳立蜀犀。落成应有日，谁向柱先题。河广思同济，天寒怕涉冬。冰虽将自合，船尚不宜从。柱引来归鹤，渊藏未跃龙。一编圮上叟，千载愿相逢。势截长河浪，横陈百步梁。经营方断手，过涉不褰裳。漫惜千金瓠，休誇一苇航。西风箫鼓咽，奠酒水仙堂。"
"游青莲","金末元初","李俊民","闲携方外友，同谒梵王宫。山吐三更月，松摇万壑风。流年飞鸟过，浮世落花空。不有归来兴，何能见远公。行处春风恶，山中胜槩藏。渐佳如蔗尾，薄险似羊肠。翠揖双峰角，清临一水堂。夜长僧睡少，为我话兴亡。"
"宿海会寺","金末元初","李俊民","佛堂光未放，桑下唤难回。是处皆堪歇，何山不可开。泉因龙吐出，经自兔衔来。径向黄沙过，寻僧问劫灰。青山云水窟，杖锡几时来。竹待香严击，松经道者栽。西江无水吸，震旦忽花开。三笑图中友，同倾破戒杯。"
"阳城怀旧","金末元初","李俊民","路梗伤时事，春归感物华。风波千万丈，烟火两三家。树杪失巢燕，墙根无主花。当年人不见，何处是生涯。道途行处恶，故旧别来稀。涧口分流水，林梢挂落晖。好山留客住，幽鸟背人飞。门外秋光老，征鞍尚不归。"
"用赵之美留别韵","金末元初","李俊民","把酒离筵且莫辞，坐中瓜葛暂相依。花从识后常含笑，鸟自还时想倦飞。往事微茫春梦断，故人牢落晓星稀。天涯白发禁愁得，好在西山不早归。长短亭中送别时，问君东去复何依。今宵明月三人共，来日红尘一骑飞。倾盖莫嫌相见晚，断弦惟恨赏音稀。天涯尽道还家好，笑我虽归似不归。为君不惜送行诗，但恨蒹葭失所依。流水尽朝东海去，孤云只向太行飞。仕途冰炭收心早，客路参商见面稀。一曲阳关歌未彻，声声头上听催归。遥指东山去恨迟，争如莲幕早来依。须知宋鹢犹能退，有底齐禽尚不飞。洛下书生怜我少，燕南壮士似君稀。主人好客恹恹醉，正要髡留肯放归。平生藏器待何时，除却荆州不可依。预报行人应鹊噪，相将送客有花飞。雁从去后弟兄少，莺未来时朋友稀。不尽赤心今日话，东山无以我公归。"
"承二公宠和复用元韵","金末元初","李俊民","脱却朝衫著纻麻，残年犹复梦京华。世情共指鹿为马，天意反教龙作蛇。白发不公人易老，青山有素恨无涯。那禁送别东郊外，满目离离溅泪花。有客衡从说蓺麻，要教身后见西华。若为养得能言鸭，未解除他引睡蛇。归去稍知闲气味，荒唐犹种老生涯。眼前浮世凭谁问，独倚东风看落花。"
"和参谋李舜举","金末元初","李俊民","平步青云感遇初，试看倾盖气何如。橘皮应笑陈人榜，隽永争谈辩士书。梦鹿果能谁得鹿，知鱼未必子非鱼。青山马上多诗句，北斗以南名不虚。一怒王师吊伐初，堂堂人物古谁如。剑头何患无炊米，楯鼻多应有檄书。尽道公孙能跃马，应怜学士独焚鱼。旌旗未度长河水，千骑元戎已捣虚。"
"和东庵孔安道韵","金末元初","李俊民","拟结闲中一草堂，此心安处即吾乡。须知见在身为患，见说长生药有方。老去看书徒引睡，愁来得句不成章。从前习气都除尽，待与高人论坐忘。淡泊生涯共一堂，杖藜踏遍水云乡。不妨庐结在人境，应念客来从远方。三笑可无陶靖节，八仙宜得贺知章。袖中时出烟霞语，习气师兄亦未忘。"
"筹堂寿日 王乔","金末元初","李俊民","此生但觉醉乡宽，谁谓螭犹北海蟠。处处相迎皆倒屣，人人共喜欲弹冠。州应向日悬刀梦，山试今朝拄笏看。仙驭未来缑氏鹤，月明吹彻玉笙寒。乌衣历历是名家，人物于今比晋多。俗论不侵挥麈话，壮怀都付缺壶歌。虽无金埒堪调马，赖有黄庭可换鹅。见说长江欲飞渡，那须冰合望滹沱。"
"和子搢九日谩兴","金末元初","李俊民","此身到处贾胡留，细雨斜风冷淡秋。佳节又从愁里过，故乡不似旧时游。试拈红叶题诗句，强摘黄花泛酒瓯。落帽龙山几人在，云沉鸟没恨悠悠。节物催人分外愁，干戈眼底未能休。丹枫落处吴江冷，黄菊开时灞岸秋。可是凉风添寂寞，更堪缺月照绸缪。悠悠今古何须问，泪洒牛山亦过忧。"
"宿村舍","金末元初","李俊民","别后曾无一日欢，风光都在落花閒。眼青羞对门前柳，头白相惊雪里山。华表鹤来犹是客，乌衣燕去不知还。森森庭院荒荆棘，虎豹窥人夜撼关。握手亲情有底欢，疏篱茅舍两三间。尚怜作者千年调，那肯分人一半山。安得意如张翰适，凭谁放取浩然还。得君斗酒须防客，不怕重门更著关。怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备，未知诗债几时还。须防别后将军禦，不待寻盟辄斩关。三两残杯不尽欢，强陪年少贵游閒。客中未必常为客，山上那堪复有山。鹤发都从愁里变，貂裘直待醉时还。一朝却入庞公市，惊倒城门老抱关。"
"夜雨","金末元初","李俊民","元气淋漓彻九垓，那消掩耳一声雷。雨虽不解知时节，云岂无心出岫来。所恨龙潜犹未起，大都天意卒难回。等闲莫话为霖事，且对檐花尽此杯。夜半天公号令催，即时惊起阿香雷。须知稼穑艰难甚，谁把阴阳燮理来。不使魃为周地虐，定应龙自葛陂回。邻家酒熟留连客，聊与愁人共一杯。化工宁许著诗催，平地俄惊失箸雷。行雨梦从巫峡断，为霖人自傅岩来。老农学稼无多力，太史书年有几回。爱酒陶家才种秫，何如共此即时杯。"
"伊阙鸂鶒堂","金末元初","李俊民","千年古道入荒城，破屋颓垣一聚尘。天地如何收险阻，山川犹觉露精神。馀波禹贡朝宗水，习俗周南既醉人。把酒西风无限兴，黄花时节对嘉宾。一日滩流浅自分，滩头鸂鶒似通神。大都鸾棘无多地，毕竟乌台得几人。浮世堂堂春易去，随时局局事皆新。当年灵翼今何在，满目西风动白蘋。"
"乱后寄兄","金末元初","李俊民","长剑何人倚太行，毡裘入市似驱羊。怒降白起不仁赵，死守裴侯无负唐。可柰昆炎焚玉石，更堪蜀险化豺狼。紫荆犹是阶前树，风雨何时复对床。万井中原半犬羊，纵横大剑与长枪。昼烽夜火岂虚日，左触右蛮皆战场。丁鹤未归辽已冢，杜鹃犹在蜀堪王。此生不识连昌乐，目送孤鸿空断肠。"
"和河上修桥","金末元初","李俊民","故里风光衣锦游，赋诗谁与共临流。相逢依旧山青眼，也有何愁浪白头。官渡方当横槊日，合肥正是著鞭秋。坐閒有客誇雄辩，不念题桥志未酬。日日相陪杖屦游，往来林下亦风流。云閒隐隐堆螺髻，雨后鳞鳞涨鸭头。休恨临津经始晚，且看利涉落成秋。寻常公事闲中了，诗债如何尚不酬。眼底关山忆旧游，滔滔河汉自东流。星槎不觉来天上，铁锁那能护石头。顾我已嫌题柱晚，喜君正是济川秋。酒閒豪气谁堪共，一醉千金价不酬。落魄天涯颇倦游，片帆归去得安流。几年无事誇犀首，一旦封侯看虎头。飞将正当南渡日，拾遗还是北征秋。龙钟不称凌烟像，只有山林志可酬。"
"壬寅九日同史正之刘济之君祥仲宽姚子昂东城小酌寄锦堂王君玉","金末元初","李俊民","长天一色雁行斜，雨过南山气势加。懒后不冠羞白发，兴来无酒负黄花。何人见忆闲陶令，有客徒嘲老孟嘉。秋景满前宜共赏，未应件件属诗家。兴来落笔任横斜，坐上朋樽续续加。貌似叶红皆被酒，头如雪白也簪花。金风渐急秋将暮，玉树相依客尽嘉。酩酊入城扶不去，临街下马是谁家。"
"和子荣悼恒山韵","金末元初","李俊民","功名人比汉淮阴，猛虎俄因犬辈擒。星落旄头兵似火，云屯细柳士如林。岂期虞虢乖唇齿，谩倚良平作腹心。洒尽英雄忧国泪，变风那得不伤今。消尽群阳道长阴，将军何患敌难擒。唐家外望归藩镇，汉室中兴仰羽林。忽堕曹吴分鼎计，方知胡越济舟心。依然锦绣山川在，一旦浮云变古今。"
"辛丑中秋夜与用亨汉臣济之君祥子昂仲宽及诸同志聚饮于学宫阴不见月","金末元初","李俊民","节物相催近觉频，胜游携酒意何勤。几人白发对明月，万里青天愁片云。袅袅风高秋已半，厌厌客醉夜将分。督邮气味从来恶，今日尊前也献芹。莫嫌胜日燕游频，且慰寒窗力学勤。白也停杯将问月，退之利剑欲开云。清光难比秋三夜，痛饮何辞酒百分。况在頖宫思乐地，与君共采水中芹。"
"和述怀","金末元初","李俊民","簪履三千气压齐，寒林那羡一枝栖。坐中有客鵩将赋，门外何人凤欲题。沽酒未尝防恶犬，著鞭宁复待荒鸡。夕阳休凭栏干望，今日长安不在西。拟将齐物物难齐，惟有山林迹可栖。身望凤池惭不到，名登雁塔愧先题。未能忘旧归家鹤，长是思鸣失旦鸡。天为东周道垂丧，肯生夫子在关西。"
"索和长平诸诗友送行韵信笔奉呈君玉闰之资客中一笑","金末元初","李俊民","汉厦非无论道毡，自惭老去鬓皤然。闲愁似海藏皮里，往事如风过耳边。几度班荆谁与话，一朝倾盖□相怜。柴门近日多来客，火速移床待孝先。青春人物正当时，咫尺云天快乐披。相见便如胶漆密，此行还似筈弦离。方传细柳将军令，或赋甘棠召伯诗。待得一朝公事了，联镳西去未为迟。此身莫辄犯针毡，只合浮沉委自然。久堕风波人海里，暂依云汉使星边。斗升乞活真堪笑，青紫归耕亦可怜。早晚皇家重名器，著鞭当在祖生先。老觉粗疏过往时，赤心今始为君披。交情大抵无新旧，人事从来有合离。见说片辞能折狱，未尝一话不言诗。河东自古文明地，可惜儒冠感遇迟。"
"昨晚蒙降临无以为待早赴院谢闻己长往何行之速也因去人寄达少慰客中未伸之志耳","金末元初","李俊民","纵横人市尽裘毡，一旦衣冠气索然。岂信鲁连归海上，颇哀屈子老江边。汗流石马谁堪恨，草没铜驼世所怜。莫惮区区困刀笔，论功终让指踪先。书生掉舌岂其时，手底青编亦倦披。铁锁尚沈江漠漠，铜驼又没草离离。阴山路上明妃曲，天宝年中杜甫诗。古往今来几兴废，白头恨见太平迟。"
"送郡侯段正卿北行","金末元初","李俊民","征途万里朔风寒，过尽阴山复有山。岁既在于辰巳后，星多客向斗牛间。漫漫积雪无冬夏，劫劫飞鸿自往还。若到龙庭试回首，太行一片白云闲。猎猎霜风堕指寒，一鞭行色抵天山。马嘶衰草孤烟外，雁没长空落照间。入塞尽穿毡帐过，去乡须待锦衣还。功名大抵黄粱梦，薄有田园便好闲。"
"送参谋刘君祥","金末元初","李俊民","寂历书斋独坐寒，白头羞见雪中山。虚名得失蜗争外，浮世荣枯蚁梦閒。半夜朔风催客起，几时新月望君还。鹤鸣林下无人共，何处烟霞不可闲。马首风花拂面寒，十年两度过阴山。浮云暮暮朝朝里，行雁兄兄弟弟閒。大抵故乡生处乐，莫教明主放时还。如今造物尤难料，枉使身心不得闲。"
"中秋","金末元初","李俊民","露下天街一气凉，月明不复被云妨。正当金帝行秋令，疑是银河洗夜光。鲛室影寒珠有泪，蟾宫风散桂飘香。席间醉客忙归去，独共三人尽此觞。共对青天好举觞，从前三五是寻常。一年佳节秋将半，万里清辉夜未央。才向缺时舒窈窕，欲从盈后敛光芒。姮娥曾得长生药，我欲停杯问此方。"
"和乔舜臣韵","金末元初","李俊民","画图悬个老人星，一炷香烟祷处灵。见说蟠桃将结子，不知槁木已忘形。倚空山色青排闼，埽地槐阴绿满庭。凡骨恨无轻举便，且求强健保残龄。几年鬓发已垂星，岂是长生药不灵。席上精神欢伯力，尘中面目偶人形。来归徒讶荒陶径，学退还思过鲤庭。郑重世情相爱甚，一杯酒劝望延龄。"
"为刘益之营中上王怀州","金末元初","李俊民","自分毛锥不入时，如今尤恨埽门迟。徒劳魏氏贪鸡肋，却笑虞人望羖皮。未有赤心相待处，柰何白发是归期。傥令扶病还桑梓，横草难忘报所知。毡帐连云逐日移，胡笳月底不胜悲。中原为患有骄子，造物戏人如小儿。冯铗纵弹无便去，晏骖未解有谁知。天涯回首消魂处，故国霜前雁过时。"
"和王季文襄阳变后","金末元初","李俊民","逐鹿中原未识真，指踪元自有谋臣。虞全不念唇亡国，楚恐难当舌在人。拔剑挽回牛斗气，举鞭蹙起汉江尘。相逢空洒英雄泪，谁是荆州一角麟。天命须分伪与真，衙蜂战蚁尽君臣。蛟龙不是池中物，燕雀休嗤垄上人。衣不能胜嵇绍血，扇无可柰庾公尘。自从绝笔春秋后，谁复伤时为泣麟。"
"僧奴","金末元初","李俊民","白发因缘短犊车，可怜小德外家无。蚌生珠后何嫌老，凤有毛时亦自殊。会看伯仁兴络秀，不妨节信论潜夫。刘生谁谓难成事，将相从来有种乎。喜事相寻种种来，岂期天意一朝回。璋从弄后熊无梦，月到圆时蚌有胎。便可字教阿买识，那消钱为窟郎堆。贤愚怀抱俱休挂，且尽前尊露顶杯。"
"和李唐杰韵","金末元初","李俊民","翰墨场中第一人，而今委翅在鸡群。纵横诗律凌徐庾，浩污词源媲典坟。兵气横流存此老，天心未欲器斯文。年来草就归田赋，啸傲南山卧白云。邮筒寄后忆诗人，落落英才迥出群。试问槐花忙几举，可怜桂子落谁坟。浮沈且与陪中立，喜愠何尝见子文。倾破葵心望天表，龙庭不日会风云。"
"一字百题示商君祥 风","金末元初","李俊民","汝未闻天籁，簸扬箕有神。能清常侍暑，不动庾公尘。过圆旁死魄，过缺哉生明。尚赖玉斧手，再修然后成。旱魃将为虐，从龙便出山。人间三尺雨，命罢早知还。晚有来苏意，忧深望岁人。一犁虽美满，犹恨不当春。细看花是雨，将见麦宜秋。度腊无三白，梁园谁与游。功名双鬓雪，心事数重山。山下人家好，终朝爽气閒。滚滚势长往，泠泠味自清。拟将修水记，何况有诗情。不忧悬榻室，可柰污人风。踏破青鞋底，犹疑是软红。来莫怨春迟，去莫怨春忙。春不随人老，谁教汝断肠。人间三伏暑，海内一薰风。独咏微凉句，公权似不公。广厦千万閒，吾庐弊独寒。犹将折弦琴，欲和薰风弹。冬之日何速，夏之日何迟。山中无历日，迟速两不知。令乎日之夕，政乎日之朝。一尊待君子，风雨会良宵。展尽舒长景，销残片段云。区区负暄子，炙背不忘君。朝见白云纵，暮见白云横。不作及时雨，何为点太清。惜花不论命，看花须努力。能得几时好，狂风妒春国。碧因圆更展，红向老犹妆。镜里风流在，人言似六郎。色笑秋光淡，香嫌酒力悭。东篱在何处，客里见南山。未报江南信，先开雪里村。要看花上月，立马待黄昏。郁郁愁无地，青青独有心。疑从大夫后，倾盖到如今。潇洒能医俗，檀栾看上番。我宁负此腹，忍使箨龙冤。日没露易湿，日出露易晞。人生大都几，王孙胡不归。社后来何暮，梁閒话颇多。巢泥愁未稳，无面见淘河。俄见天边字，徒销客里魂。一书言不尽，为我叙寒温。江静烟笼雪，天晴水浴衣。渔歌惊不起，物外两忘机。去家丁令威，化身徐佐卿。不恋乘轩宠，九皋堪一鸣。弄晴沾落絮，带雨护园花。有课常输蜜，无春不到衙。元从生处乐，肯向死前休。花底人閒世，如何不梦周。汝壳将自遮，汝肠还自刳。可怜一底板，虽智不如愚。华亭载月船，长安遮日手。一网腥城市，吾于尔何有。食必视本草，贵在精物理。蔡侯何卤莽，几为勤学死。秦坑秦即孤，鲁戏鲁寻削。伊谁蹈前轨，可谓束高阁。貌与松俱瘦，心将絮共沾。一庵空寂地，香火读楞严。自知身是患，常谓道无名。欲作闲中友，随缘论养生。千载辽东鹤，双飞叶县凫。应怜尘世里，无地著臞儒。见桃浑不悟，对柏未尝参。虎啸龙吟子，风雷振一龛。愈风陈有檄，止疟杜能诗。虽然医者意，何意亦何医。弃置复弃置，其然岂其然。百钱聊为我，更看小行年。一声歌欸乃，万顷国烟波。鳌蟹中间醉，蓑衣拜浪婆。云外山将遍，人閒日易斜。不知棋换世，柯烂未还家。渺渺亡羊路，悠悠化鹤身。人閒同逆旅，谁主复谁宾。卖剑田园计，温家种树书。新年无罪岁，事事有乘除。蓑底因缘曲，腰閒觳觫鞭。月明归去晚，想见葛洪川。手撚金仆姑，身出矍相圃。不穿百步杨，志在猖狂虏。终日无获禽，古人猎在德。非德为禽荒，猎食吾不食。裁作牛腰束，愁于饭颗山。近觉故步窘，十债九不还。入室五千卷，插架三万轴。何似晒书人，坦此便便腹。不见中书君，不闻老成人。为君作佳传，继者皆尖新。松閒老潘谷，何处得玄圭。速置蔷薇露，诗仙醉欲题。慇勤翰林主，挥埽惊风雨。滴滴是玄珠，点破先生楮。端溪温润石，价重百车渠。一滴玄潭水，蝇头万卷书。有意皆堪谱，无言总是诗。潭潭居相府，此誉不妨驰。阴壑鸣松籁，空岩响石泉。此声并此意，谁得寄徽弦。纵横连井地，明暗列星图。两角触蛮战，一家瓜葛无。带牛移汉俗，匣刃出酆城。安得治复古，器农不器兵。小炷博山鼎，半残心字灰。游蜂何处客，应为百花来。人多愁水厄，若个有诗情。灵草还知我，平生事不平。绛帐风流远，青襟礼貌骄。定须防射羿，何必问嘲韶。邑化弦歌地，邻渐俎豆风。二三言志子，六七咏归童。虽有乘桴意，能忘出昼情。一官百僚底，是亦道之行。狼籍胡椒斛，破散堆钱屋。不见贪者愚，求荣是求辱。鸱得腐鼠嚇，犬笑狡兔死。唾手功名场，不知忧患始。书生禄有籍，造物费亦省。颜回一箪食，不得尽晚景。孔负二宜去，嵇知七不堪。青山休老地，佳处是终南。乐在知几早，忧因见道迟。遥怜鲍庄子，人笑不如葵。膏以明自煎，薰以香自薪。善哉柳侯意，一字辱溪神。灰如恋阙心，雪似穷经首。问年今几何，看饮屠酥酒。尊年乡饮礼，击壤太平歌。甲子君休问，光阴得最多。求为天下士，所望不亦厚。得少失有馀，何况在身后。偶因势贵贱，乃见朋得丧。岁寒山阴雪，独有戴可访。黄卷平生志，青山见在缘。百年令已半，只合斗樽前。相对镜中真，相随月下人。我今未忘我，身外还见身。水笑杯犹渡，山惊锡尚飞。垂垂瓶钵老，何处未来归。俗尚家灵运，谁堪社远公。空山云不出，愁杀渡溪风。一轩容膝安，半世行脚债。庞家老居士，举似无生话。一室散天花，一榻飏茶烟。家风嗣阿谁，残月晓风禅。和气须欢伯，开颜只孔方。世情如苦海，件件可鬨堂。冥搜肠亦苦，只字得之难。作者有六义，惜哉坐一寒。爱此真珠滴，能于大道通。与君同举白，怜我独潮红。暂出陶陶境，那禁种种愁。举觞邀明月，却带醉乡侯。竹叶杯中醁，金钗坐上春。浅斟低唱境，犹道是粗人。野鹤闻琴态，孤鸾对镜妍。为君小垂手，无地可回旋。客随陶令遣，斋甚太常严。傥或非黄奶，那知此黑甜。物外日月忙，人閒忧患长。休谈梦中梦，万古一黄粱。大音声自希，赏音人亦寡。宁可逆汝耳，不可废作者。成瑨风生坐，孙登月满台。东皋今寂寞，元亮早归来。王公轻以道，富贵骄以志。我见高尚人，盖有高尚事。太傅悬车里，仙家避世壶。老妻为纸局，坐隐是功夫。交有书堪绝，师何记可嘲。不僧亦不俗，似痴还似高。万事就庾谈，一心对芝宇。不思炊作麋，但见风生麈。子春恐事败，佟之坐水淫。二者过不及，何如我洗心。世路虽多梗，吾生岂系匏。西风倦飞翼，乐在一枝巢。更尽一杯酒，出门行路难。送君过南浦，忍泪凭栏干。解使回肠断，能催两鬓秋。天涯未归客，容易上眉头。气留脐可煖，唾使面自乾。无怨亦无恶，此腹如此宽。蚕月始条桑，悤悤妇姑忙。天寒授衣节，妇姑无完裳。泛槎惊误客，折齿笑狂邻。不作回文字，愁嫌愁杀人。断木才脱粟，湿薪空爆竹。朝餐动及午，柰此雷鸣腹。旅食寄天涯，愁如桂玉何。莫忘生处乐，听取扊扅歌。对影无情石，关心寄远衣。天涯镇长客，雁后不怀归。"
"和筹堂四首 琴","金末元初","李俊民","山水有清音，琅然出枯木。若教俗耳听，丝竹不如肉。森森戈戟心，尽在皮里著。傍有烂柯人，点破都是错。一坑科斗灰，难破祖龙惑。三两挟策人，今谁席肯侧。手与心相应，妙处在咫尺。笔尖多少锋，挥埽天地窄。"
"香梅二首","金末元初","李俊民","被谁说破梦中梅，应有罗浮倒挂来。祇为怕愁贪睡后，返魂才向北枝开。一枝潇洒陇头香，分付新愁竹叶觞。纸帐不须寻短梦，天涯倦客已无肠。"
"谒秦吴二王庙","金末元初","李俊民","颓垣陊殿夕阳中，血食虽同事不同。揖让干戈两陈迹，酹觞抛与落花风。杖藜行处记曾过，草草杯盘野兴多。举目山川纵如旧，一场梦抵几南柯。"
"和筹堂途中即事","金末元初","李俊民","晚风吹雨过山堂，灯火秋凉好对床。却被荒鸡笑人懒，一声催起著鞭忙。悠悠旌旆出山城，世事惊心几变更。水郭烟村谁是伴，老夫矍铄尚堪行。斗酒中閒诗百篇，锦囊新句落谁边。无穷山水吟难尽，说似画师僧巨然。"
"和河楼闲望","金末元初","李俊民","去去来来不系舟，至今师渡几时休。洗兵岂是天无雨，尽逐黄河入海流。一夜长空落将星，不知谁抱越人冰。中原可惜衣冠地，自古以来多废兴。"
"橙数珠","金末元初","李俊民","典刑酿出洞庭霜，只取青圆不待黄。凡俗尽从千佛转，忘言老宿但拈香。从头细转梵王经，一串秋香得洞庭。为报重苏当自惜，莫教落入念珠厅。"
"竹如意","金末元初","李俊民","曾为弹琴指甲伤，有时曝背竹书光。不须爬痒倩仙爪，忍待一朝春笋长。即时参得指头禅，说似家风玉版传。一日佛堂光自放，我师歇在古灵前。"
"答筹堂见招","金末元初","李俊民","须信人閒足别离，相看能得几多时。浮云一片无根蒂，去去来来自不知。日日相陪鹤发翁，乌纱白葛道家风。火云堆向山南去，暑气蒸人似甑中。俯仰随人亦自欺，精神无复似当时。年来世事俱尝遍，只有闲中味不知。冠世声名盖世功，寻常杯酒坐生风。区区问舍求田客，尽在元龙一笑中。日日言归未得归，白头才是入山时。依前却趁逍遥出，惭愧山灵我不知。谁谓长河不可通，只消送客一帆风。故人别后情偏重，犹恐相逢是梦中。"
"千里江山图","金末元初","李俊民","曾把云山烂漫酬，杖藜随处贾胡留。如今脚力那千里，水墨中间只卧浮。笔下江山取意成，一峰未尽一峰生。凭谁试向行人问，水郭烟村第几程。"
"戏曹汉臣","金末元初","李俊民","一见高僧话亦高，醉中往往爱禅逃。尔曹自谓曹溪后，不怕曹溪笑尔曹。移得花将碧落栽，一枝开后百枝开。今生也有狂灵运，待入东林社里来。"
"答筹堂","金末元初","李俊民","休嫌堂上聚星迟，邂逅人生似有时。鸡黍恐忘今后约，预先报与巨卿知。秋凉急急授衣迟，便是霜林叶落时。夜听寒砧动离思，恨无针线小蛮知。"
"和王成之梅韵","金末元初","李俊民","踏雪寻芳路带沙，南枝初放两三花。高楼寄语休吹笛，留取春风与大家。朝来一雪羃晴沙，行到前村始见花。驿使便将春色去，暗香今夜落谁家。"
"袁景先东归丧马","金末元初","李俊民","汗血奔驰死即休，东郊骨骼有谁收。举鞭遥指前山路，野草闲花满地愁。长鞦短辔惯骑驴，今日徒行为的颅。得失从来等闲事，未知愁得塞翁无。"
"出山","金末元初","李俊民","兴尽东山命驾忙，断云似与雨商量。出门卷地颠风起，送客何须尔许狂。东林景物画中诗，老恨因循著脚迟。背了青山却归去，头灰面土任风吹。"
"柳","金末元初","李俊民","一年春色到溪头，展尽眉閒几点愁。才得东君暂时意，笑他张绪不风流。千丝万缕弄风柔，为爱春阴尽日留。杖屦重来有佳处，道人凿石沼清流。"
"临清台","金末元初","李俊民","忽惊平地一声雷，烁烁骄阳气欲回。安得霶?片时雨，临清台是望云台。登山兴尽早宜归，况是东风送客时。只有临清台下水，怪人来此不留诗。"
"太平泉","金末元初","李俊民","试从涧底觅根源，剔藓剜苔得旧泉。人事尽随流水去，几时复见太平年。水边堪赋濯缨歌，来往游人分外多。为问太平何处是，等闲不识起风波。"
"子荣过家上冢","金末元初","李俊民","班超万里归无期，张翰虽归如不归。君看昼锦堂中相，十五年前一布衣。名遂功成不肯闲，故乡曾见几人还。百年扶杖华颠老，争看钱家锦绣山。"
"勉和筹堂来韵","金末元初","李俊民","往古来今秋复春，嬴颠刘蹶总成尘。蜗牛角上争闲气，笑倒南华梦蝶人。气似阳和处处春，但随流俗混光尘。须知舌在为身累，非是是非何等人。四海男儿得志时，归来一段话新奇。野人不管兴亡事，饮恨闲看老杜诗。汉祖龙兴自有时，未应六出计皆奇。采芝人向山中老，不见功名一首诗。"
"和筹堂送别韵","金末元初","李俊民","山城望断首重回，犹劝春风马上杯。有似卫轩当日鹤，羽毛养就却归来。白发相逢得几回，离亭苦劝送行杯。元龙不识求田意，徒使青山笑往来。"
"蚁战图","金末元初","李俊民","声势何劳斗似牛，看看一雨到山头。大家不肯勤王去，只待槐宫坏即休。胶胶扰扰战争多，岁月循环得几何。树下老人观物化，梦魂应不到南柯。"
"孟浩然图","金末元初","李俊民","却因明主放还山，破帽骑驴骨相寒。诗句眼前吟不尽，北风吹雪满长安。蹇驴却指旧山归，可笑先生五字诗。仕为不求明主弃，此行安得怨王维。"
"驴为人盗去","金末元初","李俊民","磨嫌居士谋生拙，碑恨诗人下道看。好在隔花临水处，为谁信辔逐金鞍。长街愁杀郑昌图，便是徒行鲁大夫。纵复东家借还许，不知泥滑敢骑无。"
"侄谦甫任长安回","金末元初","李俊民","归去连昌忆旧游，长安回望使人愁。只誇杨氏锦绣谷，曾上李家花萼楼。枝连叶附本同气，骨亲肉疏今几家。但留济叔易一卷，与送蒋兄麻两车。"
"和张文玘","金末元初","李俊民","景物秋来件件佳，江山都助与诗家。我怜五鬼俱难送，先为文穷结柳车。白发诗人喜诞誇，词源倾倒少陵家。问君读后书多少，得满当年惠子车。书生幢下布衣多，尽是嘲风咏月家。若使乌台不弹后，看看欲载十牛车。数閒茆舍老生涯，篱落相依四五家。不见近来门外辙，故人应驾肉轮车。"
"和筹堂送迎偶得","金末元初","李俊民","怀抱秋来强自宽，相逢赖有旧青山。郊原雨后堪图画，句引诗人兴不闲。出门天地望中宽，马首浓迎著色山。诗句满前无可道，恨今不复见闲闲。画手从来说范宽，何如著眼看真山。天公不欲山无主，分付筹堂好处闲。诗愁谁道酒能宽，得句多于饭颗山。莫使移文诮长往，工夫那取片时闲。"
"和平太行路韵","金末元初","李俊民","六丁驱役鬼神奔，一夜开山掌样平。多少往来车马客，尚忧行路涩难行。凿开险阻若天成，暂使时閒眼界平。却羡长安西去路，青山不管送人行。千年古道跨山城，可笑人心自不平。容易莫将天险坏，须防闲客此闲行。自古太行天下险，纵令禹凿不能平。寻常著脚无安处，何况羊肠路上行。"
"和筹堂述怀","金末元初","李俊民","长恨周人咏黍离，不期亲到闵周时。一朝小雅废将尽，何处如今更有诗。白头相见话存亡，可惜漫漫夜转长。烦恼尽无安脚处，出门十步九羊肠。"
"访德老","金末元初","李俊民","夜投破戒远公家，醉墨成章点不加。堪笑颍师无手段，听琴人似听琵琶。一朝不饮柰愁何，月下敲门载酒过。佳句晓风杨柳岸，醉时吟了醒时哦。"
"壬寅九日和君玉来韵","金末元初","李俊民","山城与客醉陶然，日日相陪费万钱。马上行人几时去，一杯我欲助离筵。书生纸里亦枵然，欲去街头恰百钱。寄语西风莫相笑，一杯便是菊花筵。"
"和段正卿韵","金末元初","李俊民","悠然相对酒杯闲，忽有新诗落坐閒。唤起东篱无限兴，黄花须待与君看。百计寻闲不得闲，功夫那取片时閒。谁知九日龙山客，却被秋光冷眼看。"
"申元帅四隐图 严子陵","金末元初","李俊民","羊裘隐迹唤难回，曾犯当年帝座来。京洛江湖各天性，钓鱼台不羡云台。迎门儿女笑牵衣，回首人閒万事非。自是田园有真乐，督邮那解遣君归。平生只有在山缘，北阙归来也自贤。破帽蹇驴风雪里，新诗句句总堪传。谪在人閒凡几年，诗中豪杰酒中仙。不因采石江头月，那得骑鲸去上天。"
"大颠图","金末元初","李俊民","星斗文章世所传，狂澜回在禹功前。先生不踏潮阳路，震旦花开几大颠。一夕投荒万里行，增光日月更谁能。相逢尽说空门话，多少人閒有发僧。"
"三害图","金末元初","李俊民","慷慨平西气不衰，勇于三害欲除时。流芳已入忠臣传，何处人閒更有诗。挟矢操弓短后衣，扬扬意气似男儿。欲凭一怒除民害，可惜为人自不知。"
"平水八咏 陶唐春色","金末元初","李俊民","松柏森森护帝宫，至今和气在河东。诗人不尽当时事，八景图中见国风。等闲过了万千峰，偃蹇相看意不浓。洗出青山真面目，祗疑海底有天龙。三月湖边祓禊亭，依依杨柳雨中青。晚来风起花如雪，春色都归水上萍。春风桃叶复桃根，相妒封姨似少恩。无限乱红随水去，人閒何处觅仙源。古渡无人鸟迹多，眼前历历旧山河。片帆不是秋风客，谁向中流发棹歌。嫩寒篱落似江村，雪里精神月下魂。桥北桥南路分处，行人立马待黄昏。物外神仙自一家，等闲不许占烟霞。只今冰雪人何处，惆怅山前日易斜。暮云深锁梵王家，楼阁峥嵘阅岁华。香火半残僧入定，卧听窗外落檐花。"
"锦堂四咏 春水满四泽","金末元初","李俊民","一番雨过绿生肥，正是桃花欲浪时。掠地风来吹不皱，细看面面尽玻璃。初见云从山里出，须臾云结势如山。一声霹雳催时雨，云不能闲山自闲。谁为天公洗眸子，试将把酒问姮娥。清光一片已如许，斫却桂时应更多。凛凛苍髯晚节孤，雪中倾盖若旁无。一经元亮盘桓后，气压秦时五大夫。"
"沁园十二咏 熙熙堂","金末元初","李俊民","眼前草木强争春，往日繁华一聚尘。山水中閒赏心在，不知谁是肯堂人。蓬艾丛深特地藏，游蜂何处觅幽芳。楚人大段无分别，不识离骚传里香。三两横斜鹤膝枝，一朝须有返魂时。试看今后黄昏月，得似西湖七字诗。放迹山阳志尚同，至今林下仰高风。欲将人物图中看，恐遇生前李卫公。古人观水必观澜，一滴涓流一滴寒。放取黄陂千万顷，莫教龙口吐吞难。羽觞到处不容停，争看中流落酒星。彼此一时修禊事，未应人物愧兰亭。世上无人可立谈，眼前只有此君堪。当年借得谁家宅，疑是今来屏俗庵。高山森似剑铓立，流水平如罗带舒。人在水光山色里，笑渠潘阆倒骑驴。天于万物岂私我，领略风光天不嗔。自古山阳景佳处，尽都分付与闲人。一时得意笑春风，不见春风满树空。老去惜花心尚在，为君留眼看蒸红。绿水古今流不尽，好山前后势相连。适来荷蒉者谁子，应笑有心哉此贤。渊底睡龙徒有颔，沙中老蚌恐无胎。疾雷惊裂苍苔地，迸出鲛人泪颗来。"
"碧落四景 横峰卧云","金末元初","李俊民","蛰龙起后愿相从，便有人閒润物功。一片青山是归处，无心更逐渡溪风。漠漠山阴雪拥门，何时天道变寒暄。虽然不是回光地，销得阳和几许恩。沥沥山泉枕畔鸣，六根先得一根清。从来只向琴中听，不识徽弦意外声。门前老树数难推，独有栽松道者知。夜半风催山月上，政当鹤睡觉来时。"
"周昉内人图 吹笙","金末元初","李俊民","旧曲闻来似敛眉，料应只恨赏音迟。梨园传得新翻谱，著意参差竹里吹。非关古井不波澜，祗恨银瓶一掬悭。欲助长流御沟水，再教红叶到人閒。心情犹在未收时，却顾花閒影渐移。不道春来添几线，日长只与睡相宜。一夕秋风雁过声，铁衣辛苦向边城。将军不用和戎计，双杵休辞月下鸣。袖里纤纤只合存，如何春笋不嫌髡。金钗坠后无因见，藏得开元一捻痕。休言三尺是枯桐，大抵声音与政通。曾得王君意中事，便从弦上和薰风。数幅云笺自卷舒，试教落笔看何如。休将彤管题闲句，正要班姬续汉书。倚风无力见温柔，初下喧天羯鼓楼。犹向花阴理新曲，君王不惜锦缠头。不教朱粉污天真，长对菱花顾影频。但把蛾眉埽来淡，尚嫌不似虢夫人。"
"襄阳咏史 古堤","金末元初","李俊民","一决江源水自东，长堤隐隐卧如虹。不因传得襄阳操，人世何由见禹功。闻道沙堤水陷时，茫茫无处觅完堤。当时禹迹依然在，以壑为邻笑白圭。屯彻南阳井井田，剑牛刀犊两功全。石城惊落吴儿胆，野宿貔貅万灶烟。暂来朱序秦还守，初入曹仁汉复攻。颠倒江山今几主，樊侯依旧袭周封。垓下未闻歌散楚，泽中已见哭亡秦。乾坤到底归真主，愁杀鸿门碎斗人。海内英雄待一呼，云龙际会入东都。羯奴不识真人事，徼倖中原欲并驱。一閒茅屋暗尘埃，香火凄凉几奠杯。故国到今如传舍，后人复使后人哀。离骚经里见文章，水绿山青是楚乡。往事一场巫峡梦，秋风摇落在东墙。将将提兵气自扬，一朝翻为沐猴忙。得从虎口抽身去，不必雷霆怒假王。谁是兴刘第一功，我侯只合最先封。当时猎犬犹争甚，得鹿权都在指踪。将军命驾出门西，想见门从向日题。山下卧龙谁说破，赏音元直在檀溪。一朝师出震关东，料敌曹吴几日功。未毕将军天下计，乾坤容易老英雄。鼎足相吞势未分，谁能倾盖得将军。曹吴不是中原手，天下英雄有使君。百年巢穴子孙安，十日长闻九日闲。说破姓名人不识，鹿门山是德公山。鹰自养来饥肯去，龙从卧后顾须频。到头骥足非难展，祇在当时驾驭人。谁知方寸去留初，尽把功名付葛庐。举目檀溪人不见，空传谷隐念交书。天运端能卧可收，江山形势数荆州。当时若听韩嵩策，那得曹瞒享士牛。衮斧留心汉晋閒，岂期谷隐避名难。一人有半随秦去，不得相离释道安。踏破衡山急急回，凤林尽是漉篱材。大家了得无生著，倾出团圞话里来。天宝诗人去却回，果曾北阙上书来。若为耆旧无新语，明主何尝弃不才。久愤江于投水俗，近忧泉室泣珠人。到头不是池中物，血溅惊波剑有神。见说韩门素识兵，故知西北势先倾。未应有子如豚犬，何在夫人自筑城。未除不必烦周处，欲刺何须待卞庄。入市如羊听命去，至今无害到襄阳。不知故隐几时离，天宝年閒处处诗。过客不须寻世谱，万山山下看沈碑。萱堂犹是忘忧地，乌屋相传反哺恩。一段家风谁出自，千年鼻祖守关门。归去咸阳是老头，如何此地肯重游。分明祀典无交涉，只合英灵在杜邮。相唤相呼上巳游，国人无日不思周。近来烽火遭三月，那得闲杯逐水流。怪来赐也多言甚，笑倒忘机老汉阴。巧拙大都归一溉，宁教劳力莫劳心。皆因盂酒与豚蹄，致使他乡笑滑稽。无限驿亭来往客，独言齐赘不归齐。江上扬扬一棹波，众中清浊笑怀沙。不知歌后沧浪曲，却入骚人屈宋衙。憔悴沉湘楚大夫，魂招鱼腹肯来无。至今江上渔歌在，尚问何由得渡湖。特特来从抵鹊山，一心都在献芹閒。非关楚国真难辨，举世人皆厌等闲。日日山公载酒过，醒时常少醉时多。儿童拍手阑街笑，惊破沧浪一曲歌。得雨蛟龙未易图，枉劳木禺用机谟。死生毕竟谁堪托，今日才方见的颅。悠悠曾不倦登临，眼底何人为赏音。白雪一歌犹掩耳，安知梁父是龙吟。道口亭前多贵游，一时来往亦风流。若能共画安刘计，岂独英雄记里收。英豪并起望人才，底事将军谩筑台。倘使曹公肉能饱，如何唤得野鹰来。试看汲古几何深，犹有馀波慰渴心。谁把石栏移便坐，并邻又得一繁钦。见说襄阳有古风，可怜耆旧老无功。当年汉主龙兴地，尽在登楼四望中。愤深藉馆年年祭，痛切夷陵岁岁祠。不见征南遗爱地，至今泪堕岘山碑。中原人物老书生，塞破乾坤万古名。俗子不知碑尚在，一朝南渡愧荒伧。亭亭霜干上参天，色黛皮苍老更坚。当日不知谁手植，到今人与树千年。朝朝暮暮蠹书鱼，选尽人閒得意书。常恐不能精此理，祗缘老杜近楼居。相遇江皋事颇奇，一双佩解去还遗。未能南国无游女，咏取周人汉广诗。江沙一日蚌胎虚，游女争誇掌上珠。美化不将风俗禁，他年恐作媚川都。何处山泉味最佳，从来独说有金沙。楚人遍地宜城酒，莫著淄渑诳易牙。徘徊亭上晚相宜，月与高人本有期。不比寻常三五夜，十分圆后是来时。"
"集古 惜花","金末元初","李俊民","花树流莺日过迟，少年争惜最红枝。何人尽得天生态，为报东风且莫吹。绣轭香鞯夜不归，看花只恐看来迟。今朝几许风吹落，多在青苔少在枝。"
"集古 送春","金末元初","李俊民","可怜寥落送春心，负郭依山一径深。燕子不归花著雨，小溪犹忆去年寻。二月已破三月来，常嗟物候暗相催。几时心绪浑无事，终日传杯不放杯。"
"集古 赠别","金末元初","李俊民","萧萧落叶送残秋，楼上黄昏欲望休。满目暮云风捲尽，亭亭孤月照行舟。洞庭风软荻花秋，客散江亭雨未休。南去北来人自老，此中离恨两难收。"
"集古 老将","金末元初","李俊民","蓬根吹断雁南翔，晓鼓钟中两鬓霜。独倚关亭还把酒，不堪秋气入金疮。怜君一见一悲歌，破虏曾轻马伏波。今日宝刀无杀气，太平功业在山河。门前不改旧山河，泪落灯前一曲歌。更把玉鞭云外指，只缘君处受恩多。"
"集古 恨别","金末元初","李俊民","悽悽长是别离情，冰簟银床梦不成。昨夜秋风今夜雨，篝灯愁泣到天明。君问归期未有期，迩来中酒起常迟。山长水远无消息，指点庭花又过时。"
"集古 感旧","金末元初","李俊民","流莺惊起不成栖，入到繁华梦觉时。人面只今何处在，魏公怀旧嫁文姬。碧栏干外绣帘垂，曾识云仙至小时。见我佯羞频点影，满头犹自插花枝。九陌初晴处处春，日高深院断无人。尊前花下长相见，宋玉东家是旧邻。"
"集古 寄情","金末元初","李俊民","年光空感疾如流，同向春风各自愁。有境牵怀人不会，落花深处指青楼。曾留宋玉旧衣裳，云雨巫山枉断肠。不为傍人羞不起，夜来新惹桂枝香。寂寥满地落花红，独倚栏干花露中。征客未来音信断，年年回首泣春风。"
"集古 戏遣","金末元初","李俊民","雨散云收一饷閒，不知何处入空山。慇勤好取襄王意，下蔡城危莫破颜。枉破阳城十万家，门前初下七香车。自缘今日人心别，隔坐刚抛豆蔻花。"
"集古 偶见","金末元初","李俊民","莫愁还自有愁时，眉敛春山知为谁。含泪向人羞不语，芙蓉头上绾青丝。满身花影倩人扶，清润潘郎玉不如。毕竟多情何处好，庾楼明月堕云初。云髻朝来不欲梳，娉娉袅袅十三馀。分明记得曾行处，看遍花枝尽不如。"
"集古 不遇","金末元初","李俊民","来往风尘共白头，谁人肯向死前休。直教桂子落坟上，富贵何尝润髑髅。岂有文章动圣君，欲将书剑学从军。平生名利关身者，执戟官资笑子云。"
"集古 仙庙","金末元初","李俊民","桂泠松香十里閒，水晶如意玉连环。年年笑伴皆归去，门对寒流雪满山。殿台浑不似人寰，花态娇羞月思闲。高坐寂寥尘漠漠，秋风落叶满空山。"
"寄赵庭干二首","金末元初","李俊民","试将小录问同年，风采依稀坠目前。三十一人今鬼录，与君虽在各华颠。君还携幼去幽燕，我向荒山学种田。千里暮鸿行断处，碧云容易作愁天。"
"和秦彦容韵","金末元初","李俊民","养贤列鼎手自烹，燮调元化和如羹。马蹄一蹙燕地裂，毡裘尚拂阴山雪。将军表请愿出师，壮士挥戈惟恐迟。武成才试二三策，黍离已见闵周诗。纵横门外豺狼路，我老此身无著处。君不见平淮十万兵，犹向襄阳守朱序。君不见子幼自劳羔日烹，何如命驾季鹰吴中煮莼羹。又不见姜侯设鲙凿冰裂，何如徒步拾遗长镵黄独雪。幸遇南来董鍊师，说似壶天日月迟。谪仙之游乃非谪，长安市上斗酒百篇诗。蒲轮休指商山路，得到白云采芝处。诸生待揖隆准翁，马上未遑事庠序。猎犬已为兔死烹，犹向汉俎分杯羹。脚靴手板冻欲裂，尚立唐阶没膝雪。三寸舌为帝者师，终比赤松见事迟。相看一笑在目击，何用左思招隐诗。出门便是天坛路，云閒指点巢仙处。不辞杖屦从子游，王者之后养老在西序。谷因辟后厌鼎烹，那在丘嫂轑釜羹。冠未挂前已先裂，一簪却上山头雪。我虽无师心我师，速修何恨下手迟。论中自得养生理，笔底尽是游仙诗。休向回车问前路，终须有个安排处。晴窗点检白云篇，不知谁为作者序。不嫌瓠叶日犹烹，不羡公子染指争鼋羹。不把荷衣等闲裂，不羡曹人共服麻如雪。爱身肯似贱场师，凡骨只愁轻举迟。北山未出移休勒，东老虽贫乐有诗。望中云海蓬莱路，谁道乐天无归处。一千年鹤再来时，行雁难将弟兄序。"
"瑞鹤仙 弟李经略生朝","金末元初","李俊民","晓窗寒气峭。问小槽滴后，真珠多少。博山寿烟袅。向百花，头上梅花开了。金樽频倒。甚坐閒、犹恨杯小。记去年今日，大家同庆，太平佳兆。堪笑。浮云世事，流水生涯，南柯梦觉。风光正好。欲退时，何似闻早。把俗缘抛尽、逍遥林下，青松长伴难老。与鹤鸣、立个家风，作千年调。绵绵仙种李。有大道家风，逍遥活计。长庚见苗裔。问如何，谪在落花浮世。曲生风味。为唤回、席上和气。被谁人说破，黄粱梦里，一场富贵。何济。不如归去，乐取闲身，登山临水。众人皆醉。笑独醒，泽畔憔悴。但从今、管甚云翻雨覆，暂教心上无事。且一杯、尽后一杯，满百千岁。"
"谒金门 和邦直","金末元初","李俊民","烟雨晓。梦断池塘春草。坐上曲生风味好。银杯休厌小。刚要玉山醉倒。社瓮酿成微笑。人世闲愁都占了。有情天也老。昏又晓。蝶梦不栖芳草。照映琼林人物好。薰香荀令小。不怕醉时健倒。恐怕醒时花笑。潘鬓都因愁白了。老人心未老。"
"谒金门 西斋得梅数枝色香可爱一日为泽倅崔仲明窃去感叹不己因赋谒金门十二章以写其怅望之怀 寄梅","金末元初","李俊民","开未彻。先把一枝偷折。看取黄昏今后别。暗香浮动月。谁为寻芳时节。误了前村踏雪。为问花閒能赋客。如何心似铁。谁便道。昨夜雪中开了。次第不将消息报。探芳人草草。宜在嫩寒清晓。兴比孤山更好。篱落逢花须醉倒。惜花人易老。金的皪。犹带枝头寒色。休道北人浑未识。自然梅有格。初见花时摘索。再见花时狼籍。诗句眼前拈不出。恼人楼上笛。频点检。依旧雪肌清减。似恨海东花使滥。不教么凤探。休笑诗人冷淡。道尽影疏香暗。桃杏虽然无藻鉴。承当应不敢。誇独秀。动把春光泄漏。谁道江南无所有。一枝先入手。须是日将月就。那在风飘雨骤。直待豆秸灰落后。初尝山店酒。全不让。占了百花头上。没个知音人共赏。陶潜无处望。也有江湖酒量。也有风骚诗将。休道花前无伎俩。疏狂些子放。偷造化。秀出含章檐下。为问花中谁可嫁。海棠开已罢。占了十分闲雅。占了十分潇洒。若使画工能此画。九方皋相马。花谱内。莫作等闲看待。斗草吴王无可对。有他西子在。好在一枝竹外。影也教人堪爱。未免世閒儿女态。折来头上戴。怀抱恶。犹被暗香著莫。想在陇头谁领略。一枝分付错。今夜云窗雾阁。明夜烟村水郭。纸帐天寒人寂寞。梦回闻雪落。春一半。留与大家同看。觅个温柔林下伴。北枝犹未煖。纵有姮娥照管。可惜罗浮梦短。断岭不能遮望眼。几时魂却返。多少恨。不见旧时风韵。浪蕊浮花都懒问。江头春有信。誇甚寿阳妆镜。说甚扬州诗兴。云破月来堪弄影。世閒无此景。随健步。已过市桥江路。费尽西湖多少句。暗香留不住。销得黄昏几度。又是天寒日暮。枕上吟魂无著处。化为蝴蝶去。"
"满江红 和张文玘二首","金末元初","李俊民","宿酒才醒，听唤起、一声春晓。无限恨、满城风絮，一川烟草。年少抛人容易去，万红千紫都开了。试但教、头上插花枝，花应笑。狂言在，人绝倒。狂药尽，愁难埽。待叮咛嘱付，再来青鸟。团扇不堪题往事，断弦惟恨知音少。但时时、频把镜来看，人将老。名利场中，愁过了、几多昏晓。试看取、江鸥远水，野麋丰草。世事浮云翻覆尽，此生造物安排了。但芒鞋竹杖任蹉跎，狂吟笑。樽有酒，同谁倒。花满径，无人埽。念红尘来往，倦如飞鸟。懒后天教闲处著，坐閒人比年时少。向太行山下觅菟裘，吾将老。"
"鹧鸪天 和天久雨","金末元初","李俊民","滴滴寒声搅夜眠。行云似与楚山连。百川到底终归海，一水元来不护田。□□□，□□□。□□□□□□□。□□□□□□□，□□□□□□□。丧乱来来少睡眠。□□□榻又留连。那堪又下潇潇雨，可奈无秋薄薄田。□□□，□残年。眼前戈戟尚森然。得他真个风云手，不信人间有漏天。"
"戏武夫韩公","金末元初","李俊民","论功终是猎犬，见事不如擒虎。我愿一识荆州，人道莫逢玉汝。结柳未送穷车，弊衣先入歌院。虽得萧何指踪，难与老子同传。"
"老杜醉归图","金末元初","李俊民","寻常行处酒债，每日江头醉归。薄暮斜风细雨，长安一片花飞。百钱街头酒价，蹇驴醉里风光。莫傍郑公门去，恐犹恨在登床。"
"史遂良酒债","金末元初","李俊民","都因焚券家贫，亲与当炉人卖。问得街头酒价，索取江头酒债。酒诰一篇既出，离骚亦可不作。愧我家无阿堵，笑他人饮狂药。涤器不辞亲酌，过门无柰客恶。未尝解下金龟，必能画得黄鹤。从来欢伯气和，何故督邮味恶。陶令无钱但赊，潘子著水不错。"
"锦堂四景图 春水满四泽","金末元初","李俊民","淼淼舒如罗带，鳞鳞皱似縠纹。谁道卧龙不起，须臾变化风云。幸得从龙变态，尚何出岫无心。正苦人閒畏日，不思天上为霖。清光一片如洗，西去姮娥耐秋。可惜广寒人老，谁将玉斧再修。山前倾盖独奇，雪里盘根岁深。千年老鹤相伴，谁似苍髯有心。"
"登北邙山二首","金末元初","杨果","干戈丛里过壬辰，原上累累冢墓新。寒食清明几家哭，问来都是陈亡人。魏家池馆姚家宅，佳卉而今采作薪。水北水南三二月，旧时多少看花人。"
"村居二首","金末元初","杨果","草堂有燕贺新成，沙渚无鸥续旧盟。满径落红风扫静，一渠春碧雨添平。春波澹澹卷寒漪，长日萧萧静竹扉。村舍蚕催桑叶大，山田鹿食麦苗稀。"
"赠赵宜之二首","金末元初","辛愿","夫子今词伯，胡为远帝京。青云无辙迹，白发有柴荆。鬼戏多年病，人高四海名。麟经方有缺，无惜继丘明。转徙家无地，逢迎客有尊。光阴连病枕，天地一愚轩。霜雪青松古，风尘白璧温。从渠投隙者，衮衮向金门。"
"乱后还三首","金末元初","辛愿","兵戈为客苦思乡，春暮还乡却自伤。典籍散亡山阁冷，松筠憔悴野园荒。莺衔晚色啼深树，燕掠春阴入短墙。邻里也知归自远，竞将言语慰凄凉。乱后还家春事空，树头无处觅残红。棠梨妥雪沾新雨，杨柳飘绵飏晚风。谈笑取官惊小子，艰难为客愧衰翁。残年得见休兵了，收拾閒身守桂丛。春来漂泊心情减，老去艰危气力微。芳草际天愁思远，干戈满地故人稀。怀金跃马时何有，问舍求田事已违。粝食敝衣聊自足，白头甘息汉阴机。"
"题游彦明林园三首","金末元初","辛愿","先生未老厌儒冠，筑屋栽篱守岁寒。经史日长常满案，鱼虾溪近得供盘。幽花入室无多种，瘦竹关情只数竿。萧洒远辞车马迹，求官何必近长安。城郭繁华断往还，林园幽阒养高閒。花低暖蕊斜窥水，竹亚晴梢巧避山。尊俎岁时君得意，风埃南北我何颜。丹房药镜游心久，不惜哀矜洗病孱。不碍遥看冷翠微，尽教丛竹映窗扉。篱根傍水知鱼乐，屋角邻花鸟自归。浊酒野芹安已久，华轩高马到从稀。人间回首皆堪鄙，羡汝幽栖得所依。"
"漫成二首","金末元初","段成己","一榻了穷冬，吾生喜易供。尽教人笑拙，最苦客妨慵。无寐閒敧枕，忘言醉倚筇。可怜猿与鹤，岁晚肯相从。时序惊何速，形骸强自持。整冠毛屡脱，束带孔频移。蹭蹬成空老，吟哦不救饥。百年行已久，一笑欲何之。"
"送王子寿之平遥","金末元初","段成己","卜筑谋南迈，回辕遽北之。有情惭见厚，无语只空悲。易忍行时泪，难堪别后思。明年雁来日，屈指数归期。宿霭添行色，晨钟我俶装。去期何太迫，引语不成章。戏彩怜文度，扶衰赖孟光。临汾一卮酒，月断陇云长。识面时何晚，论心分已深。相期同卜筑，岂料遽分襟。别日宜加饭，因风莫吝音。家山有成约，闻健早来寻。"
"辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遁庵兄有诗余独未也主人责负不已因赋以应命云","金末元初","段成己","燕子归来人未归，平生事业与心违。天翻地覆春仍好，雨打风吹花又稀。澹抹平林烟冉冉，乱飘香雪絮霏霏。可怜光景诚虚掷，坐对虚尊到夕晖。善恶人情已饱谙，岸纱宴坐看晴岚。折腰不是渊明懒，作吏元非叔夜堪。老去一觞犹有味，病来万事更何贪。从头悉读行年记，惭愧春风四十三。"
"红梅","金末元初","段成己","谁点冰梢绛雪团，黄昏和月倚阑干。羞随桃李争春意，要伴松筠傲岁寒。冷艳只宜閒处著，浅妆难入俗人看。天心固惜和羹便，空抱枝头一点酸。澹扫胭脂碎玉团，天生异物著江干。月边标格娇增韵，雪底精神巧耐寒。春意祇应容易见，人情还作等閒看。可怜弃置蓬蒿外，倚杖东风鼻一酸。"
"寒食后有感而作","金末元初","段成己","二月山城尚薄寒，冬衣未解叹衰残。赏心更比年时减，酒量全非旧日宽。点点花随春共老，悠悠诗与梦俱阑。此身只合山閒了，勋业何劳镜里看。薄命书生不足论，春来憔悴寄荒村。花閒也作南华梦，眼底还无北海尊。风掠平波寒剪剪，云拖残雨昼昏昏。兴来偶逐归禽返，镫火人家半掩门。"
"斋居偶成","金末元初","段成己","赤子谁能捋虎须，溪山好处飏轻裾。头颅久觉非侯相，颜面从教与世疏。一榻清风尘士外，半轩黄菊雪霜馀。明经自为儿孙计，敢与鸿儒论石渠。湛如古井冷无波，钝若吴钩涩未磨。半纸功名蜗左角，百年身世蚁南柯。天翻地覆亲曾见，莫四朝三多几何。万事转头供一笑，向来事业尽蹉跎。"
"用韵答封张二子","金末元初","段成己","有斤谁斲鼻端泥，借榻聊从地主栖。万事成亏均野马，半生痴黠等醯鸡。文章自笑非时样，道德空期与古齐。老懒正疑閒处著，高名无用不如低。心如堕絮已沾泥，身似惊禽未得栖。壶?何须歌老骥，冠成不复带雄鸡。黄公遁迹终辞汉，范蠡逃名径入齐。回首平生事堪笑，少年豪气北山低。草鞋不踏禁街泥，一把黄茅足稳栖。赋性可怜如野鹿，惊心未免听朝鸡。是非毕竟何时定，出处从来自不齐。坐断寒更吟未了，炉灰雪积火潜低。"
"再用渠字韵","金末元初","段成己","儿女怜翁竟挽须，侯门何事曳长裾。功名于我非所愿，风月与人良不疏。绛灌自能扶汉业，绮黄只合老商馀。耳根一洗尘嚣净，㶁㶁寒泉玉漱渠。倚门吟啸撚冰须，笑罢山堂月满裾。活计萧条秋水冷，鬓毛衰飒暮林疏。难将朽质供时用，幸有藜羹给岁馀。自笑妄生分别相，清沟未必胜污渠。"
"和答丹山梦庵张丈","金末元初","段成己","抖擞征衣衣上尘，归来白发一番新。剩将酒向愁边酌，却恐人嫌醉里真。世事饱谙唯欲睡，诗情漫苦只能贫。岁寒松柏东风外，付与千林自在春。幸自无人识姓名，忍将两脚闹中行。元从有我安排了，强欲趋时作么生。案上一编聊慰眼，世閒万事不关情。此心唯有沙鸥信，来往江头自不惊。"
"中秋之夕封生仲坚卫生行之携酒与诗见过各依韵以答","金末元初","段成己","万籁声沈暮霭收，长河泻浪洗清秋。遥天千里澹如水，明月一轮光满楼。随意倾银成胜赏，谁家横玉调新愁。可怜白首蟾宫客，羞对嫦娥说旧游。夜凉河汉静无声，澄澈天开万里晴。蟾吐寒光呈皎洁，桂排疏影甚分明。良宵方喜故人共，醉语那知邻舍惊。一片诗魂招不得，九霄真与月俱清。"
"翌日二子见和复韵以答","金末元初","段成己","短发萧萧散不收，老来何意更悲秋。常年有酒或无月，今夕乘晴好上楼。休对婵娟谈往事，祗将笑语替清愁。冷光愿照金尊里，记得开元太白游。忽听城楼暮角声，飞空片月快新晴。云烟敛迹无纤滓，星斗收光不敢明。千里共看人已老，一枝难稳鹊频惊。醉吟坐到三更尽，病骨不禁秋气清。香雾霏霏晚渐收，冰轮碾破一天秋。便邀东海骑鲸客，同上西家拍酒楼。不向此时拌一醉，更于何处散千愁。年年八月如今夕，永结无情汗漫游。好将弦管试新声，月正圆时天正晴。光射酒杯浮潋滟，香飘桂实甚虚明。拂衣醉舞人争看，抵掌狂歌鸟暗惊。邂逅尊前成一笑，勿论谁浊与谁清。"
"独坐有怀往昔复次前韵","金末元初","段成己","短发刁骚不受催，坐看浮世几飞灰。流年冉冉人空老，世事悠悠首重回。天远望穷归去雁，池寒瘦损折残梅。等閒无计驱愁得，除向垆头酒一杯。快饮休嗔急管催，昔人不饮已成灰。转头晚景无多子，屈指春风又几回。拨闷直须烦曲蘖，和羹宜且买盐梅。莫言两手浑无用，花下犹堪把酒杯。"
"再用杯字韵","金末元初","段成己","绿发潜为白发催，赏心未遂壮心灰。已拌事业因循却，又放风光寂寞回。春意等閒遗病木，晓寒特地妒芳梅。病来止酒人应笑，忍对良辰负此杯。人閒声利任渠催，烈烛何尝发死灰。世态翻云悲易变，年华如水挽难回。惊心旧曲空闻笛，点额新妆不见梅。百转枯肠思一溉，虚名方信不如杯。"
"漫书","金末元初","段成己","山翁只合坐山房，四壁萧然一木床。心为感时空渺渺，鬓因怀旧变苍苍。人閒日月惊何速，物外光阴本不忙。一枕北窗眠正稳，却疑身世在羲皇。扰扰胶胶人自忙，心閒无地不清凉。两边战阵蚍蜉闹，花底生涯胡蝶狂。幸有文书遮老眼，岂无藜藿疗饥肠。从教门外蓬蒿满，不见白丁计亦长。"
"五月朏日书以自适","金末元初","段成己","陇月娟娟白板扉，溪风飒飒冷麻衣。藜床坐月人空老，铁研磨穿计己非。叔夜自难堪作吏，季鹰那解早知机。但教方寸长无事，一酌清泉亦自肥。身货休论两孰多，留连光景且婆娑。谷臧得失不相远，蛮触功名能几何。闷后径寻醅瓮饮，醉来慵击唾壶歌。扁舟旧有江湖趣，须著蓝衫换一蓑。"
"幽怀用梦庵张丈韵","金末元初","段成己","此怀耿耿付东流，蒲柳形骸不耐秋。老去始知身世幻，病来渐觉鬓丝稠。青蝇点物驱还至，白鸟猜人挽不留。收得閒愁供晚睡，西风吹梦冷悠悠。自叹行藏久谬悠，多君雅志在林邱。一生断向閒中了，百计何劳分外求。总把行年偿酒债，更将馀日费诗筹。胶胶扰扰人閒世，一笑尊前万事休。百年过眼半羁旅，十日逢人九叹嗟。叔夜不堪长抱病，冯驩何苦久无家。飘零身世风头絮，淡泊人情春后花。拟把馀生钓江海，为烦严子借鱼槎。起来乘霁看年华，便著芒鞋代鹿车。白水明边镕落日，碧天尽处散馀霞。决明点检无多实，甘菊商量有数花。满酌一杯都不计，人閒万事足安蛇。"
"封仲坚挽词","金末元初","段成己","几年为我驻行辀，一閟幽宫挽不留。望望故邱君饮恨，茕茕遗息众为忧。皇天无路申三问，隙地何人借一抔。重对平时旧游处，野烟荒草祇增愁。藏身无地古难堪，赙葬何人为脱骖。樊子未来谁主后，缇萦犹在胜生男。十年往事如春梦，千古遗经忆夜谈。一片羁魂招不得，暮天黯黯冷云昙。昔尝屈指计前期，今守穷庐竟死为。多病每惭调护力，馀生谁救急难时。匠斤欲运庄周泣，邻笛遥闻向秀悲。一片嵌岩磨不磷，更堪重读孟郊诗。"
"送张器之北上","金末元初","段成己","匹马翩翩出汉关，春风塞草几芊绵。人怜季子貂裘敝，自誓桑生铁研穿。羊角会抟溟海上，鸿毛行遇顺风前。吾军政赖君增气，万里青云稳著鞭。眯眼风沙去路迷，又携书剑过山西。片心耿耿摧尤壮，六翮翩翩养复齐。千里会看黄鹄举，一枝休叹彩鸾栖。丈夫自有乘车日，司马桥名不浪题。"
"兰氏晚节轩","金末元初","段成己","几年会计屈微官，五斗才堪给酒钱。野鹤风标寒愈峭，岩松节操老方坚。石肠未省随时转，铁面何尝与世妍。回首风烟三径晚，典型当作画图传。都把升沈不置怀，一尊时对好山开。张公雅有江湖志，崔子本非丞贰才。为政从渠嗤拙宦，买田自已赋归来。高情想像常如在，不逐春风没草莱。"
"雨后漫成","金末元初","段成己","羁思纷纷不易裁，晚凉扶病独登台。翩翩幽鸟避人去，殷殷雷声送雨来。已分此身閒里老，且将笑口酒边开。安车待聘非吾事，休作姑山隐逸猜。诗情牢落不堪裁，人物风流愧玉台。门外寂无肥马到，枕边剩有好山来。年华滚滚身如幻，世事胶胶眼倦开。拟把馀生寄江海，沙头鸥鹭莫惊猜。"
"再和","金末元初","段成己","凉月娟娟玉半裁，晓风吹梦下瑶台。笛兼邻杵相和切，秋共羁愁一并来。到处溪山容我懒，违时颜面向谁开。少陵可笑行藏拙，独倚危楼刚自猜。瘿杓天然不用裁，日倾新酝剥莲台。几回醒酒风才过，一霎催诗雨又来。两脚只堪閒处著，寸心赢得片时开。此身有类伤弓鸟，曲木无情亦暗猜。"
"三和","金末元初","段成己","壮志如今日撙裁，功名不复梦云台。半生回首事安在，一叶惊心秋又来。不引壶觞聊自劝，未知怀抱若为开。浮名毕竟成相误，盍作閒居鸩毒猜。世事纷纷巧剸裁，何如无事醉春台。胁肩一笑亦良苦，有田几时归去来。百念都随灰烬冷，一尊聊为圣贤开。从今便入农桑社，园友溪翁莫见猜。"
"四和","金末元初","段成己","尝把閒身静品裁，残生何幸脱舆台。田园依旧喜重到，松菊就荒伤独来。懒散徒教尘事废，襟怀难对俗人开。自量不肖非逋客，为报山灵且莫猜。林外炊烟细若裁，诗情引上赋诗台。萤从杨柳梢头堕，雨向梧桐叶上来。华发萧萧秋更老，衡门寂寂昼慵开。终南佳处吾将老，仕宦休为捷径猜。"
"五和","金末元初","段成己","世事浮云不受裁，羊裘重觅子陵台。随人明月娟娟静，吹面凉风特特来。多技漫劳宁似拙，两眉深锁不如开。床头忘却糟糠酒，误作萧萧夜雨猜。一位无心入圣裁，姓名不到郭公台。閒移藜杖看云度，静埽松轩待月来。未把酒杯倾懒举，试拈书册手慵开。荒才自信非邹乐，安处青山有底猜。"
"万夫长李侯西觐回作诗为贺","金末元初","段成己","帷幄雍容拥万夫，雄襟英概汉臧吴。獠儿坐失重岩阻，战士争先九折驱。去日旌旂填蜀道，归时笳鼓竟尧都。谬为门下登龙客，拟颂勤劳愧腐儒。坐拥貔貅十万夫，雍容帷幄看投壶。威风栗烈前无敌，胆气轮囷大满躯。铜柱直期标百粤，连城潜觉失全吴。江南公事行将毕，愿献扁舟范蠡图。"
"乘兴杖屦山麓值梅始花裴回久之因折数枝置之几侧灯下漫浪成语简诸友一笑云","金末元初","段成己","戏蝶游蜂总未知，小窗低亚两三枝。夜阑灯下横疏影，浑似西湖月上时。漏泄春光人未知，轻红已透最高枝。洗妆自有天然态，尽道冰容不入时。幽香不许俗人知，才是东风第一枝。误认文君新睡足，读书窗下立移时。"
"和答陈子京","金末元初","段成己","扰扰浮生等聚嬉，风波千丈渺无涯。掩关一卷床头易，冷眼徒渠笑绝痴。云山咫尺阻同嬉，望断音容天一涯。闻道城居最堪隐，想君为计未全痴。"
"梅花十咏 忆","金末元初","段成己","初谒琼浆记昔年，迎门一笑想嫣然。夜来雪暗前村路，恨满东风意不传。神久尘缘久未忘，飘然随月到高唐。欢情未接还惊觉，云雨阳台空断肠。玉想形容霞想裾，云英自与世姬殊。几年来往蓝桥路，捣尽玄霜得见无。未尝亲到谢家堂，风韵何由识谢娘。说与选花场上客，须知林下胜闺房。漏泄春光洛水傍，紫云名字袭人香。可能惠我黄昏伴，休笑分司御史狂。玉骨那堪瘴雾伤，好将经卷伴南荒。坡仙鼻孔清如水，老觉朝云道气长。洛浦飘飘信有神，淩波忽睹一枝春。摩挲老眼看微步，旎旎香生罗袜尘。洗尽铅华见玉环，肌肤冰雪照人寒。临风脉脉娇无力，轻裛香罗半未乾。襟袂翛然风味酸，北人谁识蔡姬贤。可怜抛却清伊月，埋没边沙二十年。"
"花木八咏 海棠风","金末元初","段成己","宿酒微醒不自持，君王催唤太真妃。醉红睡起依然在，忙倩罗纨为解围。九原唤起李夫人，谁炷仙香为返魂。一捻宫腰浑瘦损，舞衣微带瑞云痕。泉客将归返故渊，西风渺渺碧波寒。主人情厚无他赠，一把真珠泣翠盘。恋恋天光下玉阶，明妃初出汉宫来。情知至死归无路，一点芳心誓不回。六宫试手学梅妆，曾见飞英点额傍。香粉嚼馀浓不散，唾花误染缕金裳。忆别春容巳十年，回文锦就倩谁传。都将一掬伤心泪，洒向蛮溪数幅笺。别后盟言不忍寒，旧官到底胜新官。情缘未断还相见，人复团圆镜复完。飘飘天上谪仙人，尝作金銮侍从臣。老大风流殊未减，锦袍如旧白头新。"
"龙门八题 禹门雪浪","金末元初","段成己","峡束洪流起怒涛，乱翻晴雪与云高。徐看行处元无事，小处区区枉用劳。古垒云藏一径微，河山依旧昔人非。贪徵往古兴亡事，不觉城头雨湿衣。云拖残雨敛前峰，翠色寒光溢几重。应有诗人偏著眼，时施膏沐为渠容。云外亭亭耸翠环，天荒地老两峰閒。若教工部尝经眼，未肯将诗誉玉山。山閒草木四时新，一脉清溪不染尘。忽见渔郎惊借问，却疑侬是武陵人。月出山头未数竿，仙人掌上玉团团。瑞光冷射三千丈，绝胜碧莲峰下看。日锁群峰欲下迟，茏葱一片冷胭脂。醉吟著我扁舟尾，画出坡游赤壁时。一曲刘郎发棹歌，欢情未已奈悲何。只今回首空陈迹，依旧秋风卷素波。"
"蒲州八咏 蒲津晚渡","金末元初","段成己","城下行舟一箭轻，城头落日半竿明。河流汹汹风仍急，时听浮空欸乃声。林下晨鸡第一声，陇头残月伴人行。未知局促盐车下，老骥萧萧又几鸣。烦暑人閒不可支，暂来陊殿独委蛇。南风一拂清如水，犹似当年解愠时。薇歌一曲对西山，万古清愁老翠峦。望断空岩人不见，光摇银海玉峰閒。烟雨濛濛古梵宫，院庭深悄若无僧。林梢一点荧荧碧，知是层楼供佛灯。山色荧青不染尘，何年精舍构嶙峋。也知遍入閒人眼，为现云閒清净身。妫水桥边日下迟，笼葱一片冷胭脂。山川良是风犹古，想像英皇下嫁时。冷云深处漾寒清，千仞悬流玉练明。车马往来山下路，何人到此濯尘缨。"
"幽居奉借遁庵尊兄严韵呈隐之润之二英弟一粲","金末元初","段成己","解鞍借榻避风埃，净拂风轩待我开。诗句堕前还忘却，聊书岁月记曾来。浮荣过眼等浮埃，尊酒相逢一笑开。门外红尘高万丈，莫教一点鬓边来。小轩如斗静无埃，面向青山好处开。漫道幽人招不得，一尊今日为君来。"
"张信夫梦庵","金末元初","段成己","忆昔邯郸道上行，半生回首梦初惊。而今始觉非真实，过眼浮云万事轻。觉时常笑梦时讹，梦觉其閒争几何。聊尔藏身大槐国，閒看明月上南柯。一身栩栩复蘧蘧，为蝶为周我自如。寤寐人閒第游戏，此身无地不华胥。世味迷人又不知，纷纷蕉鹿竟奚为。山翁正坐山堂上，笑问黄粱第几炊。"
"和杨彦衡见寄之作","金末元初","段成己","几年奔走趁槐黄，两脚红尘驿路长。梦破邯郸成独笑，半生回首只空忙。西风浩浩塞尘黄，白发缘愁若个长。客梦五更惊忽断，打门县吏索租忙。一裘谁为制玄黄，无可奈何秋夜长。我自忍穷方未暇，不知蛮触战争忙。一苇初航十里黄，故园归计渺何长。可怜兀兀青灯下，还似当年举子忙。小园苏茹待秋黄，不事姜盐味自长。口腹累人良可笑，可能终岁为渠忙。幽迹无心学绮黄，荒才涉世本非长。年年来往燕然道，却为山林有限忙。"
"送冯资深归西山","金末元初","段成己","人閒蛮触日干戈，暮四朝三都几何。此去莫忧瓶粟罄，西山雨足蕨薇多。萧萧华发老书生，久欲归田计未成。喜听日边消息好，故山容得子真耕。几年思虑漫营营，重见西山眼倍青。胸次无尘元自好，床头况有洗心经。候门稚子喜归来，暖热那无酒一杯。抖擞满身尘土尽，襟怀还对好山开。别离最苦暮年时，百感中来不易支。此去故园行乐处，诗成毋吝寄相思。"
"周生景纯赠菊数本因拾旧事依韵答之","金末元初","段成己","陈国君臣醉宴时，可怜璧月照琼枝。蔷薇露湿仙裳重，笑殢君王索好诗。万里文姬去国时，秋霜也到岁寒枝。归来满面黄尘暗，恐入西风马上诗。"
"张世杰经历牧牛图","金末元初","段成己","绿阴深处戏童儿，牛自东西儿不知。休说儿狂无伎俩，人閒何事不儿嬉。断烟荒草淡无姿，写入人牛自在时。毁瓦一欢聊尔耳，不知何者是盈亏。儿自嬉游牛自眠，葛洪矶畔旧因缘。三生石上精魂在，一梦回头又几年。"
"杨茂之志适轩","金末元初","段成己","坐笑行吟困即眠，心游随处莫非天。是中真意何人会，隐几蓬窗正嗒然。人心自有一羲皇，说著元来更话长。诗句堕前还忘却，坐看杯影转虚廊。"
"秋日牡丹为友人赋病久无佳思姑作俳语三章以应命对觞一呼卢可也","金末元初","段成己","诉尽中情为两诗，可怜谁识汉文姬。归来已觉秋风晚，标格犹应似旧时。秋雨潇潇无限思，妄凭羽客觅环儿。蓬莱日月非人世，不记梧桐落叶时。公子初离季隗时，丁宁私语两心知。从渠岁律春秋变，一点真心死不移。"
"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉","金末元初","段成己","负暄颓檐下，病骨喜新霁。微风动天宇，木叶陨虚砌。缅怀平生事，奔走愧非计。投身田野閒，心迹得少憩。时荣岂不慕，省躬自当逝。薇蕨满春山，犹可以终岁。罢书掩关卧，窗牖乱清樾。风枝惊宿鸟，扎扎畏颠越。叶声走前庭，误听雨未歇。不知霜巳重，但觉寒切骨。耿耿不能寐，起坐候明发。试问夜如何，虚檐转残月。晨起坐高斋，鸟啼幽寂破。小儿具文墨，信手供日课。既无宠辱惊，又不至寒饿。自量亦云幸，到此能几个。更欲希世荣，所望毋乃过。蒲团正温厚，得稳且安坐。连蹇拙进宦，艰难眛理生。一事且不免，况欲二者并。忍穷分所安，不为世所萦。床头一卷书，净洗胸次平。偶逢会心人，款款话中情。瓶储喜不空，今年赖西成。青山如有情，向人呈偃蹇。我本山中人，一出偶忘反。崎岖半天下，始觉居山稳。力极势有回，苦不费推挽。税驾良自兹，千里岂云远。举手谢山灵，应笑归来晚。"
"望月婆罗门引 清明后醉书于史氏之别墅二首","金末元初","段成己","东风袅袅，飞花一片点征衣。等閒耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把閒愁殢酒，幽兴裁诗。溪山好在，怅眼中、渺渺故人稀。回首处、清泪如丝。繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无我违。觉四十九年非。便好忙开蒋径，细和陶诗。风流巳置，抚遗编、三叹赏音稀。人不见、弦断朱丝。"
"江城子 季春五日有感而作歌以自适也","金末元初","段成己","百年光景霎时閒。镜中看。鬓成斑。历遍人閒、万事不如閒。断送馀生消底物，兰可佩，菊堪餐。功名场上税征鞍。退时难。处时安。生怕红尘、一点污儒冠。便恁归来嗟已晚，那更待，买青山。阶前流水玉鸣渠。爱吾庐。惬幽居。屋上青山、山鸟喜相呼。少日功名空自许，今老矣，欲何如。閒来活计未全疏。月边渔。雨边锄。花底风来、吹乱读残书。谁唤九原摩诘起，添画我，辋川图。"
"月上海棠 重九之会彦衡赋词侑觞尊兄遁庵公与坐客往复赓歌至于再四语意益妙殆不容后来者措手彦衡坚请余继其后勉为赋之二首","金末元初","段成己","黄花未入渊明手。日搅空肠几回九。山色绕吾庐，犹是当年明秀。忘言处，此意何尝在酒。等閒莫把良辰负。恨不见平生、旧亲友。三径甫荒凉，东篱下、落英谁嗅。伤时泪，不觉沾襟渍袖。老来还我扶犁手。想豪气、十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前贤圣友。纤手斫金齑，一嚼不妨时嗅。颓然醉，卧印苍苔半袖。"
"鹧鸪天 重九日敬用遁庵兄韵","金末元初","段成己","那得工夫上酒楼。谁家皮里更阳秋。但教閒事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。"
"鹧鸪天 上巳日陪遁庵先生游青阳峡","金末元初","段成己","㶁㶁春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。不恤枯肠殷夜雷。一杯胸次失崔嵬。暂将平昔看书眼，移向溪山好处开。从健倒，卧莓苔。明朝有酒更重来。百年光景无多子，烂醉溪头得几回。冷卧空斋鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱閒能有几人来。虚名盖世将何用，引断长绳唤不回。三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。"
"鹧鸪天 再游青阳峡奉和遁庵兄韵","金末元初","段成己","行彻南溪到北溪。山回万马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。"
"鹧鸪天 立春后数日盛寒不出因赋鄙语敬呈遁庵尊兄一笑","金末元初","段成己","摆脱浮名尽日閒。人閒万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。谁伴閒人閒处閒。梅花枝上月团团。陶潜自爱吾庐好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。那得茅斋一饷閒。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非臧谷何时了，隐几西窗月色寒。堂上幽人睡正閒。门前声利聚为团。花香恼梦寻无处，诗句撩人写复难。空自叹，倩馀宽。惊乌三绕几时安。青山隔岸迎人笑，旧有盟言且莫寒。"
"鹧鸪天 上巳日会饮卫生袭之家园","金末元初","段成己","千古兰亭气象豪。当时座上尽英髦。林藏修竹依山静，花逐流觞信水漂。悲往事，乐今朝。虽无丝竹有风骚。回头一笑还尘迹，莫厌尊前醉浊醪。殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有嘉宾尊有醪。"
"临江仙 奉继遁庵先生韵","金末元初","段成己","十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。四十六年弹指过，苍颜换却春华。在家居士巳忘家。谁人知此意，袖手向毗耶。世故驱人何日了，漂流不见津涯。软旸一钵有胡麻。纷纷身外事，渺渺眼中花。"
"临江仙 暮秋有感","金末元初","段成己","浊酒一杯歌一曲，世閒万事悠悠。閒来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。走遍人閒无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。自笑荒才非世用，功名都付悠悠。断肠怕上夕阳楼。潇潇枫叶下，漠漠苇花秋。日月不知忙底事，东生又复西流。古人不见使人愁。秋兰无处采，流水满芳洲。"
"木兰花 前重阳几日篱下始见菊放数花嗅香挼慨然有感而作以贻山中二三子","金末元初","段成己","人生行乐须闻早。休惜一尊花下倒。无情岁月不相饶，转首吴霜纷莫埽。佳时苦恨欢悰少。镜里衰颜难再好。试将离恨说渠侬，天若有情天亦老。不才自合收身早。一座青山成潦倒。蒙头赢得日高眠，落叶满庭慵不埽。杀人四海知多少。留住头皮贫亦好。年年种菊待花开，不道看花人渐老。莼鲈江上秋风早。四海狂澜惊既倒。明知不是入时人，闭户十年成却埽。故人落落晨星少。红叶黄花依旧好。登临信美自然情，坐觉光风容易老。醉中昨夜归来早。应怕苍苔嗔健倒。一尊斗健莫蹉跎，过眼光阴如电埽。破除万事心头少。酒自于人情味好。醒时还醉醉还醒，赖得此乡容此老。"
"方平道中","金末元初","段克己","沙软新经雨，风轻不起尘。溪山随处好，花柳著行新。放浪聊终日，蹉跎又一春。行年已如此，犹复向来人。病怯春衫薄，衰怜葛屦轻。平芜迷旧迹，幽鸟变新声。兴与云俱远，心同水共清。胶胶还扰扰，回首笑浮生。"
"微雨后偶成","金末元初","段克己","孤愤凭谁诉，长歌聊自怡。整衣怜瘦减，扶杖觉衰迟。小饮非愁敌，轻寒与睡宜。今朝春雨好，稚子莫啼饥。寂寂春归后，悠悠梦觉时。病添花懊恼，愁耐酒禁持。瓶贮无多粟，囊封有许诗。倚床独成笑，此意几人知。"
"仲坚见和复用韵以答","金末元初","段克己","道在山林胜，心閒岁月迂。家风贫更好，习气老难无。日力分诗卷，生资负酒壶。儒冠三十载，转觉此身孤。赋就惭辞拙，书成共笑迂。学传三世旧，用处一分无。衰鬓频看镜，流年付挈壶。悠悠身外事，目断塞云孤。避事尝辞剧，为儒不厌迂。能贫从古少，好学似君无。行李书填案，生涯药满壶。缇萦真孝子，犹足慰茕孤。一饱不易得，身谋方信迂。家徒四壁立，囊至一钱无。但喜心如水，那忧腹似壶。我穷君更甚，此德未全孤。"
"野步仍用韵示封张二子","金末元初","段克己","散策溪头路，溪回路更迂。山随行处好，人似往年无。波静鱼千里，天晴春一壶。龙门何限景，岁晚不相孤。信步不知晚，归途那计迂。一欢閒里足，万籁静中无。藉草便成席，酌泉聊代壶。娟娟林外树，江月伴人孤。"
"封仲坚挽词","金末元初","段克己","但怪经过少，那知生死分。穗帷徒见像，尊酒罢论文。楄柎人为具，邱坟志共闻。世无韩吏部，为尔借卢殷。窀穸无时旦，行年甫过先。归心终莫遂，遗恨竟空填。伯道名虽著，中郎业不传。素书功未卒，谁为理残编。卖药安垂老，看书祗自资。依依姑射恨，渺渺奉先思。谁恤萧存后，徒昌东野诗。孤魂招不得，独坐涕垂颐。萧散青牛客，伊余有素期。诗成先取示，酒熟预令知。夜被尝同覆，朝筇复共支。岂期行乐地，回首总成悲。谁谓如胶漆，中年永别离。崩摧五内热，契阔一生悲。对月听歌处，围炉把酒时。凄然独不见，何以慰相思。"
"和家弟诚之诗社燕之作","金末元初","段克己","胶胶世事久经谙，肯著红尘换翠岚。骐骥捕鼷非所任，干将补履岂其堪。老无成事唯多懒，少不如人何更贪。花下一杯谁伴我，清风明月便为三。欲归谁不遣君归，却恨归来事事违。烽火未休家信少，山州良是故人稀。黄金入手还能散，白雪盈头不肯飞。试问春愁都几许，长江滚滚日晖晖。人皆笑我我忘机，我爱青山直得归。肯学班超谋肉食，更怜京兆泣牛衣。心非理义乌能悦，道胜纷华是故肥。独坐钩帘心语口，回头四十五年非。"
"红梅用诚之弟韵","金末元初","段克己","梅花香里倚蒲团，万事人间总不干。醉梦每怜春意浅，诗魂长绕夜枝寒。记曾上苑溪边见，又向前村雪里看。回首青蕤已如豆，齿牙衰朽怯微酸。小梅初破月团团，戏蝶游蜂未敢干。醉脸不禁经宿雨，芳心似欲诉朝寒。乍惊别后容华换，更与樽前仔细看。便好栽培近东阁，免教风味一生酸。"
"九日山园小宴取五柳公采菊东篱下为韵赋诗侑觞","金末元初","段克己","世无李元礼，谁容孔北海。长歌归去来，篱菊无人采。古来贤哲人，饿死填空谷。清杯幸不空，且醉篱边菊。风雨山城暮，黄花自满丛。幽怀若为写，正要玉西东。爱酒陶元亮，持杯对菊枝。醉时催客去，犹复有藩篱。饥餐秋菊英，采采不盈把。日落四山昏，独坐衡门下。"
"仲冬之初家弟诚之自芹溪得红梅数枝作三诗以见意夜归枕上次韵简山中二三子","金末元初","段克己","十月梅花春未知，竹閒璀璨出斜枝。耐寒巧作新妆面，绝胜含章檐下时。颜色馨香几个知，丛篁深处见横枝。孤标祇得诗人爱，花样而今不入时。梅格孤高只自知，耻随桃李斗新枝。天寒翠袖依修竹，却在橙黄橘绿时。"
"暮春有感","金末元初","段克己","忙携歌酒趁清欢，桃李多能几日看。欲识诗人愁绝处，落花时节一凭栏。春到芜菁事已非，杜鹃看又唤春归。幽香一点无寻处，燕蹴飞红染客衣。及时行乐不应迟，管领风光更有谁。花落花开春又去，都能消得几篇诗。"
"梅花十吟 忆","金末元初","段克己","姑射仙人冰雪肤，昔年伴我向西湖。别来几度春风换，标格而今似旧无。天仙邀我醉瑶台，春向飞琼笑里回。为报梨花缘已断，休将云雨下山来。风流谁似李三郎，不记仙姿委路傍。天上人閒无觅处，风来罗幕只闻香。虢国夫人约素身，不教脂粉涴天真。一斑曾向春前见，颜色如今更可人。寄语诗人林隐君，水西千树要平分。玉颜绛领堪娱老，御史何劳觅紫云。白玉堂深夜色寒，玉儿和月倚蓬山。高情不似章台柳，也许馀人取次攀。手撚冰蕤步月华，暗香先已透垂瓜。寿阳毕竟无才思，但卧含章拂落花。玉骨浑将山麝熏，冰肌得水更精神。淩波微步东风软，羞杀当年洛浦人。脉脉晴天翠幕张，玉环月底按霓裳。却嫌尘污香罗袜，故著温泉为洗妆。窈窕银屏掩画堂，为嫌玉瘦怽昏黄。落英犹可为香爇，不学翔风老退房。"
"花木八咏 海棠风","金末元初","段克己","玉妃酒晕透香肌，满颊娇红睡起时。小立沈香亭子外，钗横鬓乱任风吹。舞罢霓裳醉似泥，六宫谁敢斗腰肢。侍儿扶起娇无力，云母屏深午醒迟。仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。晓日穿花透翠帷，环儿软语诉分离。发肤之外皆君赐，妾自倾心君不知。风帘斜揭玉钩栏，端正楼高烛影残。宿酒困人梳洗懒，从教残粉涴金钿。梨园子弟去无踪，门掩蓬莱绣帐空。寂寞绿窗深夜雨，伤心不独有梧桐。蓬岛春寒减玉肌，却凭羽客寄相思。凭肩私语长生殿，准□□□□□□。娘子宫中仪体新，八姨羞把旧妆匀。画罗瑞锦难相称，故著龙香簇绛巾。"
"明日李生湛然见和仍韵答之","金末元初","段克己","东风吹雨绝纤埃，尊酒相逢尽日开。不是官閒公事少，此中能得几回来。日烘窗户袅轻埃，醉眼朦胧尚倦开。不是故人留顾盼，衡门未省有人来。"
"杨生彦衡袖初夏三数诗过余徵和虽勉强应命格韵枯槁深惭见知","金末元初","段克己","枝头梅子半傅黄，门巷阴阴午景长。为语儿童休报事，乃翁方且作诗忙。刁骚短发半垂黄，深觉闲中气味长。买得溪山犹是错，往来杖屦却成忙。蔷薇经雨陨轻黄，芍药翻阶竹笋长。年少往来长不住，恰如蜂蝶为花忙。案上新经未入黄，风帘不动篆烟长。须知静里乾坤大，不觉飞空日月忙。奏赋当年对赭黄，渔樵今日话偏长。青山绿水无穷意，信使人生空自忙。酒熟江村擘蟹黄，论诗看剑引杯长。閒身散懒无拘束，笑杀君房醉里忙。老来闭口罢雌黄，书卷慵拈白日长。门掩东风无客过，不知人世有閒忙。不求纡紫与怀黄，竹杖芒鞋野兴长。信步芹溪溪上路，杨花又是一番忙。晨兴赏玩抵昏黄，昼短其如夜苦长。秉烛醉归君莫怪，一生能得几回忙。蟾蜍讵可逐飞黄，云海茫茫去路长。世外仙方无分得，漫劳心力一生忙。"
"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑","金末元初","段克己","高楼薄浮云，知是何人宅。卖诸轻薄儿，身为五侯客。日暮斗鸡回，车骑何翕赫。鼻息吹虹蜺，行路皆踧踖。岂知黔娄生，储粟无儋石。衣衾不掩尸，送我城东陌。寥寥百世下，谁分夷与蹠。北方有黄鹄，饱义气勇烈。天寒辞故巢，思欲近丹穴。吁嗟翅翎短，云海路隔绝。凤皇不相待，孤愤无由泄。耻与鸱鸢群，朝夕肆饕餮。一步两叫号，心摧口流血。侧头向苍昊，永与羁雌决。人皆尚鸱鸢，反谓黄鹄劣。世无弃瓢翁，轩轾定谁说。猿鹤与沙虫，泯泯同一辙。悲来结中肠，欲辩再三咽。艺兰当清秋，生育胡不早。西风发微香，能得几时好。飞霜半夜来，灭没先百草。真宰独何心，吞声不复道。驱车上太行，中道车轴折。停车卧辕下，骨断筋力折。抚膺呼苍天，淫淫涕如雪。古往与今来，此憾何时绝。"
"寿家弟诚之二首","金末元初","段克己","赠君以湘山桃竹之杖，酌君以昆邱玉液之泉。泉以益肺腑之清气，杖以扶贞节于暮年。乃命童子敬设几筵。抽中山秋兔之豪，舒浣花五色之笺。涤端溪彘肝之研，磨伊川老松之烟。遂含情而抒思，写棣萼之新篇。请君听我歌，歌声咽塞而不传。玉堂金马在何处，姑山汾水空连绵。世人所后我所先。此生安得不屯邅。但能道义追渊骞。何妨坐客寒无毡。鸟栖深林鱼泳渊。膏以其明还自煎。文字点勘费丹铅。朝夕胡为粥与饘。百年飘忽如流川。今日已觉昨日贤。青州从事殊可怜。径须呼至黄花前。一酌入口百忧捐。与君曝背同醉眠。朝采西山芹。暮卧西山云。十年混迹鹿豕群。闭户不出避世纷。胸中泾渭外不分。鹤以声自闻。薰以香自焚。续经不用如河汾。教子读书事耕耘。伫期道化行汝坟。敲门载酒来数君。径呼大白与策勋。令徵前事兼论文。奇语閒出张吾军。不觉庭柯眄夕曛。烂醉西风乐我真。雄国有狗方听听。"
"水调歌头 迎送神二词为刘润之赋","金末元初","段克己","清秋好天气，禾黍巳登场。群心思答神贶，吉日复辰良。神既来兮庭宇，飒飒西风吹雨，仙仗俨长廊。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓，醉饱满城黎庶，健倒卧康庄。夜久群动息，风散一帘香。双龙隐扶辇，千骑纵翱翔。云旌翠蕤摩荡，遥指白云乡。风驭飘飘高举，云驾攀留无处，烟雾杳茫茫。小立西风外，似听佩锵锵。暮天长，秋水阔，远山苍。归途正逢明月，醉语说丰穰。但愿明年田野，更比今年多稼，神贶讵能忘。君可多酾酒，吾复有新章。"
"满江红 过汴梁故宫城二首","金末元初","段克己","塞马南来，五陵草树无颜色。云气黯、鼓鼙声震，天穿地裂。百二山河俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空呜咽。尘满貂裘，依旧是、新丰羁客。还感慨、中年多病，惟堪眠食。方寸玉阶无地借，诗书勋业休重忆。况而今、双鬓已成丝，非畴昔。兴废事，吾能说。今古恨，空填臆。向南风望断，五弦消息。眯眼黄尘无处避，洗天风雨来何日。待酒酣、慷慨语平生，无人识。"
"满庭芳 山居偶成每与文翰二三子论文把酒歌以侑觞亦足以自乐也","金末元初","段克己","归去来兮，吾家何在，结茆水际林边。自无人到，门设不须关。蛮触政争蜗角，荣枯事、不到尊前。应堪叹，清溪流水，东去几时还。此身何处著，从教容与，木雁之閒。算躬耕陇亩，在我无难。便把锄头为枕，眠芳草、醉梦长安。烟波客，新来有约，要买钓鱼竿。归去来兮，渔歌樵唱，觅愁愁在那边。承流委顺，万事没机关。眼底江山如画，松环抱、修竹当前。君便有，侯封相印，到此也须还。人生消底物，百年都付，茆屋三閒。但卷舒以道，到了何难。日月消磨双鬓，中原信、未报平安。蒙头睡，日高慵起，帘影上三竿。"
"望月婆罗门引 癸卯元宵与诸君各赋词以为乐寂寞山村无可道者因述其昔年京华所见以望月婆罗门引歌之酒酣击节将有堕开元之泪者","金末元初","段克己","暮云收尽，柳梢华月转银盘。东风轻扇春寒。玉辇通宵游幸，綵仗驾双鸾。闻鸣弦脆管，鼎沸鳌山。漏声未残。人半醉、尚追欢。是处镫围绣毂，花簇离鞍。繁华梦断，醉几度、春风双鬓斑。回首处、不见长安。凤城春好，玉箫金管恣游盘。梅妆犹怯轻寒。一曲清平妙舞，掌上看回鸾。渐霓裳欲遍，翠敛春山。良宵易残。歌别鹤、惜馀欢。眼底浮华自满，尘浣吟鞍。瘴半私酒，若真是、京东夫子斑。身幸健、敢复求安。"
"渔家傲 送春六曲","金末元初","段克己","龙尾沟边飞柳絮。虎头山下花无数。花底醉眠留杖屦。花上露。随风散漫飘香雾。老去逢春能几度。不妨且作风光主。明日不知风共雨。回首处。夕阳又下西山去。不是花开常殢酒。只愁花尽春将暮。把酒酬春无好句。春且住。尊前听我歌金缕。醉眼看花如隔雾。明朝酒醒那堪觑。早是閒愁无著处。云不去。黄昏更下廉纤雨。春去春来谁作主。怨他昨夜江头雨。把酒问春春不语。头懒举。乱红飞过鞦韆去。芳草淡烟江上路。鹧鸪声里斜阳暮。风外榆钱无意绪。空自舞。如何买得青春住。一片花飞春已暮。那堪万点飘红雨。白发送春情更苦。愁几许。满川烟草和风絮。常记解鞍沽酒处。而今绿暗旗亭路。怪底春归留不住。莺作驭。朝来引过西园去。诗句一春浑漫与。纷纷红紫俱尘土。楼外垂杨千万缕。风荡絮。栏干倚遍空无语。毕竟春归何处所。树头树底无寻处。惟有閒愁将不去。依旧住。伴人直到黄昏暮。断送春光唯是酒。玉杯重捲纤纤手。檀板轻敲歌欲就。眉黛皱。翠环暗点金钗溜。自笑而今成老丑。莺花依旧情非旧。杨柳自从春去后。谁抬举。腰支新也如人瘦。"
"月上海棠 和答杨生彦衡","金末元初","段克己","小楼舞彻双垂手。便倩雁将书、寄元九。举首望南山，独蛾眉、数峰明秀。人未老，且任高歌醉酒。莫将此乐轻孤负。唤明月清风、作三友。纤手折黄华，步东篱、为伊三嗅。英雄泪，醉揾应须翠袖。时平无用经纶手。且閒把文章、和欧九。天气湛清秋，便无限、山明水秀。留客饮，但愿尊中有酒。鸱夷到处须亲负。寻山鸟山花、好朋友。尘世自薰莸，抱瑶英、与君同嗅。西风外，归去长拖布袖。"
"鹧鸪天 九日寄彦衡济之兼简仲坚景纯二弟","金末元初","段克己","点检笙歌上小楼。西风帘幕卷清秋。绿醅轻泛红萸好，黄菊羞簪白发稠。今古恨，去悠悠。无情汾水自西流。淡烟衰草斜阳外，并作登临一段愁。酒满金尊客满楼。美人清唱眼波秋。花随酒令筵前散，香逐芳须坐上稠。山历历，水悠悠。百年光景去如流。直须烂醉酬佳节，莫惹人閒半点愁。"
"鹧鸪天 青阳峡对酒","金末元初","段克己","千尺长虹下饮溪。两山环合翠屏围。非鱼定不知鱼乐，得鹿还生失鹿悲。花蔼蔼，絮霏霏。东风不染鬓边丝。百川尚有西流日，一老曾无却少时。古木寒藤荫小溪。溪边更著好山围。波閒容与双鸥净，空外飘飖一鹗飞。湍浪泻，万珠霏。风前天棘舞青丝。兰亭豪逸今陈迹，不醉东风待几时。飐飐轻舟送上溪。何时柳树已成围。贪看归鸟投林急，不觉残花入座飞。兰棹举，曲尘霏。新荷挽断有馀丝。酒酣却对青山笑，面目苍然不入时。"
"鹧鸪天 上巳日再游青阳峡用家弟诚之韵","金末元初","段克己","瓦釜逢时亦转雷。春江得雨浪崔嵬。不才分作沟中断，偶对溪山一笑开。题姓字，拂青苔。此翁来后更谁来。不须更待移时遣，俗驾闻风已自回。楼外残云走怒雷。西山晴色晚崔嵬。柳薰迟日千丝暗，花喷温黁一夕开。须席地，更茵苔。素琴横膝赋归来。一觞一咏风流在，牛背如船倒载回。古狱干将未遇雷。一生肝胆漫崔嵬。不将身向愁中老，剩把怀于笑里开。贤圣骨，长寒苔。君如不饮复何来。便从今日为头数，比到春归醉几回。"
"鹧鸪天 暮春之初会饮卫生袭之家酒酣诸君请作乐府因为之赋使览者知吾辈之所乐也","金末元初","段克己","幼岁文章已自豪。皤然犹记两垂髦。从教酒债生前有，莫待诗瓢死后漂。三万日，六千朝。百年强半是羁骚。须君自制黄金鲙，醉我新篘玉色醪。酾酒椎牛诧里豪。临流觞咏富时髦。纷纷世态浮云变，草草生涯断梗漂。愁不寐，夜难朝。广陵散曲屈平骚。从今有耳都休听，且复高歌饮楚醪。当日元龙气最豪。而今尘土垫冠髦。纷纷路絮随风舞，泛泛轻鸥逐水漂。?一醉，便千朝。文章休说仆奴骚。春来春去容颜改，输我花前把碧醪。七字骊珠句法豪。老夫倒甲堕缨髦。舆薪不见明何谓，雷雨无声麦已漂。穷研墨，几昏朝。星星鬓发半刁骚。从人笑我冬烘甚，犹可尊前举罚醪。把酒簪花强自豪。花应羞上阿翁髦。不教春色因循过，忍为虚名孟浪漂。醒复醉，莫还朝。纷纷四海正兵骚。从渠眼底桑田变，且乐床头拨瓮醪。"
"秋日和张温仲韵二首","金末元初","蔡圭","琴里忘忧尽日弹，百忧俱息夜初阑。青灯把卷逢真味，绿酒倾尊破薄寒。月色半留梧影上，露华应到菊花团。在家须信贫犹好，梦想人间行路难。照水疏林万木苍，迎轩爽气一襟凉。有时独听溪舂坐，无事方惊昼景长。云薄西山聊隐见，烟横白鸟去微茫。可怜骑省多秋思，拘士安能识大方。"
"燕山道中三首","金末元初","蔡圭","款段乘凉未五更，徐河十里雾中行。前村烟树望不见，欲到忽闻鸡犬声。独轮车重汗如浆，蒲秸芒鞋亦贩商。我自行人更怜汝，却应达者笑予狂。燕南赵北困风埃，投宿云居眼暂开。明日都门选官路，逢人羞道见山来。"
"画眉曲七首","金末元初","蔡圭","楼外春山几点螺，楼头望处染双蛾。不知深浅随宜否，却倩菱花问眼波。小閤新裁寄远书，书成欲遣更踟蹰。黛痕试与双双印，封入云笺认得无。纤叶斜横蜀柳条，拂成风思自妖娆。元和才子才犹拙，只对春风咏舞腰。画手新翻十样图，西巡故事出成都。凭君列置华堂上，与问丹青解语无。龙尾云根玉作纹，纹间有月半痕新。若为唤取文姬辈，分付云窗笔下春。未识春愁识晓酲，娇啼恰恰似雏莺。日高阿母嗔妆晚，促画鸦儿转不成。时世华妆巧斗春，张卿态度独清新。五陵年少多才思，数点章台走马人。"
"读戎昱诗有作二首","金末元初","蔡圭","我家北潭边，溪流卧衡门。俗客自不来，好客时开尊。路人或不知，云是渭南村。底事半年别，此怀谁与论。来时西郊林，木末秋未老。借箸数归日，乃复见冬杪。心驰倚门望，望我绵绵道。惭愧戎子诗，在家贫亦好。"
"十二月六日二首","金末元初","元好问","伥鬼跳梁久，群雄结构牢。天机不可料，世网若为逃。白骨丁男尽，黄金甲第高。阊门隔九虎，休续楚臣骚。海内兵犹满，天涯岁又新。龙移失鱼鳖，日食斗麒麟。草棘荒山雪，烟花故国春。聊城今夜月，愁绝未归人。"
"昆阳二首","金末元初","元好问","古木荒烟集暮鸦，高城落日隐悲笳。并州倦客初投迹，楚泽寒梅又过花。满眼旌旗惊世路，闭门风雪羡山家。忘忧只有清尊在，暂为红尘拂鬓华。去日黄花半未开，南来忽复见寒梅。淹留岁月无馀物，料理尘埃有此杯。老马长途良惫矣，白鸥春水亦悠哉！商馀说有沧洲趣，早晚乾坤入钓台。"
"岐阳三首","金末元初","元好问","突骑连营鸟不飞，北风浩浩发阴机。三秦形胜无今古，千里传闻果是非。偃蹇鲸鲵人海涸，分明蛇犬铁山围。穷途老阮无奇策，空望岐阳泪满衣。百二关河草木横，十年戎马暗秦京。岐阳西望无来信，陇水东流闻哭声。野蔓有情萦战骨，残阳何意照空城。从谁细向苍苍问，争遣蚩尤作五兵。眈眈九虎护秦关，懦楚孱齐几上看。禹贡土田推陆海，汉家封檄自天山。北风猎猎悲笳发，渭水萧萧战骨寒。三十六峰长剑在，倚天仙掌惜空闲。"
"壬辰十二月车驾东狩后即事五首","金末元初","元好问","翠被匆匆见执鞭，戴盆郁郁梦瞻天。只知河朔归铜马，又说台城堕纸鸢。血肉正应皇极数，衣冠不及广明年。何时真得携家去，万里秋风一钓船。惨澹龙蛇日斗争，干戈真欲尽生灵。高原水出山河改，战地风来草木腥。精卫有冤填瀚海，包胥无泪哭秦庭。并州豪杰知谁在？莫拟分军下井陉。郁郁围城度两年，愁肠饥火日相煎。焦头无客知移突，曳足何人与共船。白骨又多兵死鬼，青山元有地行仙。西南三月音书绝，落日孤云望眼穿。万里荆襄入战尘，汴州门外即荆榛。蛟龙岂是池中物，虮虱空悲地上臣。乔木他年怀故国，野烟何处望行人？秋风不用吹华发，沧海横流要此身。五云宫阙露盘秋，银汉无声桂树稠。复道渐看连上苑，戈船仍拟下扬州。曲中青冢传新怨，梦里华胥失旧游。去去江南庾开府，凤凰楼畔莫回头。"
"卫州感事二首","金末元初","元好问","神龙失水困蜉蝣，一舸仓皇入宋州。紫气已沈牛斗夜，白云空望帝乡秋。劫前宝地三千界，梦里琼枝十二楼。欲就长河问遗事？悠悠东注不还流。白塔亭亭古佛祠，往年曾此走京师。不知江令还家日，何似湘累去国时。离合兴亡遽如此，凄迟零落竟安之！太行千里青如染，落日阑干有所思。"
"望崧少二首","金末元初","元好问","崧少飞来昆阆山，山家茅屋翠微间。鸡豚乡社相劳苦，花木禅房时往还。结习尚馀三宿恋，残年多负半生閒。长河一苇人千里，望断西城碧玉环。饮鹤池边万木稠，养龙崖上五峰秋。藤垂绝壁云添润，涧落哀湍雪共流。田父占年惊玉旆，诗仙留迹叹昆丘。西风落日山阳道，空对红尘忆旧游。"
"出都二首","金末元初","元好问","汉宫曾动伯鸾歌，事去英雄可奈何。但见觚棱上金爵，岂知荆棘卧铜驼。神仙不到秋风客，富贵空悲春梦婆。行过卢沟重回首，凤城平日五云多。历历兴亡败局棋，登临疑梦复疑非。断霞落日天无尽，老树遗台秋更悲。沧海忽惊龙穴露，广寒犹想凤笙归。从教尽刬琼华了，留在西山尽泪垂。"
"甲辰三月旦日以后杂诗二首","金末元初","元好问","濈濈猩红闹晓晴，攒头真似与春争。舒开杨柳聊相映，瘦杀寒梅枉自清。粉艳低回工作态，绛唇寂寞独含情。画图只爱残妆好，未信徐郎解写生。密雾轻尘细洒匀，绿云红雪一番新。风光烂熳供欢席，酒味清醇似主人。落落湖山如有喜，欣欣鱼鸟亦相亲。新诗写入奚奴锦，从此他乡不算春。"
"洛阳高少府瀍阳后庵四首","金末元初","元好问","溪上弄明月，风露发新警。心空无一尘，万竹扫清影。一水随人意，蔬畦复芋沟。风波河洛近，莫放出山流。韭早春先绿，菘肥秋未黄。殷勤绕畦水，终日为君忙。地僻境逾静，林疏秋已分。清溪一片月，修竹四山云。"
"山居杂诗六首","金末元初","元好问","瘦竹藤斜挂，丛花草乱生。林高风有态，苔滑水无声。石润云先动，桥平水渐过。野阴添晚重，山意向秋多。树合秋声满，村荒暮景閒。虹收仍白雨，云动忽青山。川迥枫林散，山深竹港幽。疏烟沈去鸟，落日送归牛。涨落沙痕出，堤摧岸口斜。断桥堆聚沫，高树阁浮槎。鹭影兼秋静，蝉声带晚凉。陂长留积水，川阔尽斜阳。"
"梁园春五首","金末元初","元好问","军从南去三回胜，雪自冬来二尺强。今岁长春多乐事，内家应举万年觞。暖入金沟细浪添，津桥杨柳绿纤纤。卖花声动天街远，几处春风揭绣帘。上苑春浓昼景闲，绿云红雪拥三山。宫墙不隔东风断，偷送天香到世间。楼观沈沈细雨中，出墙花木乱青红。朱门不解藏春色，燕宿莺啼处处通。双凤箫声隔綵霞，宫莺催赏玉溪花。谁怜丽泽门边柳，瘦倚东风望翠华。"
"探花词三首","金末元初","元好问","禁里苍龙启九关，殿前鹦鹉唤新班。沈沈绿树鞭声远，袅袅薰风扇影閒。浩荡春风入绣鞍，可怜东野一生寒。皇州花好无人管，不用新郎走马看。六十人中数少年，风流谁占探花筵。阿钦正使才情尽，犹欠张郎白玉鞭。"
"续小娘歌十首","金末元初","元好问","吴儿沿路唱歌行，十十五五和歌声。唱得小娘相见曲，不解离乡去国情。北来游骑日纷纷，断岸长堤是阵云。万落千村藉不得，城池留著护官军。山无洞穴水无船，单骑驱人动数千。直使今年留得在，更教何处避明年。青山高处望南州，漫漫江水绕城流。愿得一身随水去，直到海底不回头。风沙昨日又今朝，踏碎鸦头路更遥。不似南桥骑马日，生红七尺系郎腰。雁雁相送过河来，人歌人哭雁声哀。雁到秋来却南去，南人北渡几时回。竹溪梅坞静无尘，二月江南烟雨春。伤心此日河平路，千里荆榛不见人。太平婚嫁不离乡，楚楚儿郎小小娘。三百年来涵养出，却将沙漠换牛羊。饥乌坐守草间人，青布犹存旧领巾。六月南风一万里，若为白骨便成尘。黄河千里扼兵冲，虞虢分明在眼中。为向淮西诸将道，不须誇说蔡州功。"
"论诗三十首","金末元初","元好问","汉谣魏什久纷纭，正体无人与细论。谁是诗中疏凿手，暂教泾渭各清浑。曹刘坐啸虎生风，四海无人角两雄。可惜并州刘越石，不教横槊建安中。邺下风流在晋多，壮怀犹见缺壶歌。风云若恨张华少，温李新声奈尔何。一语天然万古新，豪华落尽见真淳。南窗白日羲皇上，未害渊明是晋人。纵横诗笔见高情，何物能浇磈磊平。老阮不狂谁会得？出门一笑大江横。心画心声总失真，文章宁复见为人。高情千古《閒居赋》，争信安仁拜路尘。慷慨歌谣绝不传，穹庐一曲本天然。中州万古英雄气，也到阴山敕勒川。沈宋横驰翰墨场，风流初不废齐梁。论功若准平吴例，合著黄金铸子昂。斗靡誇多费览观，陆文犹恨冗于潘。心声只要传心了，布谷澜翻可是难。排比铺张特一途，藩篱如此亦区区。少陵自有连城璧，争奈微之识珷玞。眼处心生句自神，暗中摸索总非真。画图临出秦川景，亲到长安有几人？望帝春心托杜鹃，佳人锦瑟怨华年。诗家总爱西昆好，独恨无人作郑笺。万古文章有坦途，纵横谁似玉川卢。真书不入今人眼，儿辈从教鬼画符。出处殊涂听所安，山林何得贱衣冠。华歆一掷金随重，大是渠侬被眼谩。笔底银河落九天，何曾憔悴饭山前。世间东抹西涂手，枉著书生待鲁连。切切秋虫万古情，灯前山鬼泪纵横。鉴湖春好无人赋，夹岸桃花锦浪生。切响浮声发巧深，研磨虽苦果何心？浪翁水乐无宫徵，自是云山韶濩音。东野穷愁死不休，高天厚地一诗囚。江山万古潮阳笔，合在元龙百尺楼。万古幽人在涧阿，百年孤愤竟如何？无人说与天随子，春草输赢校几多。谢客风容映古今，发源谁似柳州深？朱弦一拂遗音在，却是当年寂寞心。窘步相仍死不前，唱酬无复见前贤。纵横正有凌云笔，俯仰随人亦可怜。奇外无奇更出奇，一波才动万波随。只知诗到苏黄尽，沧海横流却是谁？曲学虚荒小说欺，俳谐怒骂岂宜时。今人合笑古人拙，除却雅言都不知。有情芍药含春泪，无力蔷薇卧晚枝。拈出退之山石句，始知渠是女郎诗。乱后玄都失故基，看花诗在只堪悲。刘郎也是人间客，枉向春风怨兔葵。金入洪炉不厌频，精真那计受纤尘。苏门果有忠臣在，肯放坡诗百态新。百年才觉古风回，元祐诸人次第来。讳学金陵犹有说，竟将何罪废欧梅？古雅难将子美亲，精纯全失义山真。论诗宁下涪翁拜，未作江西社里人。池塘春草谢家春，万古千秋五字新。传语闭门陈正字，可怜无补费精神。撼树蚍蜉自觉狂，书生技痒爱论量。老来留得诗千首，却被何人较短长。"
"杏花杂诗八首","金末元初","元好问","杏花墙外一枝横，半面宫妆出晓晴。看尽春风不回首，宝儿元自太憨生。露华浥浥汎晴光，睡足东风倚绿窗。试遣红妆映银烛，湘桃争合伴仙郎。袅袅纤条映酒船，绿娇红小不胜怜。长年自笑情缘在，犹要春风慰眼前。暖日园林可散愁，每逢花处尽迟留。青旗知是谁家酒？一片春风出树头。纷纷红紫不胜稠，争得春光竞出头。却是梨花高一著，随宜梳洗尽风流。露浥清华粉自添，隔溪遥见玉帘苫。眼看桃李飘零尽，更拣繁枝插帽檐。楚客离魂不易招，野春平碧水迢迢。垂杨也被多情恼，瘦损春风十万条。红妆翠盖惜风流，春动香生不自由。莫向芸斋厌閒冷，小诗供作锦缠头。"
"步虚词三首","金末元初","元好问","阆苑仙人白锦袍，海山宫阙醉蟠桃。三更月底鸾声急，万里风头鹤背高。万神朝罢出通明，和气欢声满玉京。见说人间有新异，绿章封事谢升平。琪树明霞碧落宫，歌音袅袅度泠风。人间听得《霓裳》惯，犹恐钧天是梦中。"
"山居二首","金末元初","元好问","斜阳高树挂晴虹，肃肃微凉雨气中。一道鹭鸶花不断，密香吹满马头风。诗肠搜苦怯茶瓯，信手拈书却枕头。檐溜滴残山院静，碧花红穗媚凉秋。"
"杂著三首","金末元初","元好问","青盖朝来帝座新，岂知卫瓘是忠臣。洛阳荆棘千年后，愁绝铜驼陌上人。天上河源地上流，黄金浮世等閒休。埋愁不著重泉底，尽向人间种白头。半纸虚名百战身，转头高冢卧麒麟。山间曾见渔樵说，辛苦凌烟阁上人。"
"俳体雪香亭杂咏十二首","金末元初","元好问","洛阳城阙变灰烟，暮虢朝虞只眼前。为向杏梁双燕道，营巢何处过明年？落日青山一片愁，大河东注不还流。若为长得熙春在，时上高层望宋州。醇和旁近洞房环，碧瓦参差竹树閒。批奏内人轮上直，去年名姓在窗间。天上三郎玉不如，手中白羽趁花奴。御屏零落宣和笔，留得华清按乐图。诗仙诗鬼不谩欺，时事先教梦里知。禁苑又经人物散，荒凉台榭水流迟。金缕歌词金曲卮，百年人事鬓成丝。重来未必春风在，更为梨花住少时。杨柳随风散绿丝，桃花临水弄妍姿。无端种下青青竹，恰到湘君泪尽时。琵琶心事曲中论，曾笑明妃负汉恩。明日天山山下路，不须回首望都门。炉薰浥浥带轻阴，翠竹高梧水殿深。去去旃车雪三尺，画罗休缕麝香金。苦才多思是春风，偏近骚人怅望中。啼尽杜鹃枝上血，海棠明日更应红。暖日晴云锦树新，风吹雨打旋成尘。宫园深闭无人到，自在流莺哭暮春。暮云楼阁古今情，地老天荒恨未平。白发累臣几人在，就中愁杀庾兰成。"
"杂著二首","金末元初","元好问","六朝琼树掌中春，回首胡妆一面新。生羡石家金谷里，千年独有坠楼人。燕语莺啼百啭新，长廊寂寂不逢人。东君去作谁家客？花柳无情各自春。"
"济南杂诗五首","金末元初","元好问","儿时曾过济南城，暗算存亡只自惊。四十二年弹指过，却疑行处是前生。吴儿洲渚似神仙，罨画溪光碧玉泉。别有洞天君不见，鹊山寒食泰和年。石刻烧残宴集辞，雄楼杰观想当时。只应画戟清香地，多欠韦郎五字诗。白烟销尽冻云凝，山月飞来夜气澄。且向波间看玉塔，不须桥畔觅金绳。荷叶荷花烂熳秋，鹭鸶飞近钓鱼舟。北城佳处经行遍，留著南山更一游。"
"南关二首","金末元初","元好问","风里秋蓬不自由，一生几度过隆州。无情团柏关前水，流尽朱颜到白头。路转川回失系舟，更教两驿过徐沟。多情团柏关前水，却共清汾一处流。"
"游天坛杂诗五首","金末元初","元好问","芳树阴阴鸟语哗，绿云晴雪映红霞。青山可是堪人恨，藏著中岩十里花。漫山白白与红红，小树低丛看不供。总道楂花香气好，就中偏爱玉珑松。溪童相对采椿芽，指似阳坡说种瓜。想得近山营马少，青林深处有人家。湍声汹汹落悬崖，见说蛟龙擘石开。安得天瓢一翻倒，蹑云平下看风雷。仙坛倒影凤麟洲，一道云光插素秋。也是天公閒不得，海东移著海西头。"
"初挈家还读书山杂诗二首","金末元初","元好问","天门笔势到閒閒，相国文章玉笋班。从此晋阳方志上，系舟山是读书山。眼中华屋记生存，旧事无人可共论。老树婆娑三百尺，青衫还见读书孙。"
"赋瓶中杂花七首","金末元初","元好问","老眼惊看节物新，今年更与酒杯亲。东山一道花如绣，从此他乡不是春。香中人道睡香浓，谁信丁香臭味同。一树百枝千万结，更应薰染费春工。生红点点弄娇妍，半拆花房更可怜。传语春风好将护，莫教容易作银钱。红抹兰膏绿染衣，绿娇红小两相宜。华边剩有清香在，木石痴儿自不知。素艳来从月姊家，温风淑气发清华。人间自有交枝玉，天上休开六出花。昨日桃花锦片新，兔葵今日到残春。低枝留得稀疏朵，比似全开更恼人。古铜瓶子满芳枝，裁剪春风入小诗。看看海棠如有语，杏花也到退房时。"
"发南楼度雁门关二首","金末元初","元好问","鸡声未动发南楼，涧水随人向北流。欲望读书山远近，雁门关上懒回头。棱磳石磴倚高梯，穹谷无人绿树齐。总为古来征戍苦，宿云常傍塞垣低。"
"自题中州集后五首","金末元初","元好问","邺下曹刘气尽豪，江东诸谢韵尤高。若从华实评诗品，未便吴侬得锦袍。陶谢风流到百家，半山老眼净无花。北人不拾江西唾，未要曾郎借齿牙。万古骚人呕肺肝，乾坤清气得来难。诗家亦有长沙帖，莫作宣和阁本看。文章得失寸心知，千古朱弦属子期。爱杀溪南辛老子，相从何止十年迟。平世何曾有稗官，乱来史笔亦烧残。百年遗稿天留在，抱向空山掩泪看。"
"乡郡杂诗二首","金末元初","元好问","一沟流水几桥横，岸上人家种柳成。来岁春风一千树，绿烟和雨暗重城。新堂缥缈接飞楼，云锦周遭霜树秋。若道使君无妙思，冠山移得近城头。"
"三乡杂诗二首","金末元初","元好问","梦寐沧洲烂熳游，西风安得钓鱼舟。薄云楼阁犹烘暑，细雨林塘已带秋。尖新秋意晚晴中，六尺筇枝满袖风。草合断桥通暗绿，竹摇残照漏疏红。"
"同儿辈赋未开海棠二首","金末元初","元好问","翠叶轻笼豆颗匀，胭脂浓抹蜡痕新。殷勤留著花梢露，滴下生红可惜春。枝间新绿一重重，小蕾深藏数点红。爱惜芳心莫轻吐，且教桃李闹春风。"
"论诗三首","金末元初","元好问","坎井鸣蛙自一天，江山放眼更超然。情知春草池塘句，不到柴烟粪火边。诗肠搜苦白头生，故纸尘昏枉乞灵。不信骊珠不难得，试看金翅擘沧溟。晕碧裁红点缀匀，一回拈出一回新。鸳鸯绣了从教看，莫把金针度与人。"
"台山杂咏五首","金末元初","元好问","西北天低五顶高，茫茫松海露灵鳌。太行直上犹千里，井底残山枉叫号。山上离宫魏故基，黄金佛阁到今疑。异时人读清凉传，应记诸孙赋《黍离》。一国春风帝子家，绿云晴雪间红霞。香绵稳藉僧溪草，蜀锦惊看佛钵花。沈沈龙穴贮云烟，百草千花雨露偏。佛土休将人境比，谁家随步得金莲。灵蛇不与世相关，时复蜿蜒水石间。何处天瓢待霖雨？一龛香火梵仙山。"
"王子端内翰山水同屏山赋二诗 前人","金末元初","元好问","郑虔三绝旧知名，付与时人分重轻。辽海东南天一柱，胸中谁比玉峥嵘。万里承平一梦间，风流人物与江山。眼明今日题诗处，却见明昌玉笋班。"
"黄华峪十绝句","金末元初","元好问","岱崧王屋旧经过，自倚胸中胜概多。独欠太行高绝处，青天白日看山河。树经冻雨半青黄，山入高秋老更苍。且就同游尽佳客，不妨五日未重阳。红叶黄花风露清，比来春色不多争。秋山却也堪人恨，白与高欢作锦城。绝壁孤云仔细看，云间龙穴想高寒。碧澜寸寸横秋色，空对山灵说到难。玉立千峰画不如，天公自有范宽图。闾山要著黄华老，千尺珠帘得似无。团团石瓮琢青瑶，仰面看云觉动摇。谁著天瓢洒飞雨，半空翻转玉龙腰。万古飞流泻不供，枉教喷薄困鱼龙。谪仙剩有银河句，不道香炉更一峰。大汉何因有蚌胎，无穷冰雹落悬厓。只愁驼背模糊锦，翻倒龙宫复此来。落峡飞流散不收，湍声汹汹动高秋。也应嫌被红尘浣，才近山门便洑流。乞得三泉住不成，风沙鞍马负平生。故山定已移文了，又被黄华识姓名。"
"汴禅师自斲普照石为研以诗见饷为和二首","金末元初","元好问","寺废瓦不毁，研奇功亦多。已知良斲少，更奈苦心何！挺挺刚无敌，津津润可呵。羽阳陵谷变，冰井字书讹。赠比黄金璞，辞惭紫石歌。遥知玉音在，洗耳俟研磨。点化铅仍见，坚凝铁易穿。何年埋朽壤，此日睹青天。古色秋烟重，哀音夜雨悬。有刀堪切玉，是镜不名砖。佛荫沦空劫，书林结后缘。禅河一勺水，更拟就师传。"
"古意二首","金末元初","元好问","七岁入小学，十五学时文。二十学业成，随计入咸秦。秦中多贵游，几与书生亲。年年抱关吏，空笑西来频。在昔学语初，父兄已卜邻。跛鳖不量力，强欲缘青云。四十有牧豕，五十有负薪。寂寥抱玉献，贱薄倡优陈。青衫亦区区，何时画麒麟。遇合仅一二，饥寒几何人。谁留章甫冠，万古徒悲辛。桃李弄娇娆，梨花澹丰容。盈盈两无语，??争春风。春风何许来，草木谁青红。天公亦老矣，何意夸儿童。昨朝花正开，今朝花已空。川流不肯驻，并与繁华东。楩楠千岁姿，肮脏空谷中。阳和不择地，亦复难为功。本无儿女心，安用尤天公。"
"送钦叔内翰并寄刘达卿郎中白文举编修二首","金末元初","元好问","君性我所谙，我心君所知。凡我之所短，君亦时有之。谋事恨太锐，临断恨太迟。持论恨太高，徇俗恨太卑。人道自近始，贫富理不齐。君自不得饱，欲疗何人饥。乞醯乞诸邻，圣哲有明讥。被发救乡人，智者所不为。且如与人交，交有非所宜。白黑不复择，豁豁倾心脾。汎爱岂不可，后悔终自贻。又如与人言，宁复无失辞。刺口论成败，白眼谈歌诗。世故彀黄閒，能不发其机。闻君作损斋，似觉豪华非。惩忿与窒欲，百年有良规。与子各努力，岁晚以为期。古人遥相望，每恨不同时。同时得古人，欢乐良在兹。君归岂不佳，交游满京师。门前车马来，笑言慰所思。细话洛阳事，高咏嵩山诗。宫壶发新篘，宫梅耿幽姿。故应刘与白，亦复念微之。"
"饮酒五首","金末元初","元好问","西郊一亩宅，闭门秋草深。床头有新酿，意惬成孤斟。举杯谢明月，蓬荜肯相临。愿将万古色，照我万古心。去古日已远，百伪无一真。独馀醉乡地，中有羲皇淳。圣教难为功，乃见酒力神。谁能酿沧海，尽醉区中民。利端始萌芽，忽复成祸根。名虚买实祸，将相安足论。驱驴上邯郸，逐兔出东门。离官寸亦乐，里社有拙言。万事有定分，圣智不能移。而于定分中，亦有不测机。人生桐叶露，见日忽已晞。唯当饮美酒，傥来非所期。此饮又复醉，此醉更酣适。徘徊云间月，相对澹以默。三更风露下，巾袖警微湿。浩歌天壤间，今夕知何夕？"
"后饮酒五首","金末元初","元好问","少日不能觞，少许便有馀。比得酒中趣，日与杯杓俱。一日不自浇，肝肺如欲枯。当其得意时，万物寄一壶。作病知奈何，妾妇良区区。但愧生理废，饥寒到妻孥。吾贫盖有命，此酒不可无。金丹换凡骨，诞幻若无实。如何杯杓间，乃有此乐国。天生至神物，与世作酣适。岂曰无妙理，滉漾莫容诘。康衢吾自乐，何者为帝力。大笑白与刘，区区颂功德。客从崧少来，贻我招隐诗。为言学仙好，人间竟何为？一笑顾客言，神仙非所期。山中如有酒，吾与尔同归。酒中有胜地，名流所同归。人若不解饮，俗病从何医。此语谁所云？吾友田紫芝。紫芝虽吾友，痛饮真吾师。一饮三百杯，谈笑成歌诗。九原不可作，想见当年时。饮人不饮酒，正自可饮泉。饮酒不饮人，屠沽从击鲜。酒如以人废，美禄何负焉。我爱靖节翁，于酒得其天。庞通何物人？亦复为陶然。兼忘物与我，更觉此翁贤。"
"学东坡移居八首","金末元初","元好问","谁谓我屋宽？寝处无复馀。谁谓我屋小？十口得安居。南荣坐诸郎，课诵所依于。西除著僮仆，休沐得自如。老我于其閒，兀兀穷朝晡。起立足欠伸，偃卧足展舒。窗明火焙煖，似欲忘囚拘。屋前有隙地，客舍不可无。花阑及菜圃，次第当耘锄。东野载家具，家具少于车。我贫不全贫，尚有百本书。故书堆满床，故物贮满箱。浑浑商宝鬲，累累汉铜章。杖饰昭敬恭，严卯诃瘅刚。雷文绕杖节，兽面出佩璜。私印刻王尊，玉斗蛟龙翔。逸少留半纸，鱼网非硬黄。亦有昙首帖，不辨作雁行。雪景睿思物，宣政旧所藏。晋公古渔父，浩歌濯沧浪。因观宫骑图，卧驼识提囊。溪石含馀润，奚墨凝幽香。南荣挂风响，云裾佩铿锵。镜背先秦书，八字环中央。读之三叹息，此日何时光？壬辰困重围，金粟论升勺。明年出青城，瞑目就束缚。毫釐脱鬼手，攘臂留空橐。聊城千里外，狼狈何所托？诸公颇相念，馀粒分凫鹤。得损不相偿，抔土填巨壑。一冬不制衣，缯纩如纸薄。一日仅两食，强半杂藜藿。不羞蓬累行，粗识瓢饮乐。敌贫如敌寇，自信颇亦悫。儿啼饭箩空，坚阵为屡却。沧溟浮一叶，渺不见止泊。五穷果何神？为戏乃尔虐。旧隐嵩山阳，笋蕨丰馈饷。新斋淅江曲，山水穷放浪。乾坤两茅舍，气压华屋上。一从陵谷变，归顾无复望。渔樵忆往还，风土梦间旷。恍如悟前身，姓改心不忘。去年住佛屋，尽室寄寻丈。今年僦民居，卧榻碍盆盎。静言寻祸本，正坐一出妄。青山不能隐，俯首入羁鞅。巢倾卵随覆，身在颜亦强。空悲龙髯绝，永负鱼腹葬。置锥良有馀，终身志悲怆。国史经丧乱，天幸有所归。但恨后十年，时事无人知。兴废属之天，事岂尽乖违。传闻入雠敌，秖以兴骂讥。老臣与存亡，高贤死兵饥。身死名亦灭，义士为伤悲。哀哀淮西城，万夫甘伏尸。田横巨擘耳，犹为谈者资。我作南冠录，一语不敢私。稗官杂家流，国风贱妇诗。成书有作者，起本良在兹。朝我何所营，暮我何所思。胸中有茹噎，欲得快吐之。湿薪烟满眼，破砚冰生髭。造物留此笔，吾贫复何辞。此州多寓士，论年悉肩随。风波同一舟，奚必骨肉为。倪家莲花白，每酿必见贻。季昌妙琴事，足以相娱嬉。郭侯家多书，篇帙得遍窥。赵子笃于学，间以问所疑。王生旧邻舍，穷达心不移。千里访存殁，十口分寒饥。独有仲通甫，天马不可羁。直以论诗文，稍稍窥藩篱。永怀王与李，朔漠行当归。书来闻吉语，报我脱絷维。惭非一狐腋，不直五羖皮。我作野史亭，日与诸君期。相从一笑乐，来事无庸知。"
"别李周卿二首","金末元初","元好问","行路涩于棘，单车望千山。歌君归云曲，清涕留馀潸。六年河朔州，动辄得谤讪。惟君笃高义，日来款柴关。古交松柏心，今交桃李颜。古人去不返，古道挽不还。相思一尊酒，幽恨寄山间。城居日蛙黾，局促复局促。去作山中客，放浪谁检束。溪光淡于冰，山骨净如玉。怀我同心人，团茅住深竹。垂纶鲜可食，种秫酒亦足。石坛三万丈，醉眼天一粟。安得万里风，相从两黄鹄。"
"九日读书山用陶诗露凄暄风息气清天旷明为韵赋十诗","金末元初","元好问","行帐适南下，居人局庭户。城中望青山，一水不易渡。今朝川涂静，偶得展衰步。荡如脱囚拘，广莫开四顾。半生无根著，筋力疲世故。大似丁令威，归来叹墟墓。乡闾丧乱久，触目异平素。枌榆虽尚存，岁晏多霜露。山腰抱佛刹，十里望家园。亦有野人居，层崖映柴门。昔我东岩君，曾此避尘喧。林泉留杖屦，岁月归琴尊。翁今为飞仙，过眼几寒暄。苍苍池上柳，青衫见诸孙。疏灯照茅屋，新月入颓垣。依依览陈迹，恻怆不能言。宇宙有此山，阅世过鸟疾。何人不此游，名姓宁复识。兹辰世所重，前代多盛集。柴桑有故事，□谢留俊笔。并数孟与桓，此外谁记忆。人生百年内，踏地皆陈迹。独惟我辈人，兴怀念今昔。山林与泉壤，自古长太息。往年在南都，閒閒主文衡。九日登吹台，追随尽名卿。酒酣公赋诗，挥洒笔不停。蛟龙起庭户，破壁春雷轰。堂堂髯御史，痛饮益精明。亦有李与王，玉树含秋清。我时最后来，四座颇为倾。今朝念存没，壮心徒自惊。我在正大初，作吏淅江边。山城官事少，日放淅江船。菊潭秋花满，紫稻酿寒泉。甘腴入小苦，幽光出清妍。归路踏明月，醉袖风翩翩。父老遮我留，谓我欲登仙。一别半山亭，回头馀十年。江山不可越，目断西南天。吾山一何高，清凉屹相望。龙头出白塔，佛屋压青嶂。云光见秋半，旭日发豪相。峨峨宝楼阁，金界俨龙象。乡曲二十年，香火阙瞻向。金花香绵芊，梦想云雨上。福田行欲近，重为诗酒障。终当陟层巅，放眼天宇旷。"
"梨花海棠二首","金末元初","元好问","梨花如静女，寂寞出春暮。春工惜天真，玉颊洗风露。素月淡相映，萧然见风度。恨无尘外人，为续雪香句。孤芳忌太洁，莫遣凡卉妒。妍花红粉妆，意态工媚妩。窈窕春风前，霞衣欲轻举。金盘渺华屋，国艳徒自许。依依如有意，脉脉不得语。诗人太冷落，愁绝残春雨。"
"继愚轩和党承旨雪诗二首","金末元初","元好问","今古几诗人，扰扰剧毛粟。吾爱陶与韦，泠然扣冰玉。大雅久不作，闻韶信忘肉。求音扣寂寞，一叹动邻屋。水风清鹤梦，月露洗蝉腹。白头两遗编，吟唱心自足。谁为起九原？寒泉荐芳菊。愚轩具诗眼，论文贵天然。颇怪今时人，雕镌穷岁年。君看陶集中，饮酒与归田。此翁岂作诗，真写胸中天。天然对雕饰，真膺殊相悬。乃知时世妆，粉绿徒争妍。枯淡足自乐，勿为虚名牵。"
"鹧鸪天 宿赵州","金末元初","元好问","宿酒消来睡思清。梦中身世可怜生。绿衿红烛樱桃宴，画角黄云细柳营。秋历□，月胧明。步檐倚杖候晨星。无穷宇宙无穷事，一笑山城打六更。绿袖垂肩士女图。艳歌还似转莺雏。一春杨柳吹绵后，五月榴花照眼初。明画烛，倒金壶。使君晓夙宴西湖。老来忘却行云梦，犹要春风醉后扶。"
"宿草堂二首","金末元初","杨奂","百顷逍遥苑，千年罗什家。荒林藏屋小，细径逐溪斜。老桧今何在，瑞莲春自花。山灵憎俗驾，朝暮白云遮。废寺人踪断，幽溪野性便。鱼须分浪细，虎迹印沙圆。驯雀偷僧饭，饥蚊破客眠。献芹吾岂敢，直欲斸山田。"
"次答正卿二首","金末元初","杨奂","客愁青镜里，归梦白鸥边。故国人何在？新秋月又圆。米盐逢此日，诗酒负残年。长羡平林鸟，双飞入暮烟。何人依玉树，有客隐金华。老觉身为累，时劳梦到家。且骑山简马，谁识子阳蛙。日暮秋风起，飞尘满画叉。"
"次答伯直侍郎三首","金末元初","杨奂","家贫馀四壁，地胜接三乡。才赋狂司马，形容老遂良。画眉从尔阔，舞袖为谁长？生死交情在，书绅示不忘。升斗贪微禄，关河隔故乡。咏归怀靖节，知足愧张良。不问黄金尽，犹怜白发长。江湖风浪急，相喣胜相忘。汹汹何时定，飘飘著处乡。音书黄耳绝，兄弟白眉良。晚境情偏重，良宵话更长。旧游零落尽，别后实难忘。"
"送张彦叔还陕二首","金末元初","杨奂","管宁犹避世，裨灶岂知天。安稳将何日，奔忙各暮年。且陪山简醉，未辨水衡钱。便了公家事，痴儿更可怜。翰墨知名久，风尘会面稀。病来嗟我老，秋到惜君归。瘦马驼残梦，寒蝉送落晖。区区问逋负，直觉宿心违。"
"陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张明叙六曲李仲常凤翔董彦材从之学如白云楼海棠馆所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才","金末元初","杨奂","家世江头令，风流竹里仙。海棠烘晓霁，野笋淡春烟。尊俎违今日，弦歌记昔年。挂冠吾有意，送老白云边。违别亦已久，萧萧双鬓丝。自怜多病后，不似早年时。暮雨千山道，春风五柳祠。剩留溪上竹，到处刻新诗。不见长杨馆，人家只翠微。溪流环监署，林影入宫闱。花鸭夜方静，竹䶉秋更肥。青仙无处问，老泪日沾衣。老病乡心重，艰危世契疏。少年知自立，近日定何如。渭上千丛玉，陂头半尺鲈。往来元不恶，容我坐篮舆。"
"录汴梁宫人语十九首","金末元初","杨奂","一入深宫里，经今十五年。长因批帖子，呼到御床前。岁岁逢元夜，金蛾闹簇巾。见人心自怯，终是女儿身。殿前轮直罢，偷去赌金钗。怕见黄昏月，殷勤上玉阶。翠翘珠掘背，小殿夜藏钩。蓦地羊车至，低头笑不休。内府颁金帛，教酬贺节盘。两宫新有旨，先与问孤寒。人间多枣栗，不到九重天。长被黄衫吏，花摊月赐钱。仁寿生辰节，君王进玉卮。寿棚兼寿表，留待北还时。边奏行台急，东华夜启封。内人催步辇，不候景阳钟。画烛双双引，珠帘一一开。辇前齐下拜，欢饮辟寒杯。圣躬香阁内，只道下朝迟。扶仗娇无力，红绡贴玉肌。今日天颜喜，东朝内宴开。外边农事动，诏遣教坊回。驾前双白鹤，日日候朝回。自送銮舆去，经今更不来。陡觉文书静，相将立夕阳。伤心宁福位，无复夜熏香。二后睢阳去，潜身泣到明。却回谁敢问，校似有心情。为道围城久，妆奁阃犒军。入春浑断绝，饥苦不堪闻。监国推梁邸，初头静不知。但疑墙外笑，人有看宫时。别殿弓刀响，仓皇接郑王。尚愁宫正怒，含泪强添妆。一向传宣唤，谁知不复还。来时旧针线，记得在窗间。北去迁沙漠，诚心畏从行。不如当日死，头白若为生。"
"游嵩山十三首 轘辕坂","金末元初","杨奂","盘盘十二曲，石岭瘦峥嵘。脚底有平地，何人险处行。茂陵骨已朽，万岁恐虚传。莫上中峰顶，秦城隔暮烟。方若植嵬冠，森若削寒玉。明月夜中游，谁家借黄鹄。顽石本在世，启母人亦知。可怜宋太后，死骂宁馨儿。路傍双阙老，蔓草入荒祠。时见山家女，烧香乞茧丝。避名名自在，身瘠道还腴。未到千年后，空岩已姓卢。壮哉昌黎笔，谈笑排佛祸。不言动鬼神，翻疑触雷火。几时落东溪，曲折卧天汉。语似登山人，可饮不可盥。一片开元石，愈知天地中。今宵北窗梦，或可见周公。土阶堕渺茫，多少曹与马。底事住青山，近代无让者。邂逅洗耳翁，去饮上流水。此日傥相逢，黄犊应渴死。大士传心要，诸方叩道玄。至今卓锡地，瑩彻有遗泉。既知田间乐，焉知田间苦。惟是唐虞朝，所以有巢父。"
"读汝南遗事二首","金末元初","杨奂","轵道牵羊事已非，更堪行酒著青衣。裹头婢子那知此，争逐君王烈燄归。六朝江水故依然，隔断中原又百年。长笑桓温无远略，竟留王猛佐苻坚。"
"过汤阴崇寿寺二首","金末元初","杨奂","城荒寺古冷于冰，绛帐谁烧照佛灯。閒绕空阶观石刻，偶闻音语得乡僧。老僧七十六春秋，霜满修眉雪满头。见说故人揩病目，几时携杖入西州。"
"寄君美二首","金末元初","杨奂","不走瀍东走涧西，八年迎送愧山妻。长思醉卧高堂上，满枕春风听竹鸡。铜柱从君泣堕鸢，鸱夷心事五湖船。头颅如此人间世，不得青山对暮年。"
