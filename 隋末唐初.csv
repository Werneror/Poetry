"题目","朝代","作者","内容"
"于太原召侍臣赐宴守岁","隋末唐初","李世民","四时运灰琯，一夕变冬春。送寒馀雪尽，迎岁早梅新。"
"辽东山夜临秋","隋末唐初","李世民","烟生遥岸隐，月落半崖阴。连山惊鸟乱，隔岫断猿吟。"
"咏小山","隋末唐初","李世民","近谷交萦橤，遥峰对出莲。径细无全磴，松小未含烟。"
"咏烛二首 其一","隋末唐初","李世民","燄听风来动，花开不待春。镇下千行泪，非是为思人。"
"咏烛二首 其二","隋末唐初","李世民","九龙蟠燄动，四照逐花生。即此流高殿，堪持待月明。"
"探得李","隋末唐初","李世民","盘根直盈渚，交干横倚天。舒华光四海，卷叶荫三川。"
"赋得临池竹","隋末唐初","李世民","贞条障曲砌，翠叶贯寒霜。拂牖分龙影，临池待凤翔。"
"赋得临池柳","隋末唐初","李世民","岸曲丝阴聚，波移带影疏。还将眉里翠，来就镜中舒。"
"赋得弱柳鸣秋蝉","隋末唐初","李世民","散影玉阶柳，含翠隐鸣蝉。微形藏叶里，乱响出风前。"
"赐房玄龄","隋末唐初","李世民","太液仙舟迥，西园隐上才。未晓征车度，鸡鸣关早开。"
"赐萧瑀","隋末唐初","李世民","疾风知劲草，板荡识诚臣。勇夫安识义，智者必怀仁。"
"三层阁上置音声","隋末唐初","李世民","绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。"
"月晦","隋末唐初","李世民","晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。"
"仪鸾殿早秋","隋末唐初","李世民","寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。"
"冬日临昆明池","隋末唐初","李世民","石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。"
"伤辽东战亡","隋末唐初","李世民","凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有馀忠。"
"过旧宅二首 其一","隋末唐初","李世民","新丰停翠辇，谯邑驻鸣笳。园荒一径断，苔古半阶斜。前池消旧水，昔树发今花。一朝辞此地，四海遂为家。"
"过旧宅二首 其二","隋末唐初","李世民","金舆巡白水，玉辇驻新丰。纽落藤披架，花残菊破丛。叶铺荒草蔓，流竭半池空。纫佩兰凋径，舒圭叶剪桐。昔地一蕃内，今宅九围中。架海波澄镜，韬戈器反农。八表文同轨，无劳歌大风。"
"芳兰","隋末唐初","李世民","春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。"
"远山澄碧雾","隋末唐初","李世民","残云收翠岭，夕雾结长空。带岫凝全碧，障霞隐半红。髣髴分初月，飘飖度晓风。还因三里处，冠盖远相通。"
"咏乌代陈师道","隋末唐初","李世民","凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。"
"咏风","隋末唐初","李世民","萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。"
"咏兴国寺佛殿前幡","隋末唐初","李世民","拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。"
"咏饮马","隋末唐初","李世民","骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。"
"咏雨","隋末唐初","李世民","罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。"
"咏雨","隋末唐初","李世民","和气吹绿野，梅雨洒芳田。新流添旧涧，宿雾足朝烟。雁湿行无次，花沾色更鲜。对此欣登岁，披襟弄五弦。"
"咏桃","隋末唐初","李世民","禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。"
"咏雪","隋末唐初","李世民","洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。"
"饯中书侍郎来济","隋末唐初","李世民","暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂沾巾泪，还用持添离席觞。"
"临洛水","隋末唐初","李世民","春蒐驰骏骨，总辔俯长河。霞处流萦锦，风前瀁卷罗。水花翻照树，堤兰倒插波。岂必汾阴曲，秋云发棹歌。"
"帝京篇十首 其一","隋末唐初","李世民","秦川雄帝宅，函谷壮皇居。绮殿千寻起，离宫百雉馀。连甍遥接汉，飞观迥凌虚。云日隐层阙，风烟出绮疏。"
"帝京篇十首 其二","隋末唐初","李世民","岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。"
"帝京篇十首 其三","隋末唐初","李世民","移步出词林，停舆欣武宴。雕弓写明月，骏马疑流电。惊雁落虚弦，啼猿悲急箭。阅赏诚多美，于兹乃忘倦。"
"帝京篇十首 其四","隋末唐初","李世民","鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。"
"帝京篇十首 其五","隋末唐初","李世民","芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹？万里赏瑶池。"
"帝京篇十首 其六","隋末唐初","李世民","飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂必汾河曲，方为欢宴所。"
"帝京篇十首 其七","隋末唐初","李世民","落日双阙昏，回舆九重暮。长烟散初碧，皎月澄轻素。搴幌玩琴书，开轩引云雾。斜汉耿层阁，清风摇玉树。"
"帝京篇十首 其八","隋末唐初","李世民","欢乐难再逢，芳辰良可惜。玉酒泛云罍，兰殽陈绮席。千钟合尧禹，百兽谐金石。得志重寸阴，忘怀轻尺璧。"
"帝京篇十首 其九","隋末唐初","李世民","建章欢赏夕，二八尽妖妍。罗绮昭阳殿，芬芳玳瑁筵。佩移星正动，扇掩月初圆。无劳上悬圃，即此对神仙。"
"帝京篇十首 其十","隋末唐初","李世民","以兹游观极，悠然独长想。披卷览前踪，抚躬寻既往。望古茅茨约，瞻今兰殿广。人道恶高危，虚心戒盈荡。奉天竭诚敬，临民思惠养。纳善察忠谏，明科慎刑赏。六五诚难继，四三非易仰。广待淳化敷，方嗣云亭响。"
"春池柳","隋末唐初","李世民","年柳变池台，隋堤曲直回。逐浪丝阴去，迎风带影来。疏黄一鸟弄，半翠几眉开。萦雪临春岸，参差间早梅。"
"秋日二首 其一","隋末唐初","李世民","菊散金风起，荷疏玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。"
"秋日二首 其二","隋末唐初","李世民","爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。"
"秋日翠微宫","隋末唐初","李世民","秋光凝翠岭，凉吹肃离宫。荷疏一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。"
"秋暮言志","隋末唐初","李世民","朝光浮烧野，霜华净碧空。结浪冰初镜，在径菊方丛。约岭烟深翠，分旗霞散红。抽思滋泉侧，飞想傅岩中。"
"首春","隋末唐初","李世民","寒随穷律变，春逐鸟声开。初风飘带柳，晚雪间花梅。碧林青旧竹，绿沼翠新苔。芝田初雁去，绮树巧莺来。"
"望终南山","隋末唐初","李世民","重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。"
"望雪","隋末唐初","李世民","冻云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。"
"赋帘","隋末唐初","李世民","参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。"
"赋得含峰云","隋末唐初","李世民","翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非复阳台下，空将惑楚君。"
"赋得李","隋末唐初","李世民","玉衡流桂圃，成蹊正可寻。莺啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。"
"赋得花庭雾","隋末唐初","李世民","兰气已熏宫，新橤半妆丛。色含轻重雾，香引去来风。拂树浓舒碧，萦花薄蔽红。还当杂行雨，髣髴隐遥空。"
"赋得残菊","隋末唐初","李世民","阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。"
"置酒坐飞阁","隋末唐初","李世民","高轩临碧渚，飞檐迥架空。馀花攒镂槛，残柳散雕栊。岸菊初含橤，园梨始带红。莫虑昆山暗，还共尽杯中。"
"元日","隋末唐初","李世民","高轩暧春色，邃阁媚朝光。彤庭飞綵旆，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年妆。巨川思欲济，终以寄舟航。"
"冬狩","隋末唐初","李世民","烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡角鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。"
"出猎","隋末唐初","李世民","楚王云梦泽，汉帝长杨宫。岂若因农暇，阅武出轘嵩。三驱陈锐卒，七萃列材雄。寒野霜氛白，平原烧火红。雕戈夏服箭，羽骑绿沈弓。怖兽潜幽壑，惊禽散翠空。长烟晦落景，灌木振严风。所为除民瘼，非是悦林丛。"
"初春登楼即目观作述怀","隋末唐初","李世民","凭轩俯兰阁，眺瞩散灵襟。绮峰含翠雾，照日蕊红林。镂丹霞锦岫，残素雪斑岑。拂浪堤垂柳，娇花鸟续吟。连甍岂一拱，众干如千寻。明非独材力，终藉栋梁深。弥怀矜乐志，更惧戒盈心。愧制劳居逸，方规十产金。"
"初夏","隋末唐初","李世民","一朝春夏改，隔夜鸟花迁。阴阳深浅叶，晓夕重轻烟。哢莺犹响殿，横丝正网天。佩高兰影接，绶细草纹连。碧鳞惊棹侧，玄燕舞檐前。何必汾阳处，始复有山泉。"
"还陕述怀","隋末唐初","李世民","慨然抚长剑，济世岂邀名。星旂纷电举，日羽肃天行。遍野屯万骑，临原驻五营。登山麾武节，背水纵神兵。在昔戎戈动，今来宇宙平。"
"采芙蓉","隋末唐初","李世民","结伴戏方塘，携手上雕航。船移分细浪，风散动浮香。游莺无定曲，惊凫有乱行。莲稀钏声断，水广棹歌长。栖乌还密树，泛流归建章。"
"春日玄武门宴群臣","隋末唐初","李世民","韶光开令序，淑气动芳年。驻辇华林侧，高宴柏梁前。紫庭文佩满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。清尊浮绿醑，雅曲韵朱弦。粤余君万国，还惭抚八埏。庶几保贞固，虚己厉求贤。"
"春日望海","隋末唐初","李世民","披襟眺沧海，凭轼玩春芳。积流横地纪，疏派引天潢。仙气凝三岭，和风扇八荒。拂潮云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无源讵可量。洪涛经变野，翠岛屡成桑。之罘思汉帝，碣石想秦皇。霓裳非本意，端拱且图王。"
"春日登陕州城楼俯眺原野回丹碧缀烟霞密翠斑红芳菲花柳即目川岫聊以命篇","隋末唐初","李世民","碧原开雾隰，绮岭峻霞城。烟峰高下翠，日浪浅深明。斑红妆橤树，圆青压溜荆。迹岩劳傅想，窥野访莘情。巨川何以济，舟楫伫时英。"
"秋日即目","隋末唐初","李世民","爽气浮丹阙，秋光澹紫宫。衣碎荷疏影，花明菊点丛。袍轻低草露，盖侧舞松风。散岫飘云叶，迷路飞烟鸿。砌冷兰凋佩，闺寒树陨桐。别鹤栖琴里，离猿啼峡中。落野飞星箭，弦虚半月弓。芳菲夕雾起，暮色满房栊。"
"秋日敩庾信体","隋末唐初","李世民","岭衔宵月桂，珠穿晓露丛。蝉啼觉树冷，萤火不温风。花生圆菊橤，荷尽戏鱼通。晨浦鸣飞雁，夕渚集栖鸿。飒飒高天吹，氛澄下炽空。"
"重幸武功","隋末唐初","李世民","代马依朔吹，惊禽愁昔丛。况兹承眷德，怀旧感深衷。积善忻馀庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。"
"宴中山","隋末唐初","李世民","驱马出辽阳，万里转旂常。对敌六奇举，临戎八阵张。斩鲸澄碧海，卷雾扫扶桑。昔去兰萦翠，今来桂染芳。云芝浮碎叶，冰镜上朝光。回首长安道，方欢宴柏梁。"
"谒并州大兴国寺诗","隋末唐初","李世民","回銮游福地，极目玩芳晨。梵钟交二响，法日转双轮。宝刹遥承露，天花近足春。未佩兰犹小，无丝柳尚新。圆光低月殿，碎影乱风筠。对此留馀想，超然离俗尘。"
"琵琶","隋末唐初","李世民","半月无双影，全花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空馀关陇恨，因此代相思。"
"登三台言志","隋末唐初","李世民","未央初壮汉，阿房昔侈秦。在危犹骋丽，居奢遂役人。岂如家四海，日宇罄朝伦。扇天裁户旧，砌地剪基新。引月擎宵桂，飘云逼曙鳞。露除光炫玉，霜阙映雕银。舞接花梁燕，歌迎鸟路尘。镜池波太液，庄苑丽宜春。作异甘泉日，停非路寝辰。念劳惭逸己，居旷返劳神。所欣成大厦，宏材伫渭滨。"
"赋秋日悬清光赐房玄龄","隋末唐初","李世民","秋露凝高掌，朝光上翠微。参差丽双阙，照耀满重闱。仙驭随轮转，灵乌带影飞。临波无定彩，入隙有圆晖。还当葵藿志，倾叶自相依。"
"赋得夏首启节","隋末唐初","李世民","北阙三春晚，南荣九夏初。黄莺弄渐变，翠林花落馀。瀑流还响谷，猿啼自应虚。早荷向心卷，长杨就影舒。此时欢不极，调轸坐相于。"
"入潼关","隋末唐初","李世民","崤函称地险，襟带壮两京。霜峰直临道，冰河曲绕城。古木参差影，寒猿断续声。冠盖往来合，风尘朝夕惊。高谈先马度，伪晓预鸡鸣。弃繻怀远志，封泥负壮情。别有真人气，安知名不名。"
"于北平作","隋末唐初","李世民","翠野驻戎轩，卢龙转征旆。遥山丽如绮，长流萦似带。海气百重楼，岩松千丈盖。兹焉可游赏，何必襄城外。"
"山阁晚秋","隋末唐初","李世民","山亭秋色满，岩牖凉风度。疏兰尚染烟，残菊犹承露。古石衣新苔，新巢封古树。历览情无极，咫尺轮光暮。"
"冬宵各为四韵","隋末唐初","李世民","雕宫静龙漏，绮阁宴公侯。珠帘烛燄动，绣柱月光浮。云起将歌发，风停与管遒。琐除任多士，端扆竟何忧。"
"正日临朝","隋末唐初","李世民","条风开献节，灰律动初阳。百蛮奉遐赆，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旄飞驰道，钟鼓震岩廊。组练辉霞色，霜戟耀朝光。晨宵怀至理，终愧抚遐荒。"
"辽城望月","隋末唐初","李世民","玄兔月初明，澄辉照辽碣。映云光暂隐，隔树花如缀。魄满桂枝圆，轮亏镜彩缺。临城却影散，带晕重围结。驻跸俯九都，停观妖氛灭。"
"执契静三边","隋末唐初","李世民","执契静三边，持衡临万姓。玉彩辉关烛，金华流日镜。无为宇宙清，有美璇玑正。皎佩星连景，飘衣云结庆。戢武耀七德，升文辉九功。烟波澄旧碧，尘火息前红。霜野韬莲剑，关城罢月弓。钱缀榆天合，新城柳塞空。花销葱岭雪，縠尽流沙雾。秋驾转兢怀，春冰弥轸虑。书绝龙庭羽，烽休凤穴戍。衣宵寝二难，食旰餐三惧。剪暴兴先废，除凶存昔亡。圆盖归天壤，方舆入地荒。孔海池京邑，双河沼帝乡。循躬思励己，抚俗愧时康。元首伫盐梅，股肱惟辅弼。羽贤崆岭四，翼圣襄城七。浇俗庶反淳，替文聊就质。已知隆至道，共欢区宇一。"
"两仪殿赋柏梁体","隋末唐初","李世民","绝域降附天下平，八表无事悦圣情。云披雾敛天地明，登封日观禅云亭。太常具礼方告成。"
"初秋夜坐","隋末唐初","李世民","斜廊连绮阁，初月照宵帏。塞冷鸿飞疾，园秋蝉噪迟。露结林疏叶，寒轻菊吐滋。愁心逢此节，长叹独含悲。"
"初晴落景","隋末唐初","李世民","晚霞聊自怡，初晴弥可喜。日晃百花色，风动千林翠。池鱼跃不同，园鸟声还异。寄言博通者，知予物外志。"
"咏司马彪续汉志","隋末唐初","李世民","二仪初创象，三才乃分位。非惟树司牧，固亦垂文字。绵代更膺期，芳图无辍记。炎汉承君道，英谟纂神器。潜龙既可跃，逵兔奚难致。前史殚妙词，后昆沈雅思。书言扬盛迹，补阙兴洪志。川谷犹旧途，郡国开新意。梅山未觉朽，谷水谁云异。车服随名表，文物因时置。凤戟翼康衢，銮舆总柔辔。清浊必能澄，洪纤幸无弃。观仪不失序，遵礼方由事。政宣竹律和，时平玉条备。文囿雕奇彩，艺门蕴深致。云飞星共流，风扬月兼至。类禋遵令典，坛壝资良地。五胜竟无违，百司诚有庇。粤予承暇景，谈丛引泉秘。讨论穷义府，看覈披经笥。大辨良难仰，小学终先匮。闻道谅知荣，含毫孰忘愧。"
"幸武功庆善宫","隋末唐初","李世民","寿丘惟旧迹，酆邑乃前基。粤予承累圣，悬弧亦在兹。弱龄逢运改，提剑郁匡时。指麾八荒定，怀柔万国夷。梯山咸入款，驾海亦来思。单于陪武帐，日逐卫文㮰。端扆朝四岳，无为任百司。霜节明秋景，轻冰结水湄。芸黄遍原隰，禾颖积京畿。共乐还乡宴，欢比大风诗。"
"经破薛举战地","隋末唐初","李世民","昔年怀壮气，提戈初仗节。心随朗日高，志与秋霜洁。移锋惊电起，转战长河决。营碎落星沈，阵卷横云裂。一挥氛沴静，再举鲸鲵灭。于兹俯旧原，属目驻华轩。沈沙无故迹，减灶有残痕。浪霞穿水净，峰雾抱莲昏。世途亟流易，人事殊今昔。长想眺前踪，抚躬聊自适。"
"度秋","隋末唐初","李世民","夏律昨留灰，秋箭今移晷。峨嵋岫初出，洞庭波渐起。桂白发幽岩，菊黄开灞涘。运流方可叹，含毫属微理。"
"相和歌辞 饮马长城窟行","隋末唐初","李世民","塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷旆旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝寞干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，云台凯歌入。"
"望送魏徵葬","隋末唐初","李世民","阊阖总金鞍，上林移玉辇。野郊怆新别，河桥非旧饯。惨日映峰沈，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。"
"喜雪","隋末唐初","李世民","碧昏朝合雾，丹卷暝韬霞。结叶繁云色，凝璚遍雪华。光楼皎若粉，映幕集疑沙。泛柳飞飞絮，妆梅片片花。照璧台圆月，飘珠箔穿露。瑶洁短长阶，玉丛高下树。映桐圭累白，萦峰莲抱素。断续气将沈，徘徊岁云暮。怀珍愧隐德，表瑞伫丰年。橤间飞禁苑，鹤处舞伊川。傥咏幽兰曲，同欢黄竹篇。"
"赋尚书","隋末唐初","李世民","崇文时驻步，东观还停辇。辍膳玩三坟，晖灯披五典。寒心睹肉林，飞魄看沈湎。纵情昏主多，克己明君鲜。灭身资累恶，成名由积善。既承百王末，战兢随岁转。"
"赋得白日半西山","隋末唐初","李世民","红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。"
"赋得早雁出云鸣","隋末唐初","李世民","初秋玉露清，早雁出空鸣。隔云时乱影，因风乍含声。"
"赋得浮桥","隋末唐初","李世民","岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。"
"赋得樱桃","隋末唐初","李世民","华林满芳景，洛阳遍阳春。朱颜含远日，翠色影长津。乔柯啭娇鸟，低枝映美人。昔作园中实，今来席上珍。"
"赐魏徵诗","隋末唐初","李世民","醽醁胜兰生，翠涛过玉䪥。千日醉不醒，十年味不败。"
"句","隋末唐初","李世民","雪耻酬百王，除凶报千古。昔乘匹马去，今驱万乘来。近日毛虽暖，闻弦心已惊。"
"与英才言聚赋得升天行","隋末唐初","慧净","驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。"
"冬日普光寺卧疾值雪简诸旧游","隋末唐初","慧净","卧疴苦留滞，辟户望遥天。寒云舒复卷，落雪断还连。凝华照书阁，飞素涴琴弦。回飘洛神赋，皎映齐纨篇。萦阶如鹤舞，拂树似花鲜。徒赏丰年瑞，沈忧终自怜。"
"和卢赞府游纪国道场","隋末唐初","慧净","日光通汉室，星彩晦周朝。法城从此构，香阁本岧峣。株盘仰承露，刹凤俯摩霄。落照侵虚牖，长虹拖跨桥。高才暂骋目，云藻随飘飖。欲追千里骥，终是谢连镳。"
"和琳法师初春法集之作","隋末唐初","慧净","鹫岭光前选，祇园表昔恭。哲人崇踵武，弘道会群龙。高座登莲叶，麈尾振霜松。尘飞扬雅梵，风度引疏钟。静言澄义海，发论上词锋。心虚道易合，迹广席难重。和风动淑气，丽日启时雍。高才掞雅什，顾己滥朋从。因兹仰积善，灵华庶可逢。"
"入朝洛堤步行","隋末唐初","上官仪","脉脉广川流，驱马历长洲。鹊飞山月曙，蝉噪野风秋。"
"从驾闾山咏马","隋末唐初","上官仪","桂香尘处减，练影月前空。定惑由关吏，徒嗟塞上翁。"
"王昭君","隋末唐初","上官仪","玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。"
"江王太妃挽歌","隋末唐初","上官仪","黄鹤悲歌绝，椒花清颂馀。埃凝写邻镜，网结和扉鱼。银消风烛尽，珠灭夜轮虚。别有南陵路，幽丛临叶疏。"
"咏画障","隋末唐初","上官仪","芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。"
"咏雪应诏","隋末唐初","上官仪","禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。"
"奉和山夜临秋","隋末唐初","上官仪","殿帐清炎气，辇道含秋阴。凄风移汉筑，流水入虞琴。云飞送断雁，月上净疏林。滴沥露枝响，空蒙烟壑深。"
"故北平公挽歌","隋末唐初","上官仪","木落园林旷，庭虚风露寒。北里清音绝，南陔芳草残。远气犹标剑，浮云尚写冠。寂寂琴台晚，秋阴入井干。"
"高密长公主挽歌","隋末唐初","上官仪","湘渚韬灵迹，娥台静瑞音。凤逐清箫远，鸾随幽镜沈。霜处华芙落，风前银烛侵。寂寞平阳宅，月冷洞房深。"
"安德山池宴集","隋末唐初","上官仪","上路抵平津，后堂罗荐陈。缔交开狎赏，丽席展芳辰。密树风烟积，回塘荷芰新。雨霁虹桥晚，花落凤台春。翠钗低舞席，文杏散歌尘。方惜流觞满，夕鸟已城闉。"
"奉和过旧宅应制","隋末唐初","上官仪","石关清晚夏，璇舆御早秋。神麾飏珠雨，仙吹响飞流。沛水祥云泛，宛郊瑞气浮。大风迎汉筑，丛烟入舜球。翠梧临凤邸，滋兰带鹤舟。偃伯歌玄化，扈跸颂王游。遗簪谬昭奖，珥笔荷恩休。"
"奉和秋日即目应制","隋末唐初","上官仪","上苑通平乐，神池迩建章。楼台相掩映，城阙互相望。缇油泛行幔，箫吹转浮梁。晚云含朔气，斜照荡秋光。落叶飘蝉影，平流写雁行。槿散凌风缛，荷销裛露香。仙歌临枍诣，玄豫历长杨。归路乘明月，千门开未央。"
"八咏应制二首 其一","隋末唐初","上官仪","启重帷，重帷照文杏。翡翠藻轻花，流苏媚浮影。瑶笙燕始归，金堂露初晞。风随少女至，虹共美人归。罗荐已擘鸳鸯被，绮衣复有蒲萄带。残红艳粉映帘中，戏蝶流莺聚窗外。洛滨春雪回，巫峡暮云来。雪花飘玉辇，云光上璧台。共待新妆出，清歌送落梅。"
"八咏应制二首 其二","隋末唐初","上官仪","入丛台，丛台裛春露。滴沥间深红，参差散轻素。妆蝶惊复聚，黄鹂飞且顾。攀折殊未已，复值惊飞起。送影舞衫前，飘香歌扇里。望望惜春晖，行行犹未归。暂得佳游趣，更愁花鸟稀。且学鸟声调凤管，方移花影入鸳机。"
"早春桂林殿应诏","隋末唐初","上官仪","步辇出披香，清歌临太液。晓树流莺满，春堤芳草积。风光翻露文，雪华上空碧。花蝶来未已，山光暧将夕。"
"和太尉戏赠高阳公","隋末唐初","上官仪","薰炉御史出神仙，云鞍羽盖下芝田。红尘正起浮桥路，青楼遥敞御沟前。倾城比态芳菲节，绝世相娇是六年。惯是洛滨要解佩，本是河间好数钱。翠钗照耀衔云发，玉步逶迤动罗袜。石榴绞带轻花转，桃枝绿扇微风发。无情拂袂欲留宾，讵恨深潭不可越。天津一别九秋长，岂若随闻三日香。南国自然胜掌上，东家复是忆王昌。"
"谢都督挽歌","隋末唐初","上官仪","漠漠佳城幽，苍苍松槚暮。鲁幕飘欲卷，宛驷悲还顾。楚挽绕卢山，胡笳临武库。怅然郊原静，烟生归鸟度。"
"酬薛舍人万年宫晚景寓直怀友","隋末唐初","上官仪","奕奕九成台，窈窕绝尘埃。苍苍万年树，玲珑下冥雾。池色摇晚空，岩花敛馀煦。清切丹禁静，浩荡文河注。留连穷胜托，夙期暌善谑。东望安仁省，西临子云阁。长啸披烟霞，高步寻兰若。金狄掩通门，雕鞍归骑喧。燕姝对明月，荆艳促芳尊。别有青山路，策杖访王孙。"
"句","隋末唐初","上官仪","曙色随行漏，早吹入繁笳。旗文萦桂叶，骑影拂桃华。碧潭写春照，青山笼雪花。池牑风月清，閒居游客情。兰泛樽中色，松今弦上声。"
"冬日宴群公于宅各赋一字得杯","隋末唐初","于志宁","陋巷朱轩拥，衡门缇骑来。俱裁七步咏，同倾三雅杯。色动迎春柳，花发犯寒梅。宾筵未半醉，骊歌不用催。"
"句","隋末唐初","马周","何惜邓林树，不借一枝栖。"
"侍宴咏石榴","隋末唐初","孔绍安","可惜庭中树，移根逐汉臣。只为来时晚，花开不及春。"
"咏夭桃","隋末唐初","孔绍安","结叶还临影，飞香欲遍空。不意馀花落，翻沈露井中。"
"落叶","隋末唐初","孔绍安","早秋惊落叶，飘零似客心。翻飞未肯下，犹言惜故林。"
"伤顾学士","隋末唐初","孔绍安","迢遰双崤道，超忽三川湄。此中俱失路，思君不可思。游人行变橘，逝者遽焚芝。忆昔江湖上，同咏子衿诗。何言陵谷徙，翻惊邻笛悲。陈根非席卉，穗帐异书帷。与善成空说，歼良信在兹。今日严夫子，哀命不哀时。"
"别徐永元秀才","隋末唐初","孔绍安","金汤既失险，玉石乃同焚。坠叶还相覆，落羽更为群。岂谓三秋节，重伤千里分。远离弦易转，幽咽水难闻。欲识相思处，山川间白云。"
"结客少年场行","隋末唐初","孔绍安","结客佩吴钩，横行度陇头。雁在弓前落，云从阵后浮。吴师惊燧象，燕将警奔牛。转蓬飞不息，冰河结未流。若使三边定，当封万户侯。"
"赠蔡君","隋末唐初","孔绍安","畴昔同幽谷，伊尔迁乔木。赫奕盛青紫，讨论穷简牍。"
"送蔡君知入蜀二首 其一","隋末唐初","孔德绍","金陵已去国，铜梁忽背飞。失路远相送，他乡何日归。"
"送蔡君知入蜀二首 其二","隋末唐初","孔德绍","灵关九折险，蜀道二星遥。乘槎若有便，希泛广陵潮。"
"赋得华亭鹤","隋末唐初","孔德绍","华亭失侣鹤，乘轩宠遂终。三山凌苦雾，千里激悲风。心危白露下，声断綵弦中。何言斯物变，翻覆似辽东。"
"赋得涉江采芙蓉","隋末唐初","孔德绍","莲舟泛锦碛，极目眺江干。沿流渡楫易，逆浪取花难。有雾疑川广，无风见水宽。朝来采摘倦，讵得久盘桓。"
"王泽岭遭洪水","隋末唐初","孔德绍","地籁风声急，天津云色愁。悠然万顷满，俄尔百川浮。还似金堤溢，翻如碧海流。惊涛遥起鹭，回岸不分牛。徒知怀赵景，终是倦阳侯。木梗诚无托，芦灰岂暇求。思得乘槎便，萧然河汉游。"
"行经太华","隋末唐初","孔德绍","纷吾世网暇，灵岳展幽寻。寥廓风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东都外，此处可抽簪。"
"观太常奏新乐","隋末唐初","孔德绍","大君膺宝历，出豫表功成。钧天金石响，洞庭弦管清。八音动繁会，九变叶希声。和云留睿赏，熏风悦圣情。盛烈光韶濩，易俗迈咸英。窃吹良无取，率舞抃群生。"
"南隐游泉山","隋末唐初","孔德绍","名山狎招隐，俗外远相求。还如倒景望，忽似阆风游。临崖俯大壑，披雾仰飞流。岁积松方偃，年深椿欲秋。野花开石镜，云叶掩山楼。何须问方士，此处即瀛洲。"
"送舍利宿定普岩","隋末唐初","孔德绍","仁祠表虚旷，祗园展肃恭。栖息翠微岭，登顿白云峰。映流看夜月，临峰听晓钟。涧芳十步草，崖阴百丈松。萧然遥路绝，无复市朝踪。"
"夜宿荒村","隋末唐初","孔德绍","绵绵夕漏深，客恨转伤心。抚弦无人听，对酒时独斟。故乡万里绝，穷愁百虑侵。秋草思边马，绕枝惊夜禽。风度谷馀响，月斜山半阴。劳歌欲叙意，终是白头吟。"
"登白马山护明寺","隋末唐初","孔德绍","名岳标形胜，危峰远郁纡。成象建环极，大壮阐规模。层台耸灵鹫，高殿迩阳乌。暂同游阆苑，还类入仙都。三休开碧岭，万户洞金铺。摄心罄前礼，访道挹中虚。遥瞻尽地轴，长望极天隅。白云起梁栋，丹霞映栱栌。露花疑濯锦，泉月似沈珠。今日桃源客，相顾失归涂。"
"句","隋末唐初","孔德绍","谁分菱花影，还看蓬鬓秋。"
"春游曲","隋末唐初","文德皇后","上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。"
"咏汉高祖","隋末唐初","王圭","汉祖起丰沛，乘运以跃鳞。手奋三尺剑，西灭无道秦。十月五星聚，七年四海宾。高抗威宇宙，贵有天下人。忆昔与项王，契阔时未伸。鸿门既薄蚀，荥阳亦蒙尘。虮虱生介胄，将卒多苦辛。爪牙驱信越，腹心谋张陈。赫赫西楚国，化为丘与榛。"
"咏淮阴侯","隋末唐初","王圭","秦王日凶慝，豪杰争共亡。信亦胡为者，剑歌从项梁。项羽不能用，脱身归汉王。道契君臣合，时来名位彰。北讨燕承命，东驱楚绝粮。斩龙堰濉水，擒豹熸夏阳。功成享天禄，建旗还南昌。千金答漂母，百钱酬下乡。吉凶成纠缠，倚伏难预详。弓藏狡兔尽，慷慨念心伤。"
"山中别李处士","隋末唐初","王绩","为向东溪道，人来路渐赊。山中春酒熟，何处得停家。"
"山夜调琴","隋末唐初","王绩","促轸乘明月，抽弦对白云。从来山水韵，不使俗人闻。"
"戏题卜铺壁","隋末唐初","王绩","旦逐刘伶去，宵随毕卓眠。不应长卖卜，须得杖头钱。"
"过酒家五首 其一","隋末唐初","王绩","洛阳无大宅，长安乏主人。黄金销未尽，祗为酒家贫。"
"过酒家五首 其二","隋末唐初","王绩","此日长昏饮，非关养性灵。眼看人尽醉，何忍独为醒。"
"过酒家五首 其三","隋末唐初","王绩","竹叶连糟翠，蒲萄带曲红。相逢不令尽，别后为谁空。"
"过酒家五首 其四","隋末唐初","王绩","对酒但知饮，逢人莫强牵。倚炉便得睡，横瓮足堪眠。"
"过酒家五首 其五","隋末唐初","王绩","有客须教饮，无钱可别沽。来时长道贳，惭愧酒家胡。"
"初春","隋末唐初","王绩","春来日渐长，醉客喜年光。稍觉池亭好，偏宜酒瓮香。"
"咏怀","隋末唐初","王绩","故乡行云是，虚室坐间同。日落西山暮，方知天下空。"
"夜还东溪","隋末唐初","王绩","石苔应可践，丛枝幸易攀。青溪归路直，乘月夜歌还。"
"建德破后入长安咏秋蓬示辛学士","隋末唐初","王绩","遇坎聊知止，逢风或未归。孤根何处断？轻叶强能飞。"
"尝春酒","隋末唐初","王绩","野觞浮郑酌，山酒漉陶巾。但令千日醉，何惜两三春。"
"独酌","隋末唐初","王绩","浮生知几日，无状逐空名。不如多酿酒，时向竹林倾。"
"看酿酒","隋末唐初","王绩","六月调神曲，正朝汲美泉。从来作春酒，未省不经年。"
"秋夜喜遇王处士","隋末唐初","王绩","北场芸藿罢，东皋刈黍归。相逢秋月满，更值夜萤飞。"
"醉后","隋末唐初","王绩","阮籍醒时少，陶潜醉日多。百年何足度，乘兴且长歌。"
"题酒店壁","隋末唐初","王绩","昨夜瓶始尽，今朝瓮即开。梦中占梦罢，还向酒家来。"
"九月九日赠崔使君善为","隋末唐初","王绩","野人迷节候，端坐隔尘埃。忽见黄花吐，方知素节回。映岩千段发，临浦万株开。香气徒盈把，无人送酒来。"
"田家三首 其一","隋末唐初","王绩","家住箕山下，门枕颍川滨。不知今有汉，唯言昔避秦。琴伴前庭月，酒劝后园春。自得中林士，何忝上皇人。"
"咏妓","隋末唐初","王绩","妖姬饰靓妆，窈窕出兰房。日照当轩影，风吹满路香。早时歌扇薄，今日舞衫长。不应令曲误，持此试周郎。"
"独坐","隋末唐初","王绩","问君樽酒外，独坐更何须。有客谈名理，无人索地租。三男婚令族，五女嫁贤夫。百年随分了，未羡陟方壶。"
"野望","隋末唐初","王绩","东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。"
"赠程处士","隋末唐初","王绩","百年长扰扰，万事悉悠悠。日光随意落，河水任情流。礼乐囚姬旦，诗书缚孔丘。不如高枕枕，时取醉消愁。"
"田家三首 其二","隋末唐初","王绩","阮籍生涯懒，嵇康意气疏。相逢一醉饱，独坐数行书。小池聊养鹤，闲田且牧猪。草生元亮径，花暗子云居。倚床看妇织，登垄课儿锄。回头寻仙事，并是一空虚。"
"田家三首 其三","隋末唐初","王绩","平生唯酒乐，作性不能无。朝朝访乡里，夜夜遣人酤。家贫留客久，不暇道精粗。抽帘持益炬，拔箦更燃炉。恒闻饮不足，何见有残壶。"
"在京思故园见乡人问","隋末唐初","王绩","旅泊多年岁，老去不知回。忽逢门前客，道发故乡来。敛眉俱握手，破涕共衔杯。殷勤访朋旧，屈曲问童孩。衰宗多弟侄，若个赏池台。旧园今在否，新树也应栽。柳行疏密布，茅斋宽窄裁。经移何处竹？别种几株梅。渠当无绝水，石计总生苔。院果谁先熟，林花那后开。羁心祗欲问，为报不须猜。行当驱下泽，去剪故园莱。"
"过汉故城","隋末唐初","王绩","大汉昔未定，强秦犹擅场。中原逐鹿罢，高祖郁龙骧。经始谋帝坐，兹焉壮未央。规模穷栋宇，表里浚城隍。群后崇长乐，中朝增建章。钩陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓保灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豺虎斗岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。在昔高门内，于今岐路傍。馀基不可识，古墓列成行。狐兔惊魍魉，鸱鸮嚇獝狂。空城寒日晚，平野暮云黄。烈烈焚青棘，萧萧吹白杨。千秋并万岁，空使咏歌伤。"
"食后","隋末唐初","王绩","田家无所有，晚食遂为常。菜剪三秋绿，飧炊百日黄。胡麻山麨样，楚豆野麋方。始暴松皮脯，新添杜若浆。葛花消酒毒，萸蒂发羹香。鼓腹聊乘兴，宁知逢世昌。"
"晚年叙志示翟处士","隋末唐初","王绩","弱龄慕奇调，无事不兼修。望气登重阁，占星上小楼。明经思待诏，学剑觅封侯。弃繻频北上，怀刺几西游。中年逢丧乱，非复昔追求。失路青门隐，藏名白社游。风云私所爱，屠博暗为俦。解纷曾霸越，释难颇存周。晚岁聊长想，生涯太若浮。归来南亩上，更坐北溪头。古岸多磐石，春泉足细流。东隅诚已谢，西景惧难收。无谓退耕近，伏念已经秋。庚桑逢处跪，陶潜见人羞。三晨宁举火，五月镇披裘。自有居常乐，谁知身世忧。"
"黄颊山","隋末唐初","王绩","别有青溪道，斜亘碧岩隈。崩榛横古蔓，荒石拥寒苔。野心长寂寞，山径本幽回。步步攀藤上，朝朝负药来。几看松叶秀，频值菊花开。无人堪作伴，岁晚独悠哉。"
"游仙四首 其一","隋末唐初","王绩","暂出东陂路，过访北岩前。蔡经新学道，王烈旧成仙。驾鹤来无日，乘龙去几年。三山银作地，八洞玉为天。金精飞欲尽，石髓溜应坚。自悲生世促，无暇待桑田。"
"游仙四首 其二","隋末唐初","王绩","上月芝兰径，中岩紫翠房。金壶新练乳，玉釜始煎香。六局黄公术，三门赤帝方。吹沙聊作鸟，动石试为羊。缑氏还程促，瀛洲会日长。谁知北岩下，延首咏霓裳。"
"游仙四首 其三","隋末唐初","王绩","结衣寻野路，负杖入山门。道士言无宅，仙人更有村。斜溪横桂渚，小径入桃源。玉床尘稍冷，金炉火尚温。心疑游北极，望似陟西昆。逆愁归旧里，萧条访子孙。"
"游仙四首 其四","隋末唐初","王绩","真经知那是，仙骨定何为。许迈心长切，嵇康命似奇。桑疏金阙迥，苔重石梁危。照水然犀角，游山费虎皮。鸭桃闻已种，龙竹未经骑。为向天仙道，栖遑君讵知。"
"策杖寻隐士","隋末唐初","王绩","策杖寻隐士，行行路渐赊。石梁横涧断，土室映山斜。孝然纵有舍，威辇遂无家。置酒烧枯叶，披书坐落花。新垂滋水钓，旧结茂陵罝。岁岁长如此，方知轻世华。"
"山中叙志","隋末唐初","王绩","物外知何事，山中无所有。风鸣静夜琴，月照芳春酒。直置百年内，谁论千载后。张奉娉贤妻，老莱籍嘉偶。孟光傥未嫁，梁鸿正须妇。"
"北山","隋末唐初","王绩","旧知山里绝氛埃，登高日暮心悠哉。子平一去何时返？仲叔长游遂不来。幽兰独夜清琴曲，桂树凌云浊酒杯。槁项同枯木，丹心等死灰。"
"古意六首 其一","隋末唐初","王绩","幽人在何所？紫岩有仙躅。月下横宝琴，此外将安欲。材抽峄山干，徽点昆丘玉。漆抱蛟龙唇，丝缠凤凰足。前弹广陵罢，后以明光续。百金买一声，千金传一曲。世无钟子期，谁知心所属。"
"古意六首 其二","隋末唐初","王绩","竹生大夏溪，苍苍富奇质。绿叶吟风劲，翠茎犯霄密。霜霰封其柯，鹓鸾食其实。宁知轩辕后，更有伶伦出。刀斧俄见寻，根株坐相失。裁为十二管，吹作雄雌律。有用虽自伤，无心复招疾。不如山上草，离离保终吉。"
"古意六首 其三","隋末唐初","王绩","宝龟尺二寸，由来宅深水。浮游五湖内，宛转三江里。何不深复深，轻然至溱洧。溱洧源流狭，春秋不濡轨。渔人递往还，网罟相萦藟。一朝失运会，刳肠血流死。丰骨输庙堂，鲜腴籍笾簋。弃置谁怨尤，自我招此否。馀灵寄明卜，复来钦所履。"
"古意六首 其四","隋末唐初","王绩","松生北岩下，由来人径绝。布叶捎云烟，插根拥岩穴。自言生得地，独负凌云洁。何时畏斤斧，几度经霜雪。风惊西北枝，雹陨东南节。不知岁月久，稍觉枝干折。藤萝上下碎，枝干纵横裂。行当糜烂尽，坐共灰尘灭。宁关匠石顾，岂为王孙折。盛衰自有时，圣贤未尝屑。寄言悠悠者，无为嗟大耋。"
"古意六首 其五","隋末唐初","王绩","桂树何苍苍，秋来花更芳。自言岁寒性，不知露与霜。幽人重其德，徙植临前堂。连拳八九树，偃蹇二三行。枝枝自相纠，叶叶还相当。去来双鸿鹄，栖息两鸳鸯。荣荫诚不厚，斤斧亦勿伤。赤心许君时，此意那可忘。"
"古意六首 其六","隋末唐初","王绩","彩凤欲将归，提罗出郊访。罗张大泽已，凤入重云飏。朝栖昆阆木，夕饮蓬壶涨。问凤那远飞，贤君坐相望。凤言荷深德，微禽安足尚。但使雏卵全，无令矰缴放。皇臣力牧举，帝乐箫韶畅。自有来巢时，明年阿阁上。"
"石竹咏","隋末唐初","王绩","萋萋结绿枝，晔晔垂朱英。常恐零露降，不得全其生。叹息聊自思，此生岂我情。昔我未生时，谁者令我萌。弃置勿重陈，委化何足惊。"
"阶前石行","隋末唐初","王绩","上天布甘雨，万物咸均平。自顾微且贱，亦得蒙滋荣。"
"采药","隋末唐初","王绩","野情贪药饵，郊居倦蓬荜。青龙护道符，白犬游仙术。腰镰戊己月，负锸庚辛日。时时断嶂遮，往往孤峰出。行披葛仙经，坐检神农帙。龟蛇采二苓，赤白寻双朮。地冻根难尽，丛枯苗易失。从容肉作名，薯蓣膏成质。家丰松叶酒，器贮参花蜜。且复归去来，刀圭辅衰疾。"
"春日","隋末唐初","王绩","前旦出园游，林华都未有。今朝下堂来，池冰开已久。雪被南轩梅，风催北庭柳。遥呼灶前妾，却报机中妇。年光恰恰来，满瓮营春酒。"
"春旦直疏","隋末唐初","王绩","春夜犹自长，高窗来月明。耿耿不能寐，振衣步前楹。怀抱暂无扰，自觉形神清。遐想太古事，俯察今世情。淳薄何不同，运数之所成。叹息万重隔，已闻晨鸡鸣。回看东南隅，□□□□□。谁知忘机者，寂泊存其精。"
"春桂问荅二首 其一","隋末唐初","王绩","问春桂：桃李正芬华，年光随处满，何事独无花。"
"春桂问荅二首 其二","隋末唐初","王绩","春桂荅：春华讵能久，风霜摇落时，独秀君知不。"
"薛记室收过庄见寻率题古意以赠","隋末唐初","王绩","伊昔逢丧乱，历数闰当馀。豺狼塞衢路，桑梓成丘墟。余及尔皆亡，东西各异居。尔为背风鸟，我为涸辙鱼。逮承云雷后，欣逢天地初。东川聊下钓，南亩试挥锄。资税幸不及，伏腊常有储。散诞时须酒，萧条懒向书。朽木不可雕，短翮将焉摅。故人有深契，过我蓬蒿庐。曳裾出门迎，握手登前除。相看非旧颜，忽若形骸疏。追道宿昔事，切切心相于。忆我少年时，携手游东渠。梅李夹两岸，花枝何扶疏。同志亦不多，西庄有姚徐。尝爱陶渊明，酌醴焚枯鱼。尝学公孙弘，策杖牧群猪。追念甫如昨，奄忽成空虚。人生讵能几，岁岁常不舒。赖有北山僧，教我以真如。使我视听遣，自觉尘累祛。何事须筌蹄，今已得兔鱼。旧游傥多暇，同此释纷拿。"
"赠李徵君大寿","隋末唐初","王绩","孔淳辞散骑，陆昶谢中郎。幅巾朝帝罢，杖策去官忙。附车还赵郡，乘船向武昌。九徵书未已，十辟誉弥彰。副君迎绮季，天子送严光。灞陵幽径近，磻溪隐路长。编蓬还作室，绩草更为裳。会稽置樵处，兰陵卖药行。看书惟道德，开教止农桑。别有幽怀侣，由来高让王。前年辞厚币，今岁返寒乡。有书横石架，无毡坐土床。兰英犹足酿，竹实本无粮。涧松寒转直，山菊秋自香。管宁存祭礼，王霸重朝章。去去相随去，披裘骄盛唐。"
"赠学仙者","隋末唐初","王绩","采药层城远，寻师海路赊。玉壶横日月，金阙断烟霞。仙人何处在？道士未还家。谁知彭泽意，更觅步兵那。春酿煎松叶，秋杯浸菊花。相逢宁可醉，定不学丹砂。"
"赠梁公","隋末唐初","王绩","我欲图世乐，斯乐难可常。位大招讥嫌，禄极生祸殃。圣莫若周公，忠岂踰霍光。成王已兴诮，宣帝如负芒。范蠡何智哉，单舟戒轻装。疏广岂不怀，策杖还故乡。朱门虽足悦，赤族亦可伤。履霜成坚冰，知足胜不祥。我今穷家子，自言此见长。功成皆能退，在昔谁灭亡。"
"句","隋末唐初","王绩","琴曲唯留古，书多半是经。横裁桑节杖，直剪竹皮巾。鹤警琴亭夜，莺啼酒瓮春。颜回唯乐道，原宪岂伤贫。寄身千载下，聊游万物初。欲令无作有，翻觉实成虚。双关防易断，只眼畏难全。鱼鳞张九拒，鹤翅拥三边。"
"与长孙无忌互嘲 其二","隋末唐初","欧阳询","索头连背暖，漫裆畏肚寒。只因心浑浑，所以面团团。"
"冬日宴于庶子宅各赋一字得趣","隋末唐初","令狐德棻","高门聊命赏，群英于此遇。放旷山水情，留连文酒趣。夕烟起林兰，霜枝殒庭树。落景虽已倾，归轩幸能驻。"
"留诗 其一","隋末唐初","叶法善","昔在禹馀天，还依太上家。忝以掌仙录，去来乘烟霞。暂下宛利城，渺然思金华。自此非久住，云上登香车。"
"留诗 其二","隋末唐初","叶法善","适向人间世，时复济苍生。度人初行满，辅国亦功成。但念清微乐，谁忻下界荣。门人好住此，翛然云上征。"
"留诗 其三","隋末唐初","叶法善","退仙时此地，去俗久为荣。今日登云天，归真游上清。泥丸空示世，腾举不为名。为报学仙者，知余朝玉京。"
"咏山","隋末唐初","刘斌","灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。"
"送刘散员同赋陈思王诗得好鸟鸣高枝","隋末唐初","刘斌","春林已自好，时鸟复和鸣。枝交难奋翼，谷静易流声。间关才得性，矰缴遽相惊。安知背飞远，拂雾独晨征。"
"和许给事伤牛尚书","隋末唐初","刘斌","名臣不世出，百工之所求。况乃非常器，遭逢兴运秋。符彩照千里，铨衡综九流。经纶资百物，樽俎寄皇猷。韶濩倾复理，典礼紊还修。虽贞栋梁任，兼好艺文游。伫闻和鼎实，行当奉介丘。高衢翻税驾，阅水遽迁舟。传呼更何日，曳履闻无由。归魂藐脩路，征棹舣邗沟。林薄长风惨，江上寒云愁。夜台终不曙，遗芳徒自留。"
"和谒孔子庙","隋末唐初","刘斌","性与虽天纵，主世乃无由。何言泰山毁，空惊逝水流。及门思往烈，入室想前修。寂寞荒阶暮，摧残古木秋。遗风暧如此，聊以慰蒸求。"
"登楼望月二首 其一","隋末唐初","刘斌","圆月当新霁，高楼见最明。素波流粉壁，丹桂拂飞甍。下瞰千门静，旁观万象生。梧桐窗下影，乌鹊槛前声。啸逸刘琨兴，吟资庾亮情。游人莫登眺，迢递故乡程。"
"登楼望月二首 其二","隋末唐初","刘斌","皎洁三秋月，巍峨百丈楼。下分征客路，上有美人愁。帐卷芙蓉带，帘褰玳瑁钩。倚窗情渺渺，凭槛思悠悠。未得金波转，俄成玉箸流。不堪三五夕，夫婿在边州。"
"四言诗","隋末唐初","孙思邈","取金之精，合石之液。列为夫妇，结为魂魄。一体混沌，两精感激。河车覆载，鼎候无忒。洪炉烈火，烘燄翕赫。烟未及黔，燄不假碧。如畜扶桑，若藏霹雳。姹女气索，婴儿声寂。透出两仪，丽于四极。壁立几多，马驰一驿。宛其死矣，适然从革。恶黜善迁，情回性易。紫色内达，赤芒外射。熠若火生，乍疑血滴。号曰中环，退藏于密。雾散五内，川流百脉。骨变金植，颜驻玉泽。阳德乃敷，阴功□积。南宫度名，北斗落籍。"
"拟江令于长安归扬州九日赋","隋末唐初","许敬宗","本逐征鸿去，还随落叶来。菊花应未满，请待诗人开。"
"拟江令于长安归扬州九日赋","隋末唐初","许敬宗","游人倦蓬转，乡思逐雁来。偏想临潭菊，芳蕊对谁开。"
"冬日宴于庶子宅各赋一字得归","隋末唐初","许敬宗","倦游嗟落拓，短翮慕追飞。周醪忽同醉，牙弦乃共挥。油云澹寒色，落景霭霜霏。累日方投分，兹夕谅无归。"
"奉和七夕宴悬圃应制二首 其一","隋末唐初","许敬宗","牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。"
"奉和七夕宴悬圃应制二首 其二","隋末唐初","许敬宗","婺闺期今夕，娥轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。"
"奉和仪鸾殿早秋应制","隋末唐初","许敬宗","睿想追嘉豫，临轩御早秋。斜晖丽粉壁，清吹肃朱楼。高殿凝阴满，雕窗艳曲流。小臣参广宴，大造谅难酬。"
"奉和过慈恩寺应制","隋末唐初","许敬宗","凤阙邻金地，龙旂拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。"
"奉和咏雨应诏","隋末唐初","许敬宗","舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。"
"送刘散员同赋得陈思王诗山树郁苍苍","隋末唐初","许敬宗","乔木托危岫，积翠绕连冈。叶疏犹漏影，花少未流芳。风来闻肃肃，雾罢见苍苍。此中饯行迈，不异上河梁。"
"安德山池宴集","隋末唐初","许敬宗","戚里欢娱地，园林瞩望新。山庭带芳杜，歌吹叶阳春。台榭疑巫峡，荷蕖似洛滨。风花萦少女，虹梁聚美人。宴游穷至乐，谈笑毕良辰。独叹高阳晚，归路不知津。"
"侍宴莎册宫应制得情字","隋末唐初","许敬宗","三星希曙景，万骑翊天行。葆羽翻风队，腾吹掩山楹。暖日晨光浅，飞烟旦彩轻。塞寒桃变色，冰断箭流声。渐奏长安道，神皋动睿情。"
"奉和九月九日应制","隋末唐初","许敬宗","爽气申时豫，临秋肆武功。太液荣光发，曾城佳气融。紫霄寒暑丽，黄山极望通。讲艺遵先{車丸}，睹德畅宸衷。鹫岭飞夏服，娥魄乱雕弓。汗浃镳流赭，尘生埒散红。饮羽惊开石，中叶遽凋丛。雁殚云路静，乌坠日轮空。九流参广宴，万宇抃恩隆。"
"奉和元日应制","隋末唐初","许敬宗","天正开初节，日观上重轮。百灵滋景祚，万玉庆惟新。待旦敷玄造，韬旒御紫宸。武帐临光宅，文卫象钩陈。广庭扬九奏，大帛丽三辰。发生同化育，播物体陶钧。霜空澄晓气，霞景瑩芳春。德辉覃率土，相贺奉还淳。"
"奉和圣制登三台言志应制","隋末唐初","许敬宗","中天表云榭，载极耸昆楼。圣作规玄造，轩阿复聿修。高门符令节，形胜总神州。企翼抟禽萃，飞甍燕雀游。缀星罗百拱，缘汉转三休。旦云生玉舄，初月上银钩。妙管含秦凤，仙姿丽斗牛。形言防处逸，粹藻发嘉猷。荷生无以谢，尽瘁竟何酬。"
"奉和守岁应制","隋末唐初","许敬宗","玉琯移玄序，金奏赏彤闱。祥鸾歌里转，春燕舞前归。寿爵传三礼，灯枝丽九微。运广薰风积，恩深湛露晞。送寒终此夜，延宴待晨晖。"
"奉和行经破薛举战地应制","隋末唐初","许敬宗","混元分大象，长策挫修鲸。于斯建宸极，由此创鸿名。一戎乾宇泰，千祀德流清。垂衣凝庶绩，端拱铸群生。复整瑶池驾，还临官渡营。周游寻曩迹，旷望动天情。帷宫面丹浦，帐殿瞩宛城。虏场栖九穗，前歌被六英。战地甘泉涌，阵处景云生。普天沾凯泽，相携欣颂平。"
"奉和过旧宅应制","隋末唐初","许敬宗","飞云临紫极，出震表青光。自尔家寰海，今兹返帝乡。情深感代国，乐甚宴谯方。白水浮佳气，黄星聚太常。岐凤鸣层阁，酆雀贺雕梁。桂山犹总翠，蘅薄尚流芳。攀鳞有遗皓，沐德抃称觞。"
"奉和初春登楼即目应诏","隋末唐初","许敬宗","旭日临重壁，天眷极中京。春晖发芳甸，佳气满层城。去鸟随看没，来云逐望生。歌里非烟飏，琴上凯风清。文波浮镂槛，摛景焕雕楹。璇玑体宽政，隆栋象端衡。创规虽有作，凝拱遂无营。沐恩空改鬓，将何谢夏成。"
"奉和春日望海","隋末唐初","许敬宗","韩夷愆奉赆，凭险乱天常。乃神弘庙略，横海剪吞航。电野清玄菟，腾笳振白狼。连云飞巨舰，编石架浮梁。周游临大壑，降望极遐荒。桃门通山抃，蓬渚降霓裳。惊涛含蜃阙，骇浪掩晨光。青丘绚春组，丹谷耀华桑。长驱七萃卒，成功百战场。俄且旋戎路，饮至肃岩廊。"
"奉和秋日即目应制","隋末唐初","许敬宗","玉露交珠网，金风度绮钱。昆明秋景淡，岐岫落霞然。辞燕归寒海，来鸿出远天。叶动罗帷飏，花映绣裳鲜。规空升闇魄，笼野散轻烟。鹊度林光起，凫没水文圆。无机络秋纬，如管奏寒蝉。乃眷情何极，宸襟豫有旃。"
"奉和宴中山应制","隋末唐初","许敬宗","飞云旋碧海，解网宥青丘。养贤停八骏，观风驻五牛。张乐临尧野，扬麾历舜州。中山献仙酤，赵媛发清讴。塞门朱雁入，郊薮紫麟游。一举氛霓静，千龄德化流。"
"游清都观寻沈道士得清字","隋末唐初","许敬宗","幽人蹈箕颍，方士访蓬瀛。岂若逢真气，齐契体无名。既诠众妙理，聊畅远游情。纵心驰贝阙，怡神想玉京。或命馀杭酒，时听洛滨笙。风衢通阆苑，星使下层城。蕙帐晨飙动，芝房夕露清。方叶栖迟趣，于此听钟声。"
"七夕赋咏成篇","隋末唐初","许敬宗","一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。"
"奉和入潼关","隋末唐初","许敬宗","曦驭循黄道，星陈引翠旗。济潼纡万乘，临河耀六师。前旌弥陆海，后骑发通伊。势踰回地轴，威盛转天机。是节岁穷纪，关树荡凉飔。仙露含灵掌，瑞鼎照川湄。冲襟赏临睨，高咏入京畿。"
"奉和圣制送来济应制","隋末唐初","许敬宗","万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。"
"奉和执契静三边应诏","隋末唐初","许敬宗","玄塞隔阴戎，朱光分昧谷。地游穷北际，云崖尽西陆。星次绝轩台，风衢乖禹服。寰区无所外，天覆今咸育。窜苗犹有孽，戮负自贻辜。疏网妖鲵漏，盘薮怪禽逋。髯飞尚假息，乳视暂稽诛。乾灵振玉弩，神略运璇枢。日羽廓游气，天阵清华野。升晅光西夜，驰恩溢东泻。挥袂静昆炎，开关纳流赭。锦轺凌右地，华缨羁大夏。清台映罗叶，玄沚控瑶池。驼鹿输珍贶，树羽飨来仪。辍肴观化宇，栖籞萃条支。熏风交阆阙，就日泛濛漪。充庭延饮至，绚简敷春藻。迎姜已创图，命力方论道。昔托游河乘，再备商山皓。欣逢德化流，思效登封草。"
"奉和秋暮言志应制","隋末唐初","许敬宗","秋深桂初发，寒窗菊馀菲。波拥群凫至，秋飘朔雁归。月荚生还落，云枝似复非。凝宸阅栖亩，观文伫少微。圣敬韬前哲，先天谅不违。"
"奉和喜雪应制","隋末唐初","许敬宗","嵰州表奇贶，閟竹应遐巡。何如御京洛，流霰下天津。忽若琼林曙，俄同李径春。姑峰映仙质，郢路杂歌尘。伏槛观花瑞，称觞庆冬积。飘河共泻银，委树还重璧。连山分掩翠，绵霄远韬碧。千里遍浮空，五轫咸沦迹。机前辉裂素，池上伴凌波。腾华承玉宇，凝照混金娥。是日松筠性，欣奉柏梁歌。"
"奉和登陕州城楼应制","隋末唐初","许敬宗","挹河澄绿宇，御沟映朱宫。辰旂翻丽景，星盖曳雕虹。学嚬齐柳嫩，妍笑发春丛。锦鳞文碧浪，绣羽绚青空。眷念三阶静，遥想二南风。"
"冬日宴于庶子宅各赋一字得平","隋末唐初","岑文本","金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。"
"奉述飞白书势","隋末唐初","岑文本","六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。"
"安德山池宴集","隋末唐初","岑文本","甲第多清赏，芳辰命羽卮。书帷通竹径，琴台枕槿篱。池疑夜壑徙，山似郁洲移。雕楹网萝薜，激濑合埙篪。鸟戏翻新叶，鱼跃动清漪。自得淹留趣，宁劳攀桂枝。"
"奉和正日临朝","隋末唐初","岑文本","时雍表昌运，日正叶灵符。德兼三代礼，功包四海图。踰沙纷在列，执玉俨相趋。清跸喧辇道，张乐骇天衢。拂蜺九旗映，仪凤八音殊。佳气浮仙掌，熏风绕帝梧。天文光七政，皇恩被九区。方陪瘗玉礼，珥笔岱山隅。"
"逸人歌赠李山人","隋末唐初","张楚金","上有尧兮下有田，眠松阳兮漱颍流。其貌古，其心幽，浩歌一曲兮林壑秋。道险可惊兮人莫用，乐天知命兮守岩洞。时击磬兮嗟鸣凤，吾欲知往古之不可追，自悠悠于凡梦。"
"杂曲歌辞 其一 堂堂","隋末唐初","李义府","懒正鸳鸯被，羞褰玳瑁床。春风别有意，密处也寻香。"
"咏乌","隋末唐初","李义府","日里飏朝彩，琴中伴夜啼。上林如许树，不借一枝栖。"
"杂曲歌辞 其二 堂堂","隋末唐初","李义府","镂月成歌扇，裁云作舞衣。自怜回雪影，好取洛川归。"
"咏鹦鹉","隋末唐初","李义府","牵弋辞重海，触网去层峦。戢翼雕笼际，延思彩霞端。慕侣朝声切，离群夜影寒。能言殊可贵，相助忆长安。"
"宣正殿芝草","隋末唐初","李义府","明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。"
"在巂州遥叙封禅","隋末唐初","李义府","天齐标巨镇，日观启崇朝。岧峣临渤澥，隐嶙控河沂。眺迥分吴乘，凌高属汉祠。建岳诚为长，升功谅在兹。帝猷符广运，玄范畅文思。飞声总地络，腾化抚乾维。瑞策开珍凤，祯图荐宝龟。创封超昔夏，修禅掩前姬。东后方肆觐，西都导六师。肃驾移星苑，扬罕驭风司。沸鼓喧平陆，凝跸静通逵。汶阳驰月羽，蒙阴警电麾。岩花飘曙辇，峰叶荡春旗。石闾环藻卫，金坛映黼帷。仙阶溢秘秬，灵检耀祥芝。张乐分韶濩，观礼纵华夷。佳气浮丹谷，荣光泛绿坻。三始贻遐贶，万岁受重釐。菲质陶恩奖，趋迹奉轩墀。触网沦幽裔，乘徼限明时。周南昔已叹，邛西今复悲。"
"和边城秋气早","隋末唐初","李义府","金微凝素节，玉律应清葭。边马秋声急，征鸿晓阵斜。关树凋凉叶，塞草落寒花。雾暗长川景，云昏大漠沙。溪深路难越，川平望超忽。极望断烟飘，遥落惊蓬没。霜结龙城吹，水照龟林月。日色夏犹冷，霜华春未歇。睿作高紫宸，分明映玄阙。"
"招谕有怀赠同行人","隋末唐初","李义府","远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临汎多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白狼行欲静，骢马何常驱。愿接轺旆尘，联翩东北骛。"
"和从叔禄愔元日早朝","隋末唐初","李元操","铜浑变秋节，玉律动年灰。暧暧城霞旦，隐隐禁门开。众灵凑仙府，百神朝帝台。叶令双凫至，梁王驷马来。戈鋋映林阙，歌管拂尘埃。保章望瑞气，尚书免火灾。冠冕多秀士，簪裾饶上才。谁怜张仲蔚，日暮反蒿莱。"
"咏萤火示情人","隋末唐初","李百药","窗里怜灯暗，阶前畏月明。不辞逢露湿，祗为重宵行。"
"咏蝉","隋末唐初","李百药","清心自饮露，哀响乍吟风。未上华冠侧，先惊翳叶中。"
"春眺","隋末唐初","李百药","疲痾荷拙患，沦踬合幽襟。栖息在何处？丘中鸣素琴。"
"文德皇后挽歌","隋末唐初","李百药","裴回两仪殿，怅望九成台。玉辇终辞宴，瑶筐遂不开。野旷阴风积，川长思鸟来。寒山寂已暮，虞殡有馀哀。"
"杂曲歌辞 其一 火凤辞","隋末唐初","李百药","歌声扇后出，妆影镜中轻。未能令掩笑，何处欲障声。知音自不惑，得念是分明。莫见双嚬敛，疑人含笑情。"
"戏赠潘徐城门迎两新妇","隋末唐初","李百药","秦晋称旧匹，潘徐有世亲。三星宿已会，四德婉而嫔。霞光鬓里薄，月影扇中新。年华与妆面，共作一芳春。"
"杂曲歌辞 其二 火凤辞","隋末唐初","李百药","佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。"
"奉和正日临朝应诏","隋末唐初","李百药","化历昭唐典，承天顺夏正。百灵警朝禁，三辰扬旆旌。充庭富礼乐，高宴齿簪缨。献寿符万岁，移风韵九成。"
"奉和初春出游应令","隋末唐初","李百药","鸣笳出望苑，飞盖下芝田。水光浮落照，霞彩淡轻烟。柳色迎三月，梅花隔二年。日斜归骑动，馀兴满山川。"
"雨后","隋末唐初","李百药","晚来风景丽，晴初物色华。薄云向空尽，轻虹逐望斜。后窗临岸竹，前阶枕浦沙。寂寥无与晤，尊酒论风花。"
"送别","隋末唐初","李百药","眷言一杯酒，悽怆起离忧。夜花飘露气，暗水急还流。雁行遥上月，虫声迥映秋。明日河梁上，谁与论仙舟。"
"寄杨公","隋末唐初","李百药","公子盛西京，光华早著名。分庭接游士，虚馆待时英。高阁浮香出，长廊宝钏鸣。面花无隔笑，歌扇不障声。"
"少年行","隋末唐初","李百药","少年飞翠盖，上路勒金镳。始酌文君酒，新吹弄玉箫。少年不欢乐，何以尽芳朝。千金笑里面，一搦掌中腰。挂缨岂惮宿，落珥不胜娇。寄语少年子，无辞归路遥。"
"王师渡汉水经襄阳","隋末唐初","李百药","导漾疏源远，归海会流长。延波接荆梦，通望迩沮漳。高岸沈碑影，曲溆丽珠光。云昏翠岛没，水广素涛扬。阅川已多叹，遐睇几增伤。临溪犹驻马，望岘欲沾裳。乔木下寒叶，亭林落晓霜。山公不可遇，谁与访高阳。"
"安德山池宴集","隋末唐初","李百药","朝宰论思暇，高宴临方塘。云飞凤台管，风动令君香。细草开金埒，流霞泛羽觞。虹桥分水态，镜石引菱光。上才同振藻，小技谬连章。怀音自兰室，徐步返山庄。"
"和许侍郎游昆明池","隋末唐初","李百药","神池望不极，沧波接远天。仪星似河汉，落景类虞泉。年深平馆宇，道泰偃戈船。差池下凫雁，掩映生云烟。浪花开已合，风文直且连。税马金堤外，横舟石岸前。羽觞倾绿蚁，飞日落红鲜。积水浮深智，明珠曜雅篇。大鲸方远击，沈灰独未然。知君啸俦侣，短翮徒联翩。"
"途中述怀","隋末唐初","李百药","伯喈迁塞北，亭伯之辽东。伊余何为客，独守云台中。途遥已日暮，时泰道斯穷。拔心悲岸草，半死落岩桐。目送衡阳雁，情伤江上枫。福兮良所伏，今也信难通。丈夫自有志，宁伤官不公。"
"渡汉江","隋末唐初","李百药","东流既瀰瀰，南纪信滔滔。水激沈碑岸，波骇弄珠皋。含星映浅石，浮盖下奔涛。溜阔霞光近，川长晓气高。樯乌转轻翼，戏鸟落风毛。客心既多绪，长歌且代劳。"
"赋得魏都","隋末唐初","李百药","炎运精华歇，清都宝命开。帝里三方盛，王庭万国来。玄武疏遥磴，金凤上层台。乍进仙童药，时倾避暑杯。南馆招奇士，西园引上才。还惜刘公干，疲病清漳隈。"
"杂曲歌辞 妾薄命","隋末唐初","李百药","团扇秋风起，长门夜月明。羞闻拊背人，恨说舞腰轻。太常应已醉，刘君恒带酲。横陈每虚设，吉梦竟何成。"
"秋晚登古城","隋末唐初","李百药","日落征途远，怅然临古城。颓墉寒雀集，荒堞晚乌惊。萧森灌木上，迢遰孤烟生。霞景焕馀照，露气澄晚清。秋风转摇落，此志安可平。"
"郢城怀古","隋末唐初","李百药","客心悲暮序，登墉瞰平陆。林泽窅芊绵，山川郁重复。王公资设险，名都拒江隩。方城次北门，溟海穷南服。长策挫吴豕，雄图竞周鹿。万乘重沮漳，九鼎轻伊谷。大蒐云梦掩，壮观章华筑。人世更盛衰，吉凶良倚伏。遽见邻交断，仍睹贤臣逐。南风忽不竞，西师日侵蹙。运圯属驰驱，时屯恣敲朴。莫救夷陵火，无复秦庭哭。鄢郢遂丘墟，风尘俄惨黩。狐兔时游践，霜露日沾沐。钓渚故池平，神台层宇覆。阵云埋夏首，穷阴惨荒谷。怅矣舟壑迁，悲哉年祀倏。虽异三春望，终伤千里目。"
"晚渡江津","隋末唐初","李百药","寂寂江山晚，苍苍原野暮。秋气怀易悲，长波淼难溯。索索风叶下，离离早鸿度。丘壑列夕阴，葭菼凝寒雾。日落亭皋远，独此怀归慕。"
"谒汉高庙","隋末唐初","李百药","纂尧灵命启，灭楚馀闰终。飞名膺帝箓，沈迹韫神功。瑞气朝浮砀，祥符夜告丰。抑扬驾人杰，叱咤掩时雄。缔构三灵改，经纶五纬同。干戈革宇内，声教尽寰中。运谢年逾远，魂归道未穷。树碑留故邑，抗殿表祠宫。沐兰祈泗上，谒帝动深衷。英威肃如在，文物杳成空。竹皮聚寒径，枌社落霜丛。萧索阴云晚，长川起大风。"
"登叶县故城谒沈诸梁庙","隋末唐初","李百药","总辔临秋原，登城望寒日。烟霞共掩映，林野俱萧瑟。楚塞郁不穷，吴山高渐出。客行殊未已，沐澡期终吉。椒桂奠芳樽，风云下虚室。馆宇肃而静，神心康且逸。伊我非真龙，勿惊疲朽质。"
"赋礼记","隋末唐初","李百药","玉帛资王会，郊丘叶圣情。重广开环堵，至道轶金籯。盘薄依厚地，遥裔腾太清。方悦升中礼，足以慰馀生。"
"句","隋末唐初","李百药","今日持团扇，非是为秋风。"
"淮阳感怀","隋末唐初","李密","金风荡初节，玉露凋晚林。此夕穷涂士，郁陶伤寸心。野平葭苇合，村荒藜藿深。眺听良多感，徙倚独沾襟。沾襟何所为，怅然怀古意。秦俗犹未平，汉道将何翼。樊哙市井徒，萧何刀笔吏。一朝时运会，千古传名谥。寄言世上雄，虚生真可愧。"
"玄武门侍宴","隋末唐初","杜正伦","大君端扆暇，睿赏狎林泉。开轩临禁籞，藉野列芳筵。参差歌管飏，容裔羽旗悬。玉池流若醴，云阁聚非烟。湛露晞尧日，熏风入舜弦。大德侔玄造，微物荷陶甄。谬陪瑶水宴，仍厕柏梁篇。阚名徒上月，邹辩讵谈天。既喜光华旦，还伤迟暮年。犹冀升中日，簪裾奉肃然。"
"冬日宴于庶子宅各赋一字得节","隋末唐初","杜正伦","李门余妄进，徐榻君恒设。清论畅玄言，雅琴飞白雪。寒云暧落景，朔风凄暮节。方欣投辖情，且驻当归别。"
"出玉关","隋末唐初","来济","敛辔遵龙汉，衔悽渡玉关。今日流沙外，垂涕念生还。"
"咏砚","隋末唐初","杨师道","圆池类璧水，轻翰染烟华。将军欲定远，见弃不应赊。"
"咏舞","隋末唐初","杨师道","二八如回雪，三春类早花。分行向烛转，一种逐风斜。"
"奉和正日临朝应诏","隋末唐初","杨师道","皇猷被寰宇，端扆属元辰。九重丽天邑，千门临上春。"
"奉和咏弓","隋末唐初","杨师道","霜重麟胶劲，风高月影圆。乌飞随帝辇，雁落逐鸣弦。"
"采莲子","隋末唐初","杨师道","采莲江浦觅同心，日暮风生江水深。莫言花重船应没，自解凌波不畏沈。"
"初秋夜坐应诏","隋末唐初","杨师道","玉琯凉初应，金壶夜渐阑。沧池流稍洁，仙掌露方漙。雁声风处断，树影月中寒。爽气长空净，高吟觉思宽。"
"初宵看婚","隋末唐初","杨师道","洛城花烛动，戚里画新蛾。隐扇羞应惯，含情愁已多。轻啼湿红粉，微睇转横波。更笑巫山曲，空传暮雨过。"
"咏饮马应诏","隋末唐初","杨师道","清晨控龙马，弄影出花林。躞蹀依春涧，联翩度碧浔。苔流染丝络，水洁写雕簪。一御瑶池驾，讵忆长城阴。"
"赋终南山用风字韵应诏","隋末唐初","杨师道","眷言怀隐逸，辍驾践幽丛。白云飞夏雨，碧岭横春虹。草绿长杨路，花疏五柞宫。登临日将晚，兰桂起香风。"
"中书寓直咏雨简褚起居上官学士","隋末唐初","杨师道","云暗苍龙阙，沈沈殊未开。窗临凤凰沼，飒飒雨声来。电影入飞阁，风威凌吹台。长檐响奔溜，清簟肃浮埃。早荷叶稍没，新篁枝半摧。兹晨怅多绪，怀友自难裁。况复重城内，日暮独裴回。玉阶良史笔，金马掞天才。高甍通散骑，复道驾蓬莱。思君赠桃李，于此冀琼瑰。"
"应诏咏巢乌","隋末唐初","杨师道","桂树春晖满，巢乌刷羽仪。朝飞丽城上，夜宿碧林陲。背风藏密叶，向日逐疏枝。仰德还能哺，依仁遂可窥。惊鸣雕辇侧，王吉自相知。"
"还山宅","隋末唐初","杨师道","暮春还旧岭，徙倚玩年华。芳草无行径，空山正落花。垂藤扫幽石，卧柳碍浮槎。鸟散茅檐静，云披涧户斜。依然此泉路，犹是昔烟霞。"
"陇头水","隋末唐初","杨师道","陇头秋月明，陇水带关城。笳添离别曲，风送断肠声。映雪峰犹暗，乘冰马屡惊。雾中寒雁至，沙上转蓬轻。天山传羽檄，汉地急徵兵。阵开都护道，剑聚伏波营。于兹觉无渡，方共濯胡缨。"
"奉和圣制春日望海","隋末唐初","杨师道","春山临渤海，征旅辍晨装。回瞰卢龙塞，斜瞻肃慎乡。洪波回地轴，孤屿映云光。落日惊涛上，浮天骇浪长。仙台隐螭驾，水府汎鼋梁。碣石朝烟灭，之罘归雁翔。北巡非汉后，东幸异秦皇。搴旗羽林客，跋距少年场。龙击驱辽水，鹏飞出带方。将举青丘缴，安访白霓裳。"
"奉和夏日晚景应诏","隋末唐初","杨师道","辇路夹垂杨，离宫通建章。日落横峰影，云归起夕凉。雕轩动流吹，羽盖息回塘。薙草生还绿，残花落尚香。青岩类姑射，碧涧似汾阳。幸属无为日，欢娱尚未央。"
"春朝闲步","隋末唐初","杨师道","休沐乘闲豫，清晨步北林。池塘藉芳草，兰芷袭幽衿。雾中分晓日，花里弄春禽。野径香恒满，山阶笋屡侵。何须命轻盖，桃李自成阴。"
"侍宴赋得起坐弹鸣琴二首 其二","隋末唐初","杨师道","北林鹊夜飞，南轩月初进。调弦发清徵，荡心祛褊吝。变作离鸿声，还入思归引。长叹未终极，秋风飘素鬓。"
"咏马","隋末唐初","杨师道","宝马权奇出未央，雕鞍照曜紫金装。春草初生驰上苑，秋风欲动戏长杨。鸣珂屡度章台侧，细蹀经向濯龙傍。徒令汉将连年去，宛城今已献名王。"
"咏笙","隋末唐初","杨师道","短长插凤翼，洪细摹鸾音。能令楚妃叹，复使荆王吟。切切孤竹管，来应云和琴。"
"咏琴","隋末唐初","杨师道","久擅龙门质，孤竦峄阳名。齐娥初发弄，赵女正调声。嘉客勿遽反，繁弦曲未成。"
"阙题","隋末唐初","杨师道","汉家伊洛九重城，御路浮桥万里平。桂户雕梁连绮翼，虹梁绣柱映丹楹。朝光欲动千门曙，丽日初照百花明。燕赵蛾眉旧倾国，楚宫腰细本传名。二月桑津期结伴，三春淇水逐关情。兰丛有意飞双蝶，柳叶无趣隐啼莺。扇里细妆将夜并，风前独舞共花荣。两鬟百万谁论价，一笑千金判是轻。不为披图来侍寝，非因主第奉身迎。羊车讵畏青门闭，兔月今宵照后庭。"
"自君之出矣 其一","隋末唐初","陈叔达","自君之出矣，红颜转憔悴。思君如明烛，煎心且衔泪。"
"自君之出矣 其二","隋末唐初","陈叔达","自君之出矣，明镜罢红妆。思君如夜烛，煎泪几千行。"
"初年","隋末唐初","陈叔达","和风起天路，严气消冰井。索索枝未柔，厌厌漏犹永。"
"咏菊","隋末唐初","陈叔达","霜间开紫蒂，露下发金英。但令逢采摘，宁辞独晚荣。"
"春首","隋末唐初","陈叔达","雪花联玉树，冰彩散瑶池。翔禽遥出没，积翠远参差。"
"后渚置酒","隋末唐初","陈叔达","大渚初惊夜，中流沸鼓鼙。寒沙满曲浦，夕雾上邪溪。岸广凫飞急，云深雁度低。严关犹未遂，此夕待晨鸡。"
"早春桂林殿应诏","隋末唐初","陈叔达","金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛露酌流霞。"
"州城西园入斋祠社","隋末唐初","陈叔达","升坛预洁祀，诘早肃分司。达气风霜积，登光日色迟。农教先八政，阳和秩四时。祈年服垂冕，告币动褰帷。瘗地尊馀奠，人天庶有资。椒兰卒清酌，簠簋彻香萁。折俎分归胙，充庭降受釐。方凭知礼节，况奉化雍熙。"
"听邻人琵琶","隋末唐初","陈叔达","本是龙门桐，因妍入汉宫。香缘罗袖里，声逐朱弦中。虽有相思韵，翻将入塞同。关山临却月，花蕊散回风。为将金谷引，添令曲未终。"
"太庙祼地歌辞","隋末唐初","陈叔达","清庙既裸，郁鬯推礼。大哉孝思，严恭祖祢。龙衮以祭，鸾刀思启。发德朱弦，升歌丹陛。遥享粢盛，堂斟况齐。降福穰穰，来仪济济。"
"赠窦蔡二记室入蜀","隋末唐初","陈政","昆山积良宝，大厦构众材。马卿委官去，邹子背淮来。风流信多美，朝夕豫平台。逸翮独不群，清才复遒上。六辅昔推名，二江今振响。英华虽外发，磨琢终内朗。四海奋羽仪，清风久播驰。沈郁林难厕，青山翻易阻。回首望烟霞，谁知慕俦侣。飘然不系舟，为情自可求。若奉西园夜，浩想北园愁。无因逐萍藻，从尔泛清流。"
"嘲萧瑀射","隋末唐初","欧阳询","急风吹缓箭，弱手驭强弓。欲高翻复下，应西还更东。十回俱著地，两手并擎空。借问谁为此，乃应是宋公。"
"道失","隋末唐初","欧阳询","已惑孔贵嫔，又被辞人侮。花笺一何荣，七字谁曾许。不下结绮阁，空迷江令语。雕戈动地来，误杀陈后主。"
"三不为篇 其一","隋末唐初","海顺","我欲偃文修武，身死名存。斫石通道，祈井流泉。君肝在内，我身处边。荆轲拔剑，毛遂捧盘。不为则已，为则不然。将恐两虎共斗，势不俱全。永□今好，长绝来怨。是以返迹荒径，息影柴门。"
"三不为篇 其二","隋末唐初","海顺","我欲刺股锥刃，悬头屋梁。书临雪彩，牒映萤光。一朝鹏举，万里鸾翔。纵任才辩，游说君王。高车反邑，衣锦还乡。将恐鸟残以羽，兰折由芳。笼餐讵贵，钩饵难尝。是以高巢林薮，深穴池塘。"
"三不为篇 其三","隋末唐初","海顺","我欲衒才鬻德，入市趋朝。四众瞻仰，三槐附交。标形引势，身达名超。箱盈绮服，厨富甘肴。讽扬弦管，咏美歌谣。将恐尘栖弱草，露宿危条。无过日旦，靡越风朝。是以还伤乐浅，非惟苦遥。"
"秋日应诏","隋末唐初","袁朗","玉树凉风举，金塘细草萎。叶落商飙观，鸿归明月池。迎寒桂酒熟，含露菊花垂。一奉章台宴，千秋长愿斯。"
"秋夜独坐","隋末唐初","袁朗","危弦断客心，虚弹落惊禽。新秋百虑净，独夜九愁深。枯蓬唯逐吹，坠叶不归林。如何悲此曲，坐作白头吟。"
"和洗掾登城南坂望京邑","隋末唐初","袁朗","二华连陌塞，九陇统金方。奥区称富贵，重险擅雄强。龙飞灞水上，凤集岐山阳。神皋多瑞迹，列代有兴王。我后膺灵命，爰求宅兹土。宸居法太微，建国资天府。玄风叶黎庶，德泽浸区宇。醒醉各相扶，讴歌从圣主。南登少陵岸，还望帝城中。帝城何郁郁，佳气乃葱葱。金凤凌绮观，璇题敞兰宫。复道东西合，交衢南北通。万国朝前殿，群公议宣室。鸣佩含早风，华蝉曜朝日。柏梁宴初罢，千钟欢未毕。端拱肃岩廊，思贤听琴瑟。逶迤万雉列，隐轸千闾布。飞甍夹御沟，曲台临上路。处处歌钟鸣，喧阗车马度。日落长楸间，含情两相顾。是月冬之季，阴寒昼不开。惊风四面集，飞雪千里回。狐白登廊庙，牛衣出草莱。讵知韩长孺，无复重然灰。"
"相和歌辞 饮马长城窟行","隋末唐初","袁朗","朔风动秋草，清跸长安道。长城连不穷，所以隔华戎。规模惟圣作，荷负晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。画野功初立，绥边事云集。朝服践狼居，凯歌旋马邑。山响传凤吹，霜华藻琼钑。属国拥节归，单于款关入。日落寒云起，惊沙被原隰。零落叶已寒，河流清且急。四时徭役尽，千载干戈戢。太平今若斯，汗马竟无施。惟当事笔研，归去草封禅。"
"送金竟陵入蜀","隋末唐初","崔信明","金门去蜀道，玉垒望长安。岂言千里远，方寻九折难。西上君飞盖，东归我挂冠。猿声出峡断，月彩落江寒。从今与君别，花月几新残。"
"句","隋末唐初","崔信明","枫落吴江冷。"
"和乐记室忆江水","隋末唐初","庾抱","遥想观涛处，犹意采莲歌。无因关塞叶，共下洞庭波。"
"别蔡参军","隋末唐初","庾抱","人世多飘忽，沟水易西东。今日欢娱尽，何年风月同？悲生万里外，恨起一杯中。性灵如未失，南北有征鸿。"
"赋得胥台露","隋末唐初","庾抱","胥台既落构，荆棘稍侵扉。栋拆连云影，梁摧照日晖。翔鶤逐不及，巢燕反无归。唯有团阶露，承晓共沾衣。"
"骢马","隋末唐初","庾抱","枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。"
"卧痾喜霁开扉望月简宫内知友","隋末唐初","庾抱","秋雨移弦望，疲痾倦苦辛。忽对荆山璧，委照越吟人。高高侵地镜，皎皎彻天津。色丽班姬箧，光润洛川神。轮辉池上动，桂影隙中新。怀贤虽不见，忽似暂参辰。"
"咏舞","隋末唐初","萧德言","低身锵玉佩，举袖拂罗衣。对檐疑燕起，映雪似花飞。"
"别三辅诸僧","隋末唐初","道会","去住俱为客，分悲损性情。共作无期别，谁能访死生。"
"初晴应教","隋末唐初","虞世南","初日明燕馆，新溜满梁池。归云半入岭，残滴尚悬枝。"
"咏萤","隋末唐初","虞世南","的历流光小，飘飖弱翅轻。恐畏无人识，独自暗中明。"
"咏舞","隋末唐初","虞世南","繁弦奏渌水，长袖转回鸾。一双俱应节，还似镜中看。"
"奉和咏风应魏王教","隋末唐初","虞世南","逐舞飘轻袖，传歌共绕梁。动枝生乱影，吹花送远香。"
"春夜","隋末唐初","虞世南","春苑月裴回，竹堂侵夜开。惊鸟排林度，风花隔水来。"
"蝉","隋末唐初","虞世南","垂緌饮清露，流响出疏桐。居高声自远，非是藉秋风。"
"中妇织流黄","隋末唐初","虞世南","寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信达交河。"
"发营逢雨应诏","隋末唐初","虞世南","豫游欣胜地，皇泽乃先天。油云阴御道，膏雨润公田。陇麦沾逾翠，山花湿更然。稼穑良所重，方复悦丰年。"
"侍宴归雁堂","隋末唐初","虞世南","歌堂面渌水，舞馆接金塘。竹开霜后翠，梅动雪前香。凫归初命侣，雁起欲分行。刷羽同栖集，怀恩愧稻粱。"
"侍宴应诏赋韵得前字","隋末唐初","虞世南","芬芳禁林晚，容与桂丹前。横空一鸟度，照水百花然。绿野明斜日，青山澹晚烟。滥陪终宴赏，握管类窥天。"
"奉和出颍至淮应令","隋末唐初","虞世南","良晨喜利涉，解缆入淮浔。寒流泛鹢首，霜吹响哀吟。潜鳞波里跃，水鸟浪前沈。邗沟非复远，怅望悦宸襟。"
"奉和咏日午","隋末唐初","虞世南","高天净秋色，长汉转曦车。玉树阴初正，桐圭影未斜。翠盖飞圆彩，明镜发轻花。再中良表瑞，共仰璧晖赊。"
"奉和献岁宴宫臣","隋末唐初","虞世南","履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。"
"凌晨早朝","隋末唐初","虞世南","万瓦宵光曙，重檐夕雾收。玉花停夜烛，金壶送晓筹。日晖青琐殿，霞生结绮楼。重门应启路，通籍引王侯。"
"赋得临池竹应制","隋末唐初","虞世南","葱翠梢云质，垂彩映清池。波泛含风影，流摇防露枝。龙鳞漾嶰谷，凤翅拂涟漪。欲识凌冬性，唯有岁寒知。"
"飞来双白鹤","隋末唐初","虞世南","飞来双白鹤，奋翼远凌烟。俱栖集紫盖，一举背青田。飏影过伊洛，流声入管弦。鸣群倒景外，刷羽阆风前。映海疑浮雪，拂涧泻飞泉。燕雀宁知去，蜉蝣不识还。何言别俦侣，从此间山川。顾步已相失，裴回各自怜。危心犹警露，哀响讵闻天。无因振六翮，轻举复随仙。"
"出塞","隋末唐初","虞世南","上将三略远，元戎九命尊。缅怀古人节，思酬明主恩。山西多勇气，塞北有游魂。扬桴上陇坂，勒骑下平原。誓将绝沙漠，悠然去玉门。轻赍不遑舍，惊策骛戎轩。凛凛边风急，萧萧征马烦。雪暗天山道，冰塞交河源。雾烽黯无色，霜旗冻不翻。耿介倚长剑，日落风尘昏。"
"和銮舆顿戏下","隋末唐初","虞世南","重轮依紫极，前耀奉丹霄。天经恋宸扆，帝命扈仙镳。乘星开鹤禁，带月下虹桥。银书含晓色，金辂转晨飙。雾澈轩营近，尘暗苑城遥。莲花分秀萼，竹箭下惊潮。抚己惭龙干，承恩集凤条。瑶山盛风乐，抽简荐徒谣。"
"奉和月夜观星应令","隋末唐初","虞世南","早秋炎景暮，初弦月彩新。清风涤暑气，零露净嚣尘。薄雾销轻縠，鲜云卷夕鳞。休光灼前曜，瑞彩接重轮。缘情摛圣藻，并作命徐陈。宿草诚渝滥，吹嘘偶搢绅。天文岂易述，徒知仰北辰。"
"奉和至寿春应令","隋末唐初","虞世南","瑶山盛风乐，南巡务逸游。如何事巡抚，民瘼谅斯求。文鹤扬轻盖，苍龙饰桂舟。泛沫萦沙屿，寒澌拥急流。路指八仙馆，途经百尺楼。眷言昔游践，回驾且淹留。后车喧凤吹，前旌映綵旒。龙骖驻六马，飞阁上三休。调谐金石奏，欢洽羽觞浮。天文徒可仰，何以厕琳球。"
"奉和幽山雨后应令","隋末唐初","虞世南","肃城邻上苑，黄山迩桂宫。雨歇连峰翠，烟开竟野通。排虚翔戏鸟，跨水落长虹。日下林全暗，云收岭半空。山泉鸣石涧，地籁响岩风。"
"怨歌行","隋末唐初","虞世南","紫殿秋风冷，雕甍落日沈。裁纨悽断曲，织素别离心。掖庭羞改画，长门不惜金。宠移恩稍薄，情疏恨转深。香销翠羽帐，弦断凤皇琴。镜前红粉歇，阶上绿苔侵。谁言掩歌扇，翻作白头吟。"
"相和歌辞 饮马长城窟行","隋末唐初","虞世南","驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一餐。"
"赋得吴都","隋末唐初","虞世南","画野通淮泗，星躔应斗牛。玉牒宏图表，黄旗美气浮。三分开霸业，万里宅神州。高台临茂苑，飞阁跨澄流。江涛如素盖，海气似朱楼。吴趋自有乐，还似镜中游。"
"赋得慎罚","隋末唐初","虞世南","帝图光往册，上德表鸿名。道冠二仪始，风高三代英。乐和知化洽，讼息表刑清。罚轻犹在念，忽喜尚留情。明慎全无枉，哀矜在好生。五疵过亦察，二辟理弥精。幪巾示廉耻，嘉石务详平。每削繁苛性，常深恻隐诚。政宽思济猛，疑罪必从轻。于张惩不滥，陈郭宪无倾。刑措谅斯在，欢然仰颂声。"
"从军行二首 其一","隋末唐初","虞世南","涂山烽候惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰，辛苦事旌麾。马冻重关冷，轮摧九折危。独有西山将，年年属数奇。"
"从军行二首 其二","隋末唐初","虞世南","烽火发金微，连营出武威。孤城塞云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙磴离旌断，晴川候马归。交河梁已毕，燕山旆欲挥。方知万里相，侯服见光辉。"
"杂曲歌辞 结客少年场行","隋末唐初","虞世南","韩魏多奇节，倜傥遗名利。共矜然诺心，各负纵横志。结友一言重，相思千里至。绿沈明月弦，金络浮云辔。吹箫入吴市，击筑游燕肆。寻源博望侯，结客远相求。少年重一顾，长驱背陇头。燄燄霜戈动，耿耿剑虹浮。天山冬夏雪，交河南北流。云起龙沙暗，木落雁行秋。轻生徇知己，非是为身谋。"
"应诏嘲司花女","隋末唐初","虞世南","学画鸦黄半未成，垂肩亸袖太憨生。缘憨却得君王惜，长把花枝傍辇行。"
"奉和幸江都应诏","隋末唐初","虞世南","南国行周化，稽山秘夏图。百王岂殊轨，千载协前谟。肆觐遵时豫，顺动悦来苏。安流进玉轴，戒道翼金吾。龙旂焕辰象，凤吹溢川涂。封唐昔敷锡，分陕被荆吴。沐道咸知让，慕义久成都。冬律初飞管，阳鸟正衔芦。严飙肃林薄，暧景澹江湖。鸿私浃幽远，厚泽润凋枯。虞琴起歌咏，汉筑动巴歈。多幸沾行苇，无庸类散樗。"
"相和歌辞 门有车马客行","隋末唐初","虞世南","财雄重交结，戚里擅豪华。曲台临上路，高门抵狭斜。赭汗千金马，绣毂五香车。白鹤随飞盖，朱鹭入鸣笳。夏莲开剑水，春桃发露花。轻裙染回雪，浮蚁泛流霞。高谈辨飞兔，摛藻握灵蛇。逢恩借羽翼，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。"
"明堂乐章 舒和","隋末唐初","褚亮","御扆合宫承宝历，席图重馆奉明灵。偃武修文九围泰，沈烽静柝八荒宁。"
"祈谷乐章 舒和","隋末唐初","褚亮","玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。"
"郊庙歌辞 祀圜丘乐章 舒和","隋末唐初","褚亮","叠璧凝影皇坛路，编珠流彩帝郊前。已奏黄钟歌大吕，还符宝历祚昌年。"
"郊庙歌辞 祭太社乐章 舒和","隋末唐初","褚亮","神道发生敷九稼，阴极乘仁畅八埏。纬武经文隆景化，登祥荐祉启丰年。"
"秋雁","隋末唐初","褚亮","日暮霜风急，羽翮转难任。为有传书意，翩翩入上林。"
"祭方丘乐章 舒和","隋末唐初","褚亮","玉币牲牷分荐享，羽旄干戚遰成容。一德惟宁两仪泰，三材保合四时邕。"
"雩祀乐章 舒和","隋末唐初","褚亮","凤曲登歌调令序，龙雩集舞泛祥风。綵旞云回昭睿德，朱干电发表神功。"
"在陇头哭潘学士","隋末唐初","褚亮","陇底嗟长别，流襟一恸君。何言幽咽所，更作死生分。转蓬飞不息，悲松断更闻。谁能驻征马，回首望孤坟。"
"咏花烛","隋末唐初","褚亮","兰径香风满，梅梁暖日斜。言是东方骑，来寻南陌车。靥星临夜烛，眉月隐轻纱。莫言春稍晚，自有镇开花。"
"奉和咏日午","隋末唐初","褚亮","曦车日亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。"
"奉和望月应魏王教","隋末唐初","褚亮","层轩登皎月，流照满中天。色共梁珠远，光随赵璧圆。落影临秋扇，虚轮入夜弦。所欣东馆里，预奉西园篇。"
"临高台","隋末唐初","褚亮","高台暂俯临，飞翼耸轻音。浮光随日度，漾影逐波深。回瞰周平野，开怀畅远襟。独此三休上，还伤千岁心。"
"伤始平李少府正己","隋末唐初","褚亮","劳息本相循，悲欢理自均。谁能免玄夜，惜尔正青春。迈德惟家宝，生才谅国珍。高文缀翡翠，茂学掩麒麟。述作纷无已，言谈妙入神。断肠虽累月，分手未盈旬。辅嗣俄长往，颜生即短辰。声华满昭代，形影委穷尘。禅草回中使，生刍引吊宾。同游秘府日，方驾直城闉。并拜黄图右，分曹清渭滨。风期嵇吕好，存殁范张亲。虚座怜王述，遗篇恸景纯。精灵与毫翰，千祀寿何人。"
"和御史韦大夫喜霁之作","隋末唐初","褚亮","晴天度旅雁，斜影照残虹。野净馀烟尽，山明远色同。沙平寒水落，叶脆晚枝空。白简光朝幰，彤驺出禁中。息驾游兰坂，雕文折桂丛。无因轻羽扇，徒自仰仁风。"
"奉和禁苑饯别应令","隋末唐初","褚亮","大藩初锡瑞，出牧迩皇京。暂以绿车重，言承朱传荣。舒桃临远骑，垂柳映京营。惠化宣千里，威风动百城。禁籞芳嘉节，神襟饯送情。金笳催别景，玉琯切离声。野花开更落，山鸟哢还惊。微臣夙多幸，薄宦奉储明。钓台惭作赋，伊水滥闻笙。怀德良知久，酬恩识命轻。"
"晚别乐记室彦","隋末唐初","褚亮","穷途属岁晚，临水忽分悲。抱影同为客，伤情共此时。雾色侵虚牖，霜氛冷薄帷。举袂惨将别，停杯怅不怡。风严征雁远，雪暗去篷迟。他乡有岐路，游子欲何之。"
"郊庙歌辞 祀圜丘乐章 凯安","隋末唐初","褚亮","昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。"
"郊庙歌辞 祀圜丘乐章 豫和","隋末唐初","褚亮","歌奏毕兮礼献终，六龙驭兮神将升。明德感兮非黍稷，降福简兮祚休徵。"
"郊庙歌辞 祀圜丘乐章 豫和","隋末唐初","褚亮","上灵眷命膺会昌，盛德殷荐叶辰良。景福降兮圣德远，玄化穆兮天历长。"
"郊庙歌辞 享先农乐章 舒和","隋末唐初","褚亮","羽籥低昂文缀已，干戚蹈厉武行初。望岁祈农神所听，延祥介福岂云虚。"
"郊庙歌辞 祭神州乐章 舒和","隋末唐初","褚亮","坤道降祥和庶品，灵心载德厚群生。水土既调三极泰，文武毕备九区平。"
"祭方丘乐章 顺和","隋末唐初","褚亮","万物资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。"
"赋得蜀都","隋末唐初","褚亮","列宿光参井，分芒跨梁岷。沈犀对江浦，驷马入城闉。英图多霸迹，历选有名臣。连骑簪缨满，含章词赋新。得上仙槎路，无待访严遵。"
"宗庙九德之歌辞","隋末唐初","褚亮","皇祖诞庆，于昭于天。积德斯远，茂攸绪先。维文应历，神武弘宣。肇迹□水，成功坂泉。道光覆载，声穆吉先。式备牺象，用□牲牷。礼终九献，乐展四悬。神贶景福，遐哉永年。"
"明堂乐章 肃和","隋末唐初","褚亮","象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。"
"明堂乐章 雍和","隋末唐初","褚亮","八牖晨披，五精朝奠。雾凝璇篚，风清金县。神涤备全，明粢丰衍。载絜彝俎，陈诚以荐。"
"祈谷乐章 肃和","隋末唐初","褚亮","履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。"
"祈谷乐章 雍和","隋末唐初","褚亮","殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。"
"郊庙歌辞 祀圜丘乐章 太和","隋末唐初","褚亮","穆穆我后，道应千龄。登三处大，得一居贞。礼惟崇德，乐以和声。百神仰止，天下文明。"
"郊庙歌辞 祀圜丘乐章 肃和","隋末唐初","褚亮","闿阳播气，甄曜垂明。有赫圜宰，深仁曲成。日丽苍璧，烟开紫营。聿遵乾享，式降鸿祯。"
"郊庙歌辞 祀圜丘乐章 雍和","隋末唐初","褚亮","钦惟大帝，载仰皇穹。始命田烛，爰启郊宫。云门骇听，雷鼓鸣空。神其介祀，景祚斯融。"
"郊庙歌辞 享先农乐章 肃和","隋末唐初","褚亮","樽彝既列，瑚簋方荐。歌工载登，币礼斯奠。肃肃享祀，颙颙缨弁。神之听之，福流寰县。"
"郊庙歌辞 享先农乐章 咸和","隋末唐初","褚亮","粒食伊始，农之所先。古今攸赖，是曰人天。耕斯帝籍，播厥公田。式崇明祀，神其福焉。"
"郊庙歌辞 享先农乐章 雍和","隋末唐初","褚亮","前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。"
"郊庙歌辞 祭太社乐章 肃和","隋末唐初","褚亮","后土凝德，神功协契。九域底平，两仪交际。戊期应序，阴墉展币。灵车少留，俯歆樽桂。"
"郊庙歌辞 祭太社乐章 雍和","隋末唐初","褚亮","美报崇本，严恭展事。受露疏坛，承风启地。絜粢登俎，醇牺入馈。介福远流，群生毕遂。"
"郊庙歌辞 祭方丘乐章 肃和","隋末唐初","褚亮","至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。"
"郊庙歌辞 祭方丘乐章 顺和","隋末唐初","褚亮","阴祇协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。"
"郊庙歌辞 祭方丘乐章 雍和","隋末唐初","褚亮","柔而能方，直而能敬。载厚以德，大亨以正。有涤斯牷，有馨斯盛。介兹景福，祚我休庆。"
"郊庙歌辞 祭神州乐章 肃和","隋末唐初","褚亮","大矣坤仪，至哉神县。包含日域，牢笼月竁。露絜三清，风调六变。皇祇介祉，式歆恭荐。"
"郊庙歌辞 祭神州乐章 雍和","隋末唐初","褚亮","泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。"
"雩祀乐章 肃和","隋末唐初","褚亮","朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。"
"雩祀乐章 雍和","隋末唐初","褚亮","绀筵分彩，宝图吐绚。凤管晨凝，云歌晓啭。肃事蘋藻，虔申桂奠。百谷斯登，万箱攸荐。"
"句","隋末唐初","褚亮","神羊既不触，夕鸟欲依人。"
"湘潭偶题诗","隋末唐初","褚遂良","远山酋萃翠凝烟，烂漫桐花二月天。游遍九衢灯火夜，归来月挂海棠前。"
"辽东侍宴山夜临秋同赋临韵应诏","隋末唐初","褚遂良","涿野轩皇陈，丹浦帝尧心。弯弧射封豕，解网纵前禽。凭高御爽节，流月扬清阴。雾匝长城险，云归渤澥深。翻垗入层汉，落雁警遥岑。露条疏更响，凉蝉寂不吟。三韩初静乱，八桂始披襟。商飙泛轻武，自涧引衣簪。酒漾投川醁，歌传芳树音。边烽良永□，麾旆竦成林。"
"安德山池宴集","隋末唐初","褚遂良","伏枥丹霞外，遮园焕景舒。行云泛层阜，蔽月下清渠。亭中奏赵瑟，席上舞燕裾。花落春莺晚，风光夏叶初。良朋比兰蕙，雕藻迈琼琚。独有狂歌客，来承欢宴馀。"
"春日侍宴望海应诏","隋末唐初","褚遂良","从军渡蓬海，万里正苍苍。萦波回地轴，激浪上天潢。夕云类鹏徙，春涛疑盖张。天吴静无际，金驾俨成行。戈船凌白日，鞭石耿虹梁。电举朝宗外，风驱韩貊乡。之罘初播雨，辽碣始分光。麾城湛□□，□□□□□。同文渐边服，入塞伫歌倡。"
"奉和行经破薛举战地应诏","隋末唐初","褚遂良","王功先美化，帝略蕴戎昭。鱼骊入丹浦，龙战起鸣条。长剑星光落，高旗月影摇。昔往摧勍寇，今巡奏短箫。旌门丽霜景，帐殿含秋飙。河池水未结，官渡柳初凋。边烽夕雾卷，关陈晓云销。鸿名兼辙迹，至圣俯唐尧。睿藻烟霞焕，天声宫羽调。平分共饮德，率土更闻韶。"
"书遗文后","隋末唐初","僧凤","苦哉黑闇女，乐矣功德天。智者俱不受，愚夫纳二边。我奉能仁教，归依弥勒前。愿阐摩诃衍，成就那罗延。"
"奉和出颍至淮应令","隋末唐初","蔡允恭","久倦川涂曲，忽此望淮圻。波长泛淼淼，眺迥情依依。稍觉金乌转，渐见锦帆稀。欲知仁化洽，讴歌满路归。"
"奉和正日临朝","隋末唐初","颜师古","七府璿衡始，三元宝历新。负扆延百辟，垂旒御九宾。肃肃皆鹓鹭，济济盛簪绅。天涯致重译，日域献奇珍。"
"五郊乐章 舒和","隋末唐初","魏徵","千里温风飘降羽，十枝炎景媵朱干。陈觞荐俎歌三献，拊石摐金会七盘。"
"五郊乐章 白帝商音 舒和","隋末唐初","魏徵","璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。"
"五郊乐章 黑帝羽音 舒和","隋末唐初","魏徵","执籥持羽初终曲，朱干玉戚始分行。七德九功咸已畅，明灵降福具穰穰。"
"郊庙歌辞 五郊乐章 赤帝徵音 舒和","隋末唐初","魏徵","千里温风飘绛羽，十枝炎景剩朱干。陈觞荐俎歌二献，拊石摐金会七盘。"
"郊庙歌辞 五郊乐章 黄帝宫音 舒和","隋末唐初","魏徵","御徵乘宫出郊甸，安歌率舞递将迎。自有云门符帝赏，犹持雷鼓答天成。"
"赋西汉","隋末唐初","魏徵","受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。"
"暮秋言怀","隋末唐初","魏徵","首夏别京辅，杪秋滞三河。沈沈蓬莱阁，日夕乡思多。霜剪凉阶蕙，风捎幽渚荷。岁芳坐沦歇，感此式微歌。"
"述怀","隋末唐初","魏徵","中原初逐鹿，投笔事戎轩。纵横计不就，慷慨志犹存。杖策谒天子，驱马出关门。请缨系南粤，凭轼下东藩。郁纡陟高岫，出没望平原。古木鸣寒鸟，空山啼夜猿。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。"
"五郊乐章 青帝角音 舒和","隋末唐初","魏徵","笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。"
"郊庙歌辞 享太庙乐章 舒和","隋末唐初","魏徵","圣敬通神光七庙，灵心荐祚和万方。严禋克配鸿基远，明德惟馨凤历昌。"
"奉和正日临朝应诏","隋末唐初","魏徵","百灵侍轩后，万国会涂山。岂如今睿哲，迈古独光前。声教溢四海，朝宗引百川。锵洋鸣玉佩，灼烁耀金蝉。淑景辉雕辇，高旌扬翠烟。庭实超王会，广乐盛钧天。既欣东日户，复咏南风篇。愿奉光华庆，从斯亿万年。"
"五郊乐章 白帝商音 雍和","隋末唐初","魏徵","律应西成，气躔南吕。圭币咸列，笙竽备举。苾苾兰羞，芬芬桂醑。式资宴贶，用调霜序。"
"五郊乐章 赤帝徵音","隋末唐初","魏徵","青阳告谢，朱明戒序。咸长是祈，敬陈椒醑。博硕斯荐，笙镛备举。庶尽肃恭，非馨稷黍。"
"五郊乐章 赤帝徵音 肃和","隋末唐初","魏徵","离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。"
"五郊乐章 赤帝徵音 雍和","隋末唐初","魏徵","昭昭丹陆，帟帟炎方。礼陈牲币，乐备篪簧。琼羞溢俎，玉?浮觞。恭惟正直，歆此馨香。"
"五郊乐章 青帝角音","隋末唐初","魏徵","鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，烝人乃粒。"
"五郊乐章 青帝角音 肃和","隋末唐初","魏徵","玄鸟司春，苍龙登岁。节物变柳，光风转蕙。瑶席降神，朱弦飨帝。诚备祝嘏，礼殚圭币。"
"五郊乐章 青帝角音 雍和","隋末唐初","魏徵","大乐稀音，至诚简礼。文物棣棣，声名济济。六变有成，三登无体。乃眷丰絜，恩覃恺悌。"
"五郊乐章 黑帝羽音","隋末唐初","魏徵","严冬季月，星回风厉。享祀报功，方祚来岁。"
"五郊乐章 黑帝羽音 肃和","隋末唐初","魏徵","律周玉琯，星回金度。次极阳乌，纪穷阴兔。火林霰雪，阳泉凝冱。八蜡已登，三农息务。"
"五郊乐章 黑帝羽音 雍和","隋末唐初","魏徵","阳月斯纪，应钟在候。载絜牲牷，爰登俎豆。既高既远，无声无臭。静言格思，惟神保祐。"
"郊庙歌辞 享太庙乐章 大成舞","隋末唐初","魏徵","周穆王季，晋美帝文。明明盛德，穆穆齐芬。藏用四履，屈道参分。铿锵钟石，载纪鸿勋。"
"郊庙歌辞 享太庙乐章 大明舞","隋末唐初","魏徵","五纪更运，三正递升。勋华既没，禹汤勃兴。神武命代，灵眷是膺。望云彰德，察纬告徵。上纽天维，下安地轴。徵师涿野，万国咸服。偃伯灵台，九官允穆。殊域委赆，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。"
"郊庙歌辞 享太庙乐章 大基舞","隋末唐初","魏徵","猗与祖业，皇矣帝先。剪商德厚，封唐庆延。在姬犹稷，方晋踰宣。基我鼎运，于斯万年。"
"郊庙歌辞 享太庙乐章 长发舞","隋末唐初","魏徵","浚哲惟唐，长发其祥。帝命斯祐，王业克昌。配天载德，就日重光。本枝百代，申锡无疆。"
"郊庙歌辞 享太庙乐章 永和","隋末唐初","魏徵","肃肃清祀，烝烝孝思。荐享昭备，虔恭在兹。雍歌撤俎，祝嘏陈辞。用光武志，永固鸿基。"
"郊庙歌辞 享太庙乐章 永和","隋末唐初","魏徵","于穆烈祖，弘此丕基。永言配命，子孙保之。百神既洽，万国在兹。是用孝享，神其格思。"
"郊庙歌辞 享太庙乐章 寿和","隋末唐初","魏徵","八音斯奏，三献毕陈。宝祚惟永，晖光日新。"
"郊庙歌辞 享太庙乐章 肃和","隋末唐初","魏徵","大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。"
"郊庙歌辞 享太庙乐章 雍和","隋末唐初","魏徵","崇兹享祀，诚敬兼至。乐以感灵，礼以昭事。粢盛咸絜，牲牷孔备。永言孝思，庶几不匮。"
"郊庙歌辞 享太庙乐章 雍和","隋末唐初","魏徵","于穆清庙，聿脩严祀。四县载陈，三献斯止。笾豆撤荐，人祗介祉。神惟格思，锡祚不已。"
"郊庙歌辞 五郊乐章 白帝商音","隋末唐初","魏徵","白藏应节，天高气清。岁功既阜，庶类收成。万方静谧，九土和平。馨香是荐，受祚聪明。"
"郊庙歌辞 五郊乐章 白帝商音 肃和","隋末唐初","魏徵","金行在节，素灵居正。气肃霜严，林彫草劲。豺祭隼击，潦收川镜。九谷已登，万箱流咏。"
"郊庙歌辞 五郊乐章 黄帝宫音","隋末唐初","魏徵","黄中正位，含章居贞。既长六律，兼和五声。毕陈万舞，乃荐斯牲。神其下降，永祚休平。"
"郊庙歌辞 五郊乐章 黄帝宫音 肃和","隋末唐初","魏徵","眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。"
"郊庙歌辞 五郊乐章 黄帝宫音 雍和","隋末唐初","魏徵","金县夕肆，玉俎朝陈。飨荐黄道，芬流紫宸。乃诚乃敬，载享载禋。崇荐斯在，惟皇是宾。"
"八咏应制二首","隋末唐初","上官仪","启重帷，重帷照文杏。翡翠藻轻花，流苏媚浮影。瑶笙燕始归，金堂露初晞。风随少女至，虹共美人归。罗荐已擘鸳鸯被，绮衣复有蒲萄带。残红艳粉映帘中，戏蝶流莺聚窗外。洛滨春雪回，巫峡暮云来。雪花飘玉辇，云光上璧台。共待新妆出，清歌送落梅。入丛台，丛台裛春露。滴沥间深红，参差散轻素。妆蝶惊复聚，黄鹂飞且顾。攀折殊未已，复值惊飞起。送影舞衫前，飘香歌扇里。望望惜春晖，行行犹未归。暂得佳游趣，更愁花鸟稀。且学鸟声调凤管，方移花影入鸳机。"
"送蔡君知入蜀二首","隋末唐初","孔德绍","金陵已去国，铜梁忽背飞。失路远相送，他乡何日归。灵关九折险，蜀道二星遥。乘槎若有便，希泛广陵潮。"
"过酒家五首","隋末唐初","王绩","洛阳无大宅，长安乏主人。黄金销未尽，祗为酒家贫。此日长昏饮，非关养性灵。眼看人尽醉，何忍独为醒。竹叶连糟翠，蒲萄带曲红。相逢不令尽，别后为谁空。对酒但知饮，逢人莫强牵。倚炉便得睡，横瓮足堪眠。有客须教饮，无钱可别沽。来时长道贳，惭愧酒家胡。"
"游仙四首","隋末唐初","王绩","暂出东陂路，过访北岩前。蔡经新学道，王烈旧成仙。驾鹤来无日，乘龙去几年。三山银作地，八洞玉为天。金精飞欲尽，石髓溜应坚。自悲生世促，无暇待桑田。上月芝兰径，中岩紫翠房。金壶新练乳，玉釜始煎香。六局黄公术，三门赤帝方。吹沙聊作鸟，动石试为羊。缑氏还程促，瀛洲会日长。谁知北岩下，延首咏霓裳。结衣寻野路，负杖入山门。道士言无宅，仙人更有村。斜溪横桂渚，小径入桃源。玉床尘稍冷，金炉火尚温。心疑游北极，望似陟西昆。逆愁归旧里，萧条访子孙。真经知那是，仙骨定何为。许迈心长切，嵇康命似奇。桑疏金阙迥，苔重石梁危。照水然犀角，游山费虎皮。鸭桃闻已种，龙竹未经骑。为向天仙道，栖遑君讵知。"
"古意六首","隋末唐初","王绩","幽人在何所？紫岩有仙躅。月下横宝琴，此外将安欲。材抽峄山干，徽点昆丘玉。漆抱蛟龙唇，丝缠凤凰足。前弹广陵罢，后以明光续。百金买一声，千金传一曲。世无钟子期，谁知心所属。竹生大夏溪，苍苍富奇质。绿叶吟风劲，翠茎犯霄密。霜霰封其柯，鹓鸾食其实。宁知轩辕后，更有伶伦出。刀斧俄见寻，根株坐相失。裁为十二管，吹作雄雌律。有用虽自伤，无心复招疾。不如山上草，离离保终吉。宝龟尺二寸，由来宅深水。浮游五湖内，宛转三江里。何不深复深，轻然至溱洧。溱洧源流狭，春秋不濡轨。渔人递往还，网罟相萦藟。一朝失运会，刳肠血流死。丰骨输庙堂，鲜腴籍笾簋。弃置谁怨尤，自我招此否。馀灵寄明卜，复来钦所履。松生北岩下，由来人径绝。布叶捎云烟，插根拥岩穴。自言生得地，独负凌云洁。何时畏斤斧，几度经霜雪。风惊西北枝，雹陨东南节。不知岁月久，稍觉枝干折。藤萝上下碎，枝干纵横裂。行当糜烂尽，坐共灰尘灭。宁关匠石顾，岂为王孙折。盛衰自有时，圣贤未尝屑。寄言悠悠者，无为嗟大耋。桂树何苍苍，秋来花更芳。自言岁寒性，不知露与霜。幽人重其德，徙植临前堂。连拳八九树，偃蹇二三行。枝枝自相纠，叶叶还相当。去来双鸿鹄，栖息两鸳鸯。荣荫诚不厚，斤斧亦勿伤。赤心许君时，此意那可忘。彩凤欲将归，提罗出郊访。罗张大泽已，凤入重云飏。朝栖昆阆木，夕饮蓬壶涨。问凤那远飞，贤君坐相望。凤言荷深德，微禽安足尚。但使雏卵全，无令矰缴放。皇臣力牧举，帝乐箫韶畅。自有来巢时，明年阿阁上。"
"春桂问荅二首","隋末唐初","王绩","问春桂：桃李正芬华，年光随处满，何事独无花。春桂荅：春华讵能久，风霜摇落时，独秀君知不。"
"留诗","隋末唐初","叶法善","昔在禹馀天，还依太上家。忝以掌仙录，去来乘烟霞。暂下宛利城，渺然思金华。自此非久住，云上登香车。适向人间世，时复济苍生。度人初行满，辅国亦功成。但念清微乐，谁忻下界荣。门人好住此，翛然云上征。退仙时此地，去俗久为荣。今日登云天，归真游上清。泥丸空示世，腾举不为名。为报学仙者，知余朝玉京。"
"登楼望月二首","隋末唐初","刘斌","圆月当新霁，高楼见最明。素波流粉壁，丹桂拂飞甍。下瞰千门静，旁观万象生。梧桐窗下影，乌鹊槛前声。啸逸刘琨兴，吟资庾亮情。游人莫登眺，迢递故乡程。皎洁三秋月，巍峨百丈楼。下分征客路，上有美人愁。帐卷芙蓉带，帘褰玳瑁钩。倚窗情渺渺，凭槛思悠悠。未得金波转，俄成玉箸流。不堪三五夕，夫婿在边州。"
"奉和七夕宴悬圃应制二首","隋末唐初","许敬宗","牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。婺闺期今夕，娥轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。"
"杂曲歌辞 堂堂","隋末唐初","李义府","懒正鸳鸯被，羞褰玳瑁床。春风别有意，密处也寻香。镂月成歌扇，裁云作舞衣。自怜回雪影，好取洛川归。"
"秋日二首","隋末唐初","李世民","菊散金风起，荷疏玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。"
"咏烛二首","隋末唐初","李世民","燄听风来动，花开不待春。镇下千行泪，非是为思人。九龙蟠燄动，四照逐花生。即此流高殿，堪持待月明。"
"帝京篇十首","隋末唐初","李世民","秦川雄帝宅，函谷壮皇居。绮殿千寻起，离宫百雉馀。连甍遥接汉，飞观迥凌虚。云日隐层阙，风烟出绮疏。岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。移步出词林，停舆欣武宴。雕弓写明月，骏马疑流电。惊雁落虚弦，啼猿悲急箭。阅赏诚多美，于兹乃忘倦。鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹？万里赏瑶池。飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂必汾河曲，方为欢宴所。落日双阙昏，回舆九重暮。长烟散初碧，皎月澄轻素。搴幌玩琴书，开轩引云雾。斜汉耿层阁，清风摇玉树。欢乐难再逢，芳辰良可惜。玉酒泛云罍，兰殽陈绮席。千钟合尧禹，百兽谐金石。得志重寸阴，忘怀轻尺璧。建章欢赏夕，二八尽妖妍。罗绮昭阳殿，芬芳玳瑁筵。佩移星正动，扇掩月初圆。无劳上悬圃，即此对神仙。"
"杂曲歌辞 火凤辞","隋末唐初","李百药","歌声扇后出，妆影镜中轻。未能令掩笑，何处欲障声。知音自不惑，得念是分明。莫见双嚬敛，疑人含笑情。佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。"
"自君之出矣","隋末唐初","陈叔达","自君之出矣，红颜转憔悴。思君如明烛，煎心且衔泪。自君之出矣，明镜罢红妆。思君如夜烛，煎泪几千行。"
"三不为篇","隋末唐初","海顺","我欲偃文修武，身死名存。斫石通道，祈井流泉。君肝在内，我身处边。荆轲拔剑，毛遂捧盘。不为则已，为则不然。将恐两虎共斗，势不俱全。永□今好，长绝来怨。是以返迹荒径，息影柴门。我欲刺股锥刃，悬头屋梁。书临雪彩，牒映萤光。一朝鹏举，万里鸾翔。纵任才辩，游说君王。高车反邑，衣锦还乡。将恐鸟残以羽，兰折由芳。笼餐讵贵，钩饵难尝。是以高巢林薮，深穴池塘。我欲衒才鬻德，入市趋朝。四众瞻仰，三槐附交。标形引势，身达名超。箱盈绮服，厨富甘肴。讽扬弦管，咏美歌谣。将恐尘栖弱草，露宿危条。无过日旦，靡越风朝。是以还伤乐浅，非惟苦遥。"
"从军行二首","隋末唐初","虞世南","涂山烽候惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰，辛苦事旌麾。马冻重关冷，轮摧九折危。独有西山将，年年属数奇。烽火发金微，连营出武威。孤城塞云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙磴离旌断，晴川候马归。交河梁已毕，燕山旆欲挥。方知万里相，侯服见光辉。"
