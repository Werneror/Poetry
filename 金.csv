"题目","朝代","作者","内容"
"村居五首 其一","金","马定国","溪头梅是去年花，閒日初长径竹斜。向晚孤烟三十里，不知樵唱落谁家。"
"杨休烈村居","金","马定国","篱落牵牛放晚花，西风吹叶满人家。闭门久雨青苔滑，时见鸳鸯下白沙。"
"秋日书事","金","马定国","井边薏苡吐秋珠，舍下瓜区杂芋区。世道未夷聊小隐，不须辛苦著潜夫。"
"郢州城西","金","马定国","秋江白水浪花粗，墟落人归鸟自呼。新月高城三百雉，角声吹彻小单于。"
"中秋","金","王中立","素丸东溟来，飞上玻璃盆。聊挥五轮手，拨去万里阴。印透山河影，照开天地心。人世有昏晓，我未尝古今。"
"杂诗四首 其四","金","王中立","此生休更问浮名，名利区区不暂停。我有一丸天上药，用时还解济苍生。"
"杂诗四首 其三","金","王中立","云叶邻邻皱碧空，笙箫递响入天风。忽惊风浪耳边急，不觉形神来世中。"
"杂诗四首 其二","金","王中立","独跨苍虬下太清，春风万里月华明。因君感激为君说，凿破天机我也惊。"
"杂诗四首 其一","金","王中立","华山宫殿白云封，不见当年打睡翁。贪看终南山色好，不知红日下前峰。"
"忆之纯 其三","金","王若虚","俊气轻天下，高情到古人。衔杯曼卿放，下笔老坡神。时论谁优劣，人材自屈伸。穷愁须理遣，不必泪沾巾。"
"忆之纯 其二","金","王若虚","面目三年隔，音书万里遥。宦途俱蹭蹬，日事各萧条。志大谋常拙，身孤道易消。本无当世用，隐处会相招。"
"忆之纯 其一","金","王若虚","幼岁无真契，中年得伟人。倾怀当一面，投分许终身。灯火谈玄夜，莺花逐胜春。何时重一笑，胸次欲生尘。"
"閒閒公为上清宫道士写经并以所养鹅群付之诸公有诗某亦同作","金","杨云翼","会稽笔法老无尘，今代閒閒是后身。只有爱鹅缘已尽，举群还付向来人。"
"杨花","金","高士谈","来时官柳万丝黄，去日飞毬满路傍。我比杨花更飘荡，杨花只是一春忙。"
"写怀","金","吕中孚","秦川西去远，不意过漳川。归梦三千里，羁愁二十年。谋生空白发，行路若青天。馀事休相问，相留只醉眠。"
"九日月中对菊同禧伯郎中赋六首 其六","金","张本","龙山戏马赏秋光，多少新诗入锦囊。磨灭英雄岂胜数，千年依旧一花香。"
"九日月中对菊同禧伯郎中赋六首 其五","金","张本","鬼化斯文念贾生，精神雕琢坐寒更。一书草就浑衣卧，恨杀东方不肯明。"
"九日月中对菊同禧伯郎中赋六首 其四","金","张本","病䰟招得未浑全，瞑倚秋屏岂是禅。一梦忽成霜蝶去，草深三径若为眠。"
"客有求观予孝经传者感而赋诗","金","白贲","古人文瑩理，后人但工文。文工理愈暗，纸札何纷纷。君看六艺学，天葩吐奇芬。诗书分体制，礼乐造乾坤。千岐更万辙，要以一理存。如何臻至理，当从践履论。跋涉经险阻，钻研阅寒温。孝弟作选锋，道德严中军。仰观及俯察，万象入见闻。不劳施斧凿，笔下生烟云。高以君唐虞，下以觉斯民。君如不我鄙，时来对炉薰。"
"真味堂","金","李纯甫","问渠真味若为言，不著盐梅也自全。鼋鼎大夫徒染指，曲车公子漫流涎。胸中已有五千卷，徽外更听三两弦。此老清馋何所嗜，宦名嚼蜡已多年。"
"雪后","金","李纯甫","玉环晕月蟠长虹，飞沙卷土号阴风。黄云羃羃翳晴空，屋头唧唧鸣寒虫。天符夜下扶桑宫，玄冥震怒鞭鱼龙。鱼龙飞出沧海底，咄嗟如律愁神工。急?北斗捲云汉，凌澌捲入天瓢中。椎璋碎璧纷破碎，六花剪出寒珑璁。翩翾作穗大如手，千奇万巧难形容。恍如堕我银沙界，清光缟夜寒朣胧。肝肠作祟耿无寐，试把往事间追穷。男儿生须衔枚卷甲臂雕弓，径投虎穴策奇功。不然羊羔酒涨玻璃钟，侍儿醉脸潮春红。谁能蹇驴驼著灞陵东，骨相酸寒愁煞侬。屏山正吐黄齑气，笑倒坐间亡是公。"
"天游斋","金","李纯甫","丈人未始出吾宗，草靡波流尽太冲。七窍凿开无混沌，六根消落尽圆通。法身兔角声闻外，尘事牛毛梦幻中。谁会天游更端的，瘦梅疏竹一窗风。"
"送裴子法北行","金","李庭","疋马区区万里行，知君雅志为苍生。圣朝若问经邦策，好草囊封劝罢兵。"
"溪行","金","李庭","枯木扶疏夹道傍，野梅倒影浸寒塘。朝阳不到溪湾处，留得横桥一板霜。"
"贺罗将仕拜命","金","李庭","问君为况近如何，若了青衫好事多。待献嘉谋裨北阙，未容高卧向南坡。竞辰事业常无倦，垂世功名要不磨。应笑柏山疏懒客，羊裘鹤发钓烟波。"
"贺萧致政庆恩拜命","金","李庭","玉立诸郎总席珍，名登天府早荣亲。读书闻道超千古，教子如君有几人。行际风云攀郤桂，先沾雨露及庄椿。浮山名寿参天翠，长与蓝袍色斗新。"
"游广胜寺东岩","金","李庭","年来百念如寒灰，老眼慵向时人开。犹有爱山缘未断，芒鞋信步东岩隈。东岩幽胜甲晋境，寒藤古木生苍苔。谁凿云根泄海眼，惊波深泻如奔雷。衲僧具眼觑天奥，作亭闯尔临渊洄。亭中空洞纳万象，收奇揽秀无遗材。倚阑清坐洗尘念，洒然冰雪涵灵台。上方一目尽千里，劳筋未暇穷崔嵬。百年名刹烬一炬，可怜金碧成蒿莱。世间兴废岂足道，会看穹壤论三灾。短生乘化不暂驻，须臾变化随风埃。心知所历皆梦境，题诗漫识吾曾来。下山一笑便陈迹，但见白塔苍烟堆。"
"济源庙海子内有二鼋人以将军目之投饼饵则至","金","郦权","我欲燃犀起蛰雷，漫誇海蘸纸钱灰。将军不是池中物，也为区区饼饵来。"
"岁除夕次东坡守岁韵","金","刘从益","人生都百年，谁问斗龟蛇。容颜镜中换，老丑不可遮。殷勤守此岁，来岁复如何。南邻祭灶喧，北里驱傩哗。须臾罢无为，但听楼鼓挝。明朝四十过，莫景真易斜。初心自慷慨，白首还蹉跎。寄语少年子，虽健不足誇。"
"野菊，座主閒閒公命作 其二","金","元好问","晚景萧疏画不成，晚花作意出繁英。鲜明独向霜露见，烂熳?随蒿艾生。南国骚人知有待，西风蝴蝶更多情。南山正在悠然处，安得芳樽与细倾。"
"学古体","金","侯册","桐风吹月乌啼井，蟾波湿露沉云影。素丝牵玉转泉华，美人睡觉燕支冷。银钩挂帘北窗晓，翠鬟临镜双鸾小。黄衫少年望不来，寂寂庭阶满春草。"
"江路闻松风","金","赵可","雪里云山玉作屏，松风入耳细泠泠。朝来醉著江亭酒，却被髯龙唤得醒。"
"郭熙秋山平远用东坡韵","金","刘迎","槐花忙过举子閒，旧游忆在夷门山。玉堂会见郭熙画，拂拭缣素尘埃间。楚天极目江天远，枫林渡头秋思晚。烟中一叶认扁舟，雨外数峰横翠巘。淮安客宦踰三霜，云梦泽连襄汉阳。平生独不见写本，惯饮山绿餐湖光。老来思归真日日，梦想林泉对华发。丹青安得此一流，画我横筇水中石。"
"秋怀","金","路忱","落日留虚壁，秋风急戍楼。高歌鬼神夜，挥涕虎狼秋。豪贵少青眼，文章多白头。何时挂长剑，天地一扁舟。"
"客怀","金","马定国","结发游荆楚，劳心惜寸阴。草长春径窄，花落晓烟深。谷旱惟祈雨，年饥不问金。三齐虽淡薄，留此亦何心。"
"送图南","金","马定国","壶觞送客柳亭东，回首三齐落照中。老去厌陪新客醉，兴来多与古人同。戍楼藤角垂新绿，山店柽花落细红。他日诗名满江海，荠堂相见两衰翁。"
"登历下亭有感","金","马定国","男子当为四海游，又携书剑客东州。烟横北渚芰荷晚，木落南山鸿雁秋。富国桑麻连鲁甸，用兵形势接营丘。伤哉不见桓公业，千古绕城空水流。"
"水龙吟 从商帅国器猎同裕之赋","金","王渥","短衣匹马清秋，惯曾射虎南山下。西风白水，石鲸鳞甲，山川图画。千古神州，一时胜事，宾僚儒雅。快长堤万弩，平冈千骑，波涛卷、鱼龙夜。落日孤城鼓角，笑归来、长围初罢。风云惨澹，貔貅得意，旌旗閒暇。万里天河，更须一洗，中原兵马。看鞬櫜呜咽，咸阳道左，拜西还驾。"
"到家","金","刘汲","三载尘劳虑，翻然尽一除。园林未摇落，庭菊正扶疏。绕屋看新树，开箱检旧书。依然故山色，潇洒入吾庐。"
"题西嵓 其二","金","刘汲","卜筑西嵓最可人，青山为屋水为邻。身将隐矣文何用，人不知之味更真。自古交游少同志，到头声利不关身。清泉便当如渑酒，浇尽胸中累劫尘。"
"平凉道中","金","刘汲","青山炯无尘，尘满行人衣。行人望青山，咫尺不得归。吾归不作难，世故苦相违。何当临溪水，一洗从前非。"
"题西嵓 其一","金","刘汲","人爱名与利，我爱水与山。人乐纷而竞，我乐静而閒。所以西嵓地，千古无人看。虽看亦不爱，虽赏亦不欢。欣然会予心，卜筑于其间。有石极峭屼，有泉极清寒。流觞与韨褉，终日堪盘桓。此乐为我设，信哉居之安。"
"鹧鸪天","金","刘著","雪照山城玉指寒。一声羌管怨楼间。江南几度梅花发，人在天涯鬓已斑。星点点，月团团。倒流河汉入杯盘。翰林风月三千首，寄与吴姬忍泪看。"
"过浑源留别田仲祥同知节使","金","朱自牧","金台前梦杳无踪，一阻云山莫计重。双鲤附书常不达，两萍浮海偶相逢。燕南落日车分辙，代北春风酒满钟。明日去留牵世务，灯前谈笑且从容。"
"晋宁感兴","金","朱自牧","莫将官况说葭芦，一味萧条称鄙夫。老圃不禁蔬代肉，樵丁还喜炕连厨。儿音半已渐秦晋，乡信无因接鲁洙。三见秋风落庭树，年年归意负莼鲈。"
"晚泊济阳","金","朱自牧","江北秋阴一半晴，晚凉留与客襟清。水边画角孤城莫，云底残阳远树明。旅雁为谁来有信，断蓬如我去无程。寥寥天地谁知已，村酒悠然只独倾。"
"朝中措","金","密璹","襄阳古道灞陵桥。诗兴与秋高。千古风流人物，一时多少雄豪。霜清玉塞，云飞陇首，风落江皋。梦到凤凰台上，山围故国周遭。"
"望海潮 从军舟中作","金","折元礼","地雄河岳，疆分韩晋，潼关高压秦头。山倚断霞，江吞绝壁，野烟萦带沧洲。虎旆拥貔貅。看阵云截岸，霜气横秋。千雉严城，五更残角月如钩。西风晓入貂裘。恨儒冠误我，却羡兜鍪。六郡少年，三关老将，贺兰烽火新收。天外岳连楼。想断云横晓，谁识归舟。剩着黄金换酒，羯鼓醉凉州。"
"通州道中","金","李晏","冉冉年华老，飘飘客路难。尘埃山色断，云雾日光寒。念远心先折，孤吟鼻亦酸。平生江海意，潦倒愧儒冠。"
"蝶恋花","金","金章宗","几股湘江龙骨瘦，巧样翻腾，叠作湘波皱。金缕小钿花草斗，翠条更结同心扣。金殿珠帘闲永昼，一握清风，暂喜怀中透。忽听传宣颁急奏，轻轻褪入香罗袖。"
"大江东去 用东坡先生韵","金","赵秉文","秋光一片，问苍苍桂影，其中何物。一叶扁舟波万顷，四顾粘天无壁。叩枻长歌，嫦娥欲下，万里挥冰雪。京尘千丈，可能容此人杰。回首赤壁矶边，骑鲸人去，几度山花发。澹澹长空今古梦，只有归鸿明灭。我欲从公，乘风归去，散此麒麟发。三山安在，玉箫吹断明月。"
"夜坐","金","蔡松年","吾生有几事无涯，清夜漫漫叹物华。但愿闻钲似疲马，可能粘壁作枯蜗。只今雪屋重衾湿，去岁梅溪醉帽斜。终得萧閒对床语，青灯挑尽短檠花。"
"庚申闰月从师还自颍上对新月独酌十三首 其五","金","蔡松年","我本山泽人，孤烟一轻蓑。功名无骨相，彫琢伤天和。未能遽免俗，尚尔同其波。梧桐唤归梦，无奈秋声何。"
"渡混同江","金","蔡松年","十年八唤清江渡，江水江花笑我劳。老境归心质孤月，倦游陈迹付惊涛。两都络绎波神肃，六合清明斗极高。湖海小臣尸厚禄，梦寻烟雨一渔舠。"
"庚申闰月从师还自颍上对新月独酌十三首 其四","金","蔡松年","人言归甚易，但苦食不足。必使极其求，万钟不盈腹。处世附所安，无祸即无福。却视高盖车，身宠神巳辱。"
"鹧鸪天 其二","金","蔡松年","秀樾横塘十里香。水花晚色静年芳。胭脂雪瘦薰沈水，翡翠盘高走夜光。山黛远，月波长。莫云秋影蘸潇湘。醉魂应逐凌波梦，分付西风此夜凉。"
"好事近 次蔡丞相韵首倡","金","元德明","梦破打门声，有客袖携团月。唤起玉川高兴，煮松檐晴雪。蓬莱千古一清风，人境两超绝。觉我胸中黄卷，被春云香彻。"
"梅花引 其一","金","王特起","山之麓。河之曲。一湾秀色盘虚谷。水溶溶。雨濛濛。有人行李，萧萧落叶中。人家篱落炊烟湿。天外云峰迷淡碧。野云昏。失前村。溪桥路滑，平沙没旧痕。"
"喜迁莺","金","王特起","登山临水。正桂岭瘴开，苹洲风起。玄鹤高翔，苍鹰远击，白鹭欲飞还止。江上层波似练，沙际行人如蚁。目断处，见遥峰簇翠，残霞浮绮。千里。关塞远，雁阵不来，犹把阑干倚。数叠悲笳，一行征旆，城郭几番成毁。白塔前朝陵寝，青嶂故都营垒。念往事，但寒烟满目，愁蝉盈耳。"
"喜迁莺 别内","金","王特起","东楼欢宴。记遗簪绮席，题诗纨扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚，听阳关三叠，一尊相饯。留恋。情缱绻。红泪洗妆，雨湿梨花面。雁底关河，马头星月，西去一程程远。但愿此心如旧，天也不违人愿。再相见，把生涯分付，药炉经卷。"
"喜迁莺 贺人生第三子","金","王特起","古今三绝。唯郑国三良，汉家三杰。三俊才名，三儒文学，更有三君清节。争似一门三秀，三子三孙奇崛。人总道，赛蜀郡三苏，河东三薛。欢惬。况正是，三月风光，好倾杯三百。子并三贤，孙齐三少，但笃三馀事业。文既三冬足用，名即三元高揭。亲朋庆，看宠加三锡，礼膺三接。"
"喜迁莺 题郝仙女庙壁","金","王特起","汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远，但清溪如镜，野花留靥。情眷。惊变现。身后神功，丝满吴蚕茧。汉女菱歌，湘妃瑶瑟，香动倚云层殿。彤车载花一色，醉尽碧桃清宴。故山晚，叹流年一笑，人间飞电。"
"望海潮 上兰州守","金","邓千江","云雷天堑，金汤地险，名藩自古皋兰。营屯绣错，山形米聚，喉襟百二秦关。鏖战血犹殷。见阵云冷落，时有雕盘。静塞楼头，晓月依旧玉弓弯。看看。定远西还。有元戎阃令，上将斋坛。区脱昼空，兜铃夕解，甘泉又报平安。吹笛虎牙閒。且宴陪珠履，歌按云鬟。招取英灵毅魄，长绕贺阑山。"
"佑德观试经","金","冯子翼","琳馆清深小雪残，酿梅天气不多寒。客窗竟日无人到，只有萧萧竹数竿。"
"小圃茅亭新成","金","冯子翼","榆柳清阴下，茅亭近水湄。抵檐栽美竹，横榻赋新诗。朴陋从人笑，栖迟止自怡。岁寒天地肃，松雪有心期。"
"书事","金","冯子翼","客舍如僧舍，秋风几席清。竹孙仍带箨，鸠妇已呼晴。年老心情减，官卑去就轻。京师名籍甚，郑子岂其卿。"
"江城子","金","冯子翼","胭脂坡上月如钩。问青楼。觅温柔。庭院深沉、窗户掩清秋。月下香云娇堕砌，花气重，酒光浮。清歌皓齿艳明眸。锦缠头。若为酬。门外三更、灯影立骅骝。结习未忘吾老矣，烦恼梦，赴东流。"
"玉楼春 宴河中瑞云亭","金","冯延登","长原迤逦孤麋卧。野色微茫河界破。草行绳屦绿云深，花触飞丸红雨妥。高亭初试煎茶火。醉玉渐哗春满座。行杯莫厌转筹频，佳节等閒飞鸟过。"
"村舍二首 其一","金","边元鼎","何事区区守一丘，春花过了月明秋。等閒浊酒篱边兴，寂莫寒花雨里愁。不识故人今在否，每思前事隔重游。西风又是青山晚，落叶无声水自流。"
"新居","金","边元鼎","镜里岩花落涧泉，对窗青壁便参天。几当雪月开春酒，时有松风入夜弦。远斸山田多种黍，稀经城市少言钱。平生漫忽王公贵，俯仰村邻更可怜。"
"暮钟","金","边元鼎","落日行人断，深秋暝雨残。一声烟树外，千里暮山寒。倦鸟方知止，哀猿冷不安。萧萧风叶下，时与野僧还。"
"八月十四日对酒","金","边元鼎","梧桐叶彫辘轳井，万籁不动秋宵永。金杯泻酒滟十分，酒里华星寒炯炯。须臾蟾蜍弄清影，恍然不是人间景。金波淡荡桂树横，孤在玻璃千万顷。玻璃无限月光冷，澒洞一色无纤颖。清风䬃䬃四坐来，吹入义黄醉中境。醉中起歌歌月光，月光不语空自凉。月光无情本无恨，何事对我空茫茫。我醉只知今夜月，不是人间世人月。一杯美酒蘸清光，常与边生旧交结。亦不知天地宽与窄，人事乐与哀。仰看孤月一片白，玉露泥泥从空来。直须卧此待鸡唱，身外万事徒悠哉。"
"永遇乐","金","任询","月已中秋，菊还重九，夜久凉重。满地清霜，半天白晓，孤唱闻耕垄。萧萧窗几，依然琴砚，但觉鼠窥风动。悔生平、趍前猛甚，晚退却成无勇。兴衰更换，妍媸淆混，造物大相愚弄。二衅羞人，五交贾鬻，侯伯宁无种。而今此念，消除都尽，惟有故山归梦。吾庐更、双溪清远，万峰翠拥。"
"南歌子","金","刘仲尹","榴破猩肌血，萱开凤尾黄。萧閒风簟雪肌凉。一枕浓香魂梦、到巫阳。云纻描瑶草，莲腮洗玉浆。碧梧深院小藤床。此意一江春水、正难量。"
"浣溪纱 其三","金","刘仲尹","绣馆人人倦踏青。粉垣深处簸钱声。卖花门外绿阴轻。帘幕风柔飞燕燕，池塘花暖语莺莺。有谁知道一春情。"
"浣溪纱 其四","金","刘仲尹","摩腹椎腰春事非。乐天犹恨小樊归。多生馀念向来痴。往事半随残梦转，飞词不尽短封题。竹奴应笑减腰围。"
"浣溪纱 其二","金","刘仲尹","万叠春山一寸心。章台西去柳阴阴。蓝桥特为好花寻。别后鱼封烟涨阔，梦回鸾翼海云深。情知顿著有如今。"
"浣溪纱 其一","金","刘仲尹","贴体宫罗试裌衣。冰蓝娇浅染东池。春风一把瘦腰支。戏镂宝钿呈翡翠，笑拈金剪下酴醾。最宜京兆画新眉。"
"谒金门","金","刘仲尹","帘半窣。四座绿围红簇。歌尽玉台连夜烛。欢缘仍恨促。休唱莲舟新曲。烟水画船摇绿。肠断鸳鸯三十六。紫蒲相对浴。"
"相思引","金","刘仲尹","蚕欲眠时日已曛。柔桑叶大绿团云。罗敷犹小，陌上看行人。翠实低条梅弄色，轻花吹垄麦初匀。鸣鸠声里，过尽太平村。"
"鹧鸪天 其四","金","刘仲尹","璧月池南剪木栖。六朝宫袖窄中宜。新声蹙巧蛾颦黛，纤指移?雁着丝。朱户小，画帘低。细香轻梦隔涪溪。西风只道悲秋瘦，却是西风未得知。"
"鹧鸪天 其三","金","刘仲尹","楼宇沈沈翠几重。辘轳亭下落梧桐。川光带晚虹垂雨，树影涵秋鹊唤风。人不见，思何穷。断肠今古夕阳中。碧云犹作山头恨，一片西飞一片东。"
"鹧鸪天 其一","金","刘仲尹","满树西风锁建章。官黄未裹贡前霜。谁能载酒陪花使，终日寻香过苑墙。修月客，弄云娘。三吴清兴入淋浪。草堂人病风流减，自洗铜瓶煮蜜尝。"
"鹧鸪天 其二","金","刘仲尹","骑鹤峰前第一人。不应著意怨王孙。当年艳态题诗处，好在香痕与泪痕。调雁柱，引蛾颦。绿窗弦索合筝?。砌台歌舞阳春后，明月朱扉几断魂。"
"乌夜啼 其二","金","刘迎","离恨远萦杨柳，梦魂长绕梨花。青衫记得章台月，归路玉鞭斜。翠镜啼痕印袖，红墙醉墨笼纱。相逢不尽平生事，春思入琵琶。"
"乌夜啼 其一","金","刘迎","菱鉴玉篦秋月，蕙炉银叶朝云。宿酲人困屏山梦，烟树小江村。翠甲未消兰恨，粉香不断梅魂。离愁分付残春雨，花外泣黄昏。"
"锦堂春 西湖","金","刘迎","水漫汀洲新绿，云开崦嶂微青。残红不见成阴后，鶗鴂寂无声。笑傲坡公一梦，风流杜牧三生。西湖依旧人中意，来去竟难凭。"
"上平西 泰和南征作","金","刘昂","趸锋摇，螳臂振，旧盟寒。恃洞庭、彭蠡狂澜。天兵小试，百蹄一饮楚江干。捷书飞上九重天。春满长安。舜山川，周礼乐，唐日月，汉衣冠。洗五州、妖气关山。已平全蜀，风行何用一泥丸。有人传喜，日边路、都护先还。"
"行香子","金","许古","秋入鸣皋。爽气飘萧。挂衣冠、初脱尘劳。窗间岩岫，看尽昏朝。夜山低，晴山近，晓山高。细数閒来。几处村醪。醉模糊、信手挥毫。等閒陶写，问恁风骚。乐因循，能潦倒，也消摇。"
"眼儿媚","金","许古","浊醪篘得玉为浆。风韵带橙香。持杯笑道，鹅黄似酒，酒似鹅黄。世缘老矣不思量，沈醉又何妨。临风对月，山歌野调，尽我疏狂。"
"西江月 题邯郸王化吕仙翁祠堂","金","完颜从郁","壁断何人旧字，炉寒隔岁残香。洞天人去海茫茫。玩世仙翁已往。西日长安道远，春风赵国台荒。行人谁不悟黄粮。依旧红尘陌上。"
"西江月","金","密璹","一百八般佛事，二十四考中书。山林朝市等区区。著甚来由自苦。过寺谈些般若，逢花倒个葫芦。少时伶俐老来愚。万事安于所遇。"
"沁园春","金","密璹","壮岁耽书，黄卷青灯，留连寸阴。到中年赢得，清贫更甚，苍颜明镜，白发轻簪。衲被蒙头，草鞋著脚，风雨萧萧秋意深。凄凉否，瓶中匮粟，指下忘琴。一篇梁父高吟。看谷变、陵迁古又今。便离骚经了，灵光赋就，行歌白雪，愈少知音。试问先生，如何即是，布袖长垂不上襟。掀髯笑，一杯有味，万事无心。"
"青玉案","金","密璹","冻云封却驼冈路。有谁访、溪梅去。梦里疏香风暗度。觉来谁见，一窗凉月，瘦影无寻处。明朝画笔江天莫。定向渔蓑得奇句。试问帘前深几许。儿童笑道，黄昏时候，犹是廉纤雨。"
"临江仙","金","密璹","倦客更遭尘事冗，故寻閒地婆娑。一尊芳酒一声歌。卢郎心未老，潘令鬓先皤。醉向繁台台上问，满川细柳新荷。薰风楼阁夕阳多。倚阑凝思久，渔笛起烟波。"
"春草碧","金","密璹","几番风雨西城陌。不见海棠红、梨花白。底事胜赏匆匆，政自天付酒肠窄。更笑老东君、人间客。赖有玉管新翻，罗襟醉墨。望中倚阑人、如曾识。旧梦回首何堪，故苑春光又陈迹。落尽后庭花、春草碧。"
"秦楼月","金","密璹","寒仍暑。春来秋去无今古。无今古。梁台风月，汴堤烟雨。水涵天影秋如许。夕阳低处征帆举。征帆举。一行惊雁，数声柔橹。"
"渔父词二首 其一","金","密璹","杨柳风前白板扉，荷花雨里绿蓑衣。红稻美，锦鳞肥，渔笛閒拈月下吹。"
"渔父词二首 其二","金","密璹","钓得鱼来卧看书，船头稳置酒葫芦。烟际柳，雨中蒲，乞与人间作画图。"
"蓦山溪","金","张中孚","山河百二，自古关中好。壮岁喜功名，拥征鞍、雕裘绣帽。时移事改，萍梗落江湖，听楚语，厌蛮歌，往事知多少。苍颜白发，故里欣重到。老马省曾行，也频嘶、冷烟残照。终南山色，不改旧时青，长安道，一回来，须信一回老。"
"满江红","金","李节","纸帐温，春睡稳，窗槐摇绿。吾老矣，不堪重著，翠围红簇。千古清风荆布在，一家乐事糟糠足。笑杜陵、憔悴漫多情，须燕玉。求凰意，传新曲。骖鸾梦，从渠续。问临邛何贱，会稽何辱。畎亩岂无天下士，斧斤不到山中木。但莫教、风雨两雏鸠，危枝宿。"
"水龙吟","金","李纯甫","几番冷笑三闾，算来枉向江心堕。和光混俗，随机达变，有何不可。清浊从他，醉醒由己，分明识破。待用时即进，舍时便退，虽无福，亦无祸。你试回头觑我。怕不待峥嵘则个。功名半纸，风波千丈，图个甚么。云栈扬鞭，海涛摇棹，争如闲坐。但尊中有酒，心头无事，葫芦提过。"
"高丽平州中和馆后草亭","金","李晏","藤花满地香仍在，松影拂云寒不收。山鸟似嫌游客到，一声啼破小亭幽。"
"白云亭","金","李晏","白云亭上白云秋，桂棹兰桨记昔游。往事已随流水去，青山空对夕阳愁。兴亡翻手成舒卷，今古无心自去留。独倚西风一惆怅，数声柔橹下汀洲。"
"婆罗门引 保德西楼作","金","李晏","汗融畏日，岂知高处有风清。倚阑襟袖凉生。坐上看崩云脱坏，不碍乱峰青。待目穷千里，却怕伤情。河汾古城。听裂岸、怒涛惊。好是烽沉幽障，鼓卧边亭。西楼老子，更无用、胸中十万兵。酒到处、莫放杯停。"
"菩萨蛮 回文","金","李晏","断肠人去春将半。归客倦花飞。小窗寒梦晓，谁与画愁眉。"
"虞美人","金","李晏","佳人酒晕红生颊。滟滟霞千叠。雨馀红泪湿黄昏。误认当年人面、倚朱门。飘零又送青春莫。怅望刘郎去。教人不恨五更风。只恨马蹄无处、避残红。"
"鹧鸪天","金","李晏","苒苒萋萋雨后村。芳尘不到五侯门。曾随晓泪撩诗思，又向春风入烧痕。春去后，忆王孙。啼红南浦记芳温。夕阳楼外连天远，乞与骚人怨楚魂。"
"江城梅花引 为飞伯赋青梅","金","李献能","汉宫娇额倦涂黄。试新妆。立昭阳。萼绿仙姿，高髻碧罗裳。翠袖卷纱閒倚竹，暝云合，琼枝荐莫凉。壁月浮香摇玉浪。拂春帘，瑩绮窗。冰肌夜冷滑无粟，影转斜廊。冉冉孤鸿，烟水渺三湘。青鸟不来天也老，断魂梦，清霜静楚江。"
"春草碧","金","李献能","紫箫吹破黄州月。蔌蔌小梅花、飘香雪。寂莫花底风鬟，颜色如花命如叶。千里涴兵尘、凌波袜。心事鉴影鸾孤，筝弦雁绝。旧时雪堂人、今华发。断肠金缕新声，杯深不觉琉璃滑。醉梦绕南云、花上蝶。"
"浣溪沙 河中环胜楼感怀","金","李献能","垂柳阴阴水拍堤。欲穷远目望还迷。平芜尽处莫天低。万里中原犹北顾，十年长路却西归。倚楼怀抱有谁知。"
"菩萨蛮 回文","金","孟宗献","睡惊秋近鸣虫砌。苍鬓掺匀霜。影孤灯翳冷。长叹浩歌狂。"
"行香子 其三","金","赵元","山拥垣墙，水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉，閒日偏长，鬓鬔松、只管寻凉。绿阴何处，旋旋移床。有道边槐，门外柳，舍南桑。"
"行香子 其二","金","赵元","潦倒无闻，坐惯家贫。眼昏花心口犹存。人皆笑我，我尽教人。拚醉吟风，閒钓月，困眠云。邂逅交亲，语欸情真，且相从莫浪辛勤。西山归隐，不用移文。看菊成丛，松结子，竹生孙。"
"行香子 其一","金","赵元","镜里流年，绿变华颠。谢西山、青眼依然。人生安用，利琐名缠。似燕营巢，蜂课蜜，蚁争膻。词苑群仙，场屋诸贤，看文章大笔如椽。閒人书册，且枕头眠。有洗心经，传灯录，坐忘篇。"
"卜算子 谱太白诗","金","赵可","明月在青天，借问今时几。但见宵从海上来，不觉云间坠。流水古今人，共看皆如此。唯愿当歌对酒时，长照金尊里。"
"凤栖梧","金","赵可","霜树重重青嶂小。高栋飞云，正在霜林杪。九日黄花才过了。一尊聊慰秋容老。翠色有无眉黛扫。身在西山，却爱东山好。流水极天横晚照。酒阑望断西河道。"
"好事近","金","赵可","密雪听窗知，午醉晚来初觉。人与胆瓶梅蕊，共此时萧索。倚窗閒看六花飞，风轻止还作。个里有诗谁会，满疏篱寒雀。"
"望云间 代州南楼","金","赵可","云朔南陲，全赵幕府，河山襟带名藩。有朱楼缥缈，千雉回旋。云度飞狐绝险，天围紫塞高寒。吊兴亡遗迹，咫尺西陵，烟树苍然。时移事改，极目伤心，不堪独倚危阑。惟是年年飞燕，霜雪知还。楼上四时长好，人生一世谁閒。故人有酒，一尊高兴，不减东山。"
"浣溪沙 其二","金","赵可","火冷薰炉香渐消。更阑拨火更重烧。愁心心字两俱焦。半世清狂无限事，一窗风月可怜宵。灯残花落梦无聊。"
"浣溪沙 其一","金","赵可","抬转炉薰自换香。锦衾收拾却遮藏。二年尘暗小鸳鸯。落木萧萧风似雨，疏林皎皎月如霜。此时此夜最凄凉。"
"望海潮 发高丽作","金","赵可","云垂馀发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦云同夜惜卿卿。离觞草草同倾。记灵犀旧曲，晓枕馀酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路傍情。"
"蓦山溪 赋崇福荷花崇福在太原晋溪","金","赵可","云房西下，天共沧波远。走马记狂游，正芙蓉、平铺镜面。浮空栏槛，招我倒芳尊，看花醉，把花归，扶路清香满。水枫旧曲，应逐歌尘散。时节又新凉，料开遍、横湖清浅。冰姿好在，莫道总无情，残月下，晚风前，有恨何人见。"
"鹧鸪天 其一","金","赵可","金络閒穿御路杨。青旗遥认醉中乡。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面凉。"
"鹧鸪天 其二","金","赵可","十顷平波溢岸青。草香沙暖水云晴。轻衫短帽垂杨里，楚酒相看别有情。挥彩笔，倒银瓶。花枝照眼句还成。老来旋减金钗兴，回施春光与后生。"
"□□□ 席屋上戏书","金","赵可","赵可可，肚里文章可可。三场挨了两场过，只有这番解火。恰如合眼跳黄河，知他是过也不过。试官道、王业艰难，好交你知我。"
"分韵赋雪得雨字","金","赵沨","大雪初不知，开门巳无路。惊喜视历日，此瑞固有数。池冰冻欲合，林鸦噤仍聚。已成玉壶瑩，尚作宝花雨。造物固多才，中有无尽句。大儿拟圭璧，小儿比盐絮。后人例蹈袭，弥复入窘步。聚星号令严，亦自警未悟。谁有五色笔，绘此天地素。好语觅不来，更待偶然遇。"
"秦楼月","金","赵秉文","箫声苦。箫声吹断夷山雨。夷山雨。人空不见，吹台歌舞。危楼目极伤平楚。断霞落日怀千古。怀千古。一杯还酹，信陵坟土。"
"水调歌头 昔拟栩仙人王云鹤赠予诗云寄与閒閒傲浪仙枉随诗酒堕凡缘黄尘遮断来时路不到蓬山五百年其后玉龟山人云子前身赤城子也予因以诗寄之云玉龟山下古仙真许我天台一化身拟折玉莲骑白鹤他年沧海看扬尘吾友赵礼部庭说丹阳子谓予再世苏子美也赤城子则吾岂敢若子美则庶几焉尚愧辞翰微不及耳因作此以寄意焉","金","赵秉文","四明有狂客，呼我谪仙人。俗缘千劫不尽，回首落红尘。我欲骑鲸归去，只恐神仙官府，嫌我醉时嗔。笑拍群仙手，几度梦中身。倚长松，聊拂石，坐看云。忽然黑霓落手，醉舞紫毫春。寄语沧浪流水，曾识閒閒居士，好为濯冠巾。却返天台去，华发散麒麟。"
"青杏儿","金","赵秉文","风雨替花愁。风雨罢、花也应休。劝君莫惜花前醉，今年花谢，明年花谢，白了人头。乘兴两三瓯。拣溪山、好处追游。但教有酒身无事，有花也好，无花也好，选恁春秋。"
"缺月挂疏桐 拟东坡作","金","赵秉文","乌鹊不多惊，贴贴风枝静。珠贝横空冷不收，半湿秋河影。缺月堕幽窗，推枕惊深省。落叶萧萧听雨声，帘外霜华冷。"
"梅花引 其一 过天门关作","金","赵秉文","山如峡。天如席。石颠树老冰崖坼。雪霏霏。水洄洄。先生此道，胡为乎来哉。石头路滑马蹄蹶。昂头贪看山奇绝。短童随。皱双眉。休说清寒，形容想更饥。"
"仿张志和西塞二首 其一","金","赵秉文","一叶黄飞一叶舟，半竿落日半江秋。青草渡，白蘋洲，归路月明山上头。"
"仿张志和西塞二首 其二","金","赵秉文","白头波上白头人，黄叶渡西黄叶村。山几朵，酒盈尊，落日西风送到门。"
"满江红 上清宫蜡梅","金","赵秉文","杰观雄楼，相照映、此花幽独。谁解识、蕊珠仙子，道家装束。蜡蒂紫苞融烛泪，檀心浅晕团金粟。渐蜂儿、展翅上南枝，风掀绿。落落伴，湖心玉。萧萧映，坛边竹。记月痕、曾上小阑干曲。输与能诗潘道士，梦为蝴蝶花间宿。向夜深、霜重不胜寒，骑黄鹄。"
"满庭芳","金","赵秉文","天上殷韩，解羁官府，烂游舞榭歌楼。开花酿酒，来看帝王州。常见牡丹开候，独占断、谷雨风流。仙家好，霜天槁叶，秾艳破春柔。狂僧谁借手，一杯唤起，绿怨红愁。看天香国色，梅菊替人羞。尽揭纱笼护日，容光动、玉斝琼舟。都人士，年年十月，常记遇仙游。"
"南歌子","金","赵摅","涧草萋萋绿，林莺恰恰啼。汀沙过雨便无泥。换得芒鞋随意、到前溪。浦溆浑堪画，云烟总是题。江湖老伴一蓑衣。真个斜风细雨、不须归。"
"虞美人 同孟利器寻春","金","赵摅","春来日日风成阵。桃李飘零尽。树头树底觅残红。只有郭西梨雪、照晴空。酬春须得如川酒。酒债寻常有。葛巾欹侧倩人扶。大似浣花溪上、醉骑驴。"
"月上海棠 用前人韵","金","党怀英","傲霜枝袅团珠蕾。冷香霏烟雨、晚秋意。萧散绕东篱，尚彷佛、见山清气。西风外，梦到斜川栗里。断霞鱼尾明秋水。带三两飞鸿、点烟际。疏林飒秋声，似知人、倦游无味。家何处，落日西山紫翠。"
"青玉案 癸巳暮冬小雪家集作","金","党怀英","红莎绿箬春风饼。趁梅驿、来云岭。紫桂岩空琼窦冷。佳人却恨，等閒分破，缥缈双鸾影。一瓯月露心魂醒。更送清歌助清兴。痛饮休辞今夕永。与君洗尽，满襟烦暑，别作高寒境。"
"感皇恩","金","党怀英","一叶下梧桐，新凉风露。喜鹊桥成渺云步。旧家机杼，巧织紫绡如雾。新愁还织就，无重数。天上何年，人间朝莫。回首星津又空渡。盈盈别泪，散作半空疏雨。离魂都付与，秋将去。"
"感皇恩 赋叠罗花","金","党怀英","碧玉撚条，蓝袍裁叶。明艳黄深软金叠。道装仙子，谪堕蕊珠仙阙。为春閒管领，花时节。汉额妆浓，楚腰舞怯。襞积裙馀旧宫褶。东君着意，留伴小庭风月。任教鶗鴂唤，群芳歇。"
"鹧鸪天","金","党怀英","云步凌波小凤钩。年年星汉踏清秋。只缘巧极稀相见，底用人间乞巧楼。天外事，两悠悠。不应也作可怜愁。开帘放入窥窗月，且尽新凉睡美休。"
"不眠","金","高士谈","不眠披短褐，曳杖出门行。月近中秋白，风从半夜清。乱离惊昨梦，漂泊念平生。泪眼依南斗，难忘去国情。"
"风雨宿江上","金","高士谈","风雨萧萧作暮寒，半晴烟霭有无间。残红一抹沈天日，湿翠千重隔岸山。短发不羞黄叶乱，寸心常羡白鸥閒。涛声午夜喧孤枕，梦入潇湘落木湾。"
"村行","金","高士谈","墟落依林莽，茅庐出短墙。儿童避车马，父老馈壶浆。半湿田新雨，犹青枣未霜。逢人问丰歉，一一叹声长。"
"庚戌元日","金","高士谈","旧日屠苏饮最先，而今追想尚依然。故人对酒且千里，春色惊人又一年。习俗天涯同爆竹，风光塞外只寒烟。残年无复功名望，志在苏君二顷田。"
"玉楼春 为伯永作","金","高士谈","少年人物江山秀。流落天涯今白首。形容憔悴不如初，文彩风流仍似旧。百花元是仙家酒。千岁灵根能益寿。都将万事付天公，且伴老人开笑口。"
"好事近 次蔡丞相韵首倡","金","高士谈","谁打玉川门，白绢斜封团月。晴日小窗活火，响一壶春雪。可怜桑苧一生颠，文字更清绝。直拟驾风归去，把三山登彻。"
"减字木兰花","金","高士谈","西湖睡起。飞絮游丝春老矣。涨绿涵空。十顷玻瓈四面风。平时事少。天与湖山供坐啸。他日西州。却怕羊昙感旧游。"
"朝中措","金","高士谈","琅琊山色最清雄。心赏待衰翁。路转峰回如画，新亭半湿青红。风流宾从，清閒岁月，且共从容。莫笑尊前老大，犹堪管领春风。"
"梅花引 其一","金","高宪","蒿火目。藜羹腹。书生宁有封侯骨。长须奴。下泽车。艰关险阻，谁教涉畏途。半生落莫长安道。一事无成双鬓老。南辕吴。北辕胡。功名富贵，情知不可图。"
"凤栖梧","金","景覃","倦客情悰纷似缕。小院无人，卧听秋虫语。归意已搀新雁去。晚凉更作潇潇两。架上秋衣蝇点素。冷菊戎装，尚被春花妒。别有溪山容杖屦。等閒不许人知处。"
"天香 其二","金","景覃","百岁中分，流年过半，尘劳系人无尽。桑柘周围，菅茅低架，且喜水亲山近。倦飞高鸟，算也有、閒枝栖稳。纸帐紬衾，日高睡起，懒梳蓬鬓。閒阶土花碧润。缓芒鞋、恐伤蜗蚓。侧掩衡门，空解草玄谁信。俗驾轻云易散，赖独有、莲峰破孤闷。世事悠悠，从教莫问。"
"天香 其一","金","景覃","市远人稀，林深犬吠，山连水村幽寂。田里安閒，东邻西舍，准拟醉时欢适。社祈雩祷。有箫鼓、喧天吹击。宿雨新晴垄头，閒看露桑风麦。无端晴亭莫驿。恨连年、此时行役。何似临流萧散，缓衣轻帻。炊黍烹鸡自劳，有脆绿、甘红荐芳液。梦里春泉，糟床夜滴。"
"一剪梅","金","蔡松年","白璧雄文冠玉京。桂月名香，能继家声。年年社燕与秋鸿，明日燕南又远行。老子初无游宦情。三径苍烟归未成。幅巾扶我醉谈玄，竹瘦溪寒，深寄馀龄。"
"眼儿媚 丙辰晚春即事","金","蔡松年","梨雪东城又回春。风物属闲身。不堪禁酒，百重堆按，满马京尘。眼青独拄西山笏，本是个中人。一犁春雨，一篙春水，自乐天真。"
"千秋岁","金","蔡松年","碧轩清胜，俗物无由到。沧江半壁山传照。几窗黄菊媚，天北重阳早。金靥小。秋光秀色明霜晓。手捻清香笑。今古闲身少。放醉眼，看云表。渊明千载意，松偃斜川道。谁会得，一樽唤取溪山老。"
"小重山","金","蔡松年","东晋风流雪样寒。市朝冰炭里，起波澜。得君如对好江山。幽栖约，湖海玉孱颜。梅月半斓斑。云根孤鹤唳，浅云滩。摩挲明秀酒中闲。浮香底，相对把渔竿。"
"乌夜啼 留别赵粹文","金","蔡松年","一段江山秀气，风流故国王孙。三年不惯冰天雪，白璧借春温。宦路常难聚首，别期先已销魂。与君两鬓犹青在，梅竹老夷门。"
"月华清","金","蔡松年","楼倚明河，山蟠乔木，故国秋光如水。常记别时，月冷半山环佩。到而今、桂影寻人，端好在、竹西歌吹。如醉。望白蘋风里，关山无际。可惜琼瑶千里。有少年玉人，吟啸天外。脂粉清辉，冷射藕花冰蕊。念老去、镜里流年，空解道、人生适意。谁会。更微云疏雨，空庭鹤唳。"
"水龙吟","金","蔡松年","一山星月，长生殿里，端正人微笑。风枝玉骨，冰丸红雾，长安初到。小部清新，上尊甘冷，风流天宝。自蓬山仙去，人间月晓，遗芳满、汉宫草。闻道云窗玉指，化奇苞、天容纤妙。香通鼻观，春浮手藉，教人梦好。青琐窥韩，紫囊赌谢，属狂年少。但闲窗酒病，东风晓枕，个中时要。"
"水龙吟","金","蔡松年","九秋白玉盘高，夜来冷射银河水。好风清露，碧梧高竹，骎骎凉气。女手香纤，一山黄菊，半青橙子。趁鹅儿新酒，篘云漉雪，一年好、君须记。我走天东万里。笑归来、山川良是。沙鸥远浦，野麋丰草，唯便适意。但愿当歌，月光常共，金樽摇曳。听穿云声里，惊人秀句，卷澄江醉。"
"水龙吟","金","蔡松年","太行之麓清辉，地和气秀名天下。共山沐涧，济源盘谷，端如倒蔗。风物宜人，绿橙霜晓，紫兰清夏。望青帘尽是，长腰玉粒，君莫问、香醪价。我已山前问舍。种溪梅、千株缟夜。风琴月笛，松窗竹径，须君命驾。住世还丹，坐禅方丈，草堂莲社。拣云泉，巧与余心会处，托龙眠画。"
"水龙吟","金","蔡松年","水村秋入江场，梦惊万壑松风冷。中秋几日，银盘今夜，八分端正。身似惊乌，半生飘荡，一枝难稳。夜漫漫只有，澄江霁月，应知我、倦游兴。好在萧闲桂影。射五湖、高峰玉润。木犀宜月，生香浮动，玻璃吸尽。准拟馀年，个中心赏，追随名胜。看年年玉笛，新传秀句，约嫦娥听。"
"水龙吟","金","蔡松年","乱山空翠寻人，短松路转风亭小。论文把酒，灯残月淡，春风最早。星斗撑肠，雾云翻纸，词源倾倒。自骑鲸人去，流年四百，知此乐、人间少。别梦春江涨雪，记雨花、一声云杪。新诗寄我，垂天才气，凌波词调。传酒传歌，后来双秀，也应俱好。待明年，却向黄公垆下，觅萧闲老。"
"水龙吟","金","蔡松年","软红尘里西山，乱云晓马清相向。新年有喜，洗兵和气，春风千丈。青鬓何人，凤池墨客，虎头飞将。听前驱一夜，鸣珂碎月，催笳鼓、作清壮。红袖横斜醉眼，酒肠倾、九江银浪。小桃仙馆，霜筠萧寺，风光荡漾。我欲寻春，郡中谁有，国香宫样。待酒酣、妙续珠帘句法，作穿云唱。"
"水龙吟 自镇阳还兵府，赠离筵乞言者 滹南遗","金","蔡松年","待人间觅个，无情心绪，着多情换。"
"水调歌头","金","蔡松年","西山六街碧，尝忆酒旗秋。神交一笑千载，冰玉洗双眸。自尔一觞一咏，领略人间奇胜，无此会心流。小驿高槐晚，绿酒照离忧。木犀开，玉溪冷，与谁游。酒前豪气千丈，不减昔时不。谁识昂藏野鹤，肯受华轩羁缚，清唳白蘋洲。会趁梅横月，同典锦宫裘。"
"水调歌头","金","蔡松年","年时海山国，今日酒如川。思君领略风味，笙鹤渺三山。还喜绿阴清昼，薝卜香中为寿，彩翠羽衣斑。醉语嚼冰雪，樽酒玉浆寒。世间乐，断无似，酒中闲。冷泉高竹幽栖，佳处约淇园。君有仙风道骨，会见神游八极，不假九还丹。玉佩碎空阔，碧雾翳苍鸾。"
"水调歌头","金","蔡松年","玻璃北潭面，十丈藕花秋。西楼爽气千仞，山障夕阳愁。谁谓弓刀塞北，忽有冷泉高竹，坐我泽南州。准备黄尘眼，管领白蘋洲。老生涯，向何处，觅菟裘。倦游岁晚一笑，端为野梅留。但得白衣青眼，不要问囚推按，此外百无忧。醉墨蔷薇露，洒遍酒家楼。"
"水调歌头","金","蔡松年","星河淡城阙，疏柳转清流。黄云南卷千骑，晓猎冷貂裘。我欲幽寻节物，只有西风黄菊，香似故园秋。俯仰十年事，华屋几山邱。倦游客，一樽酒，便忘忧。拟穷醉眼何处，还有一层楼。不用悲凉今昔，好在西山寒碧，金屑酒光浮。老境玩清世，甘作醉乡侯。"
"水调歌头","金","蔡松年","寒食少天色，花柳各春风。身闲胜日，都在花影酒垆中。秀野碧城西畔，独有斗南温软，雪阵暖轻红。欲办酬春句，谁唤好情悰。世间物，无一点，似情浓。心期偶得，一念千劫莫形容。好在轻烟暮雨，只有西厢红树，曾见月朦胧。醉眼尽空碧，风袖障归鸿。"
"水调歌头","金","蔡松年","云间贵公子，玉骨秀横秋。十年流落，冰雪香霭紫貂裘。灯火春城咫尺，晓梦梅花消息，茧纸写银钩。老矣黄尘眼，如对白蘋洲。世间物，惟有酒，可忘忧。萧閒一段，归计佳处着君侯。翠竹江村月上，但要纶巾鹤氅，来往亦风流。醉墨蔷薇露，洒遍酒家楼。"
"水调歌头 闰八月望夕有作","金","蔡松年","空凉万家月，摇荡菊花期。飘飘六合清气，欲唤紫鸾骑。京洛花浮酒市，初把两螯风味，橙子半青时。莫话旧年梦，聊赋倦游诗。玉盘高，金靥小，笑相窥。市朝声利场里，谁肯略忘机。庾老南楼佳兴，陶令东篱高咏，千古赏音稀。手捻冷香碎，和月卷玻璃。"
"水调歌头 虎茵居士梁慎修生朝","金","蔡松年","丁年跨生马，玉节度流沙。春风北卷燕赵，无处不桑麻。一夜蓬莱清浅，欲守平生黄卷，冰雪做生涯。惟有天南梦，时到曲江花。瘦筇枝，轻鹤背，醉为家。倦游笑我黄尘，昏眼簿书遮。千古东坡良史，一段葛洪嘉处，莫种故侯瓜。赋就五噫曲，金狄看年华。"
"水调歌头 送陈咏之归镇阳","金","蔡松年","东垣步秋水，几曲冷玻璃。沙鸥一点晴雪，知我老无机。共约经营五亩，卧看西山烟雨，窗户舞涟漪。雅志易华发，岁晚羡君归。月边梅，湖底石，入新诗。飘然东晋奇韵，此道赏音稀。我有一峰明秀，尚恋三升春酒，辜负绿蓑衣。为写倦游兴，说与水云知。"
"水调歌头 高德辉生朝","金","蔡松年","年时海山路，寒碧乱清淮。客中寿酒，醉眼不见一枝梅。何似今年心事，千丈好云新雨，飞下玉妆台。晴雪洗佳气，河汉酒肠开。九秋雕，千里马，出风埃。蓝桥得道，鹤骨端自见云来。我有云山后约，不得夜灯亲酌，倾倒好情怀。为写芳鲜句，扶起玉山颓。"
"失调名 滹南遗老集卷四十滹南诗话引萧闲词","金","蔡松年","归兴高于滟滪堆。"
"永遇乐","金","蔡松年","正始风流，气吞馀子，此道如线。朝市心情，云翻雨覆，千丈堆冰炭。高人一笑，春风卷地，只有大江如练。忆当时，西山爽气，共君对持手版。山公鉴裁，水曹诗兴，功业行飞霄汉。华屋含秋，寒沙去梦，千里横青眼。古今都道，休官归去，但要此言能践。把人间、风烟好处，便分中半。"
"汉宫春 次高子文韵","金","蔡松年","雪与幽人，正一年佳处，清晓开门。萧然半华鬓发，相与销魂。披衣倚柱，向轻寒、醽渌微温。端好在，垂鞭信马，小桥南畔烟村。呵手冻吟未了，烂银钩呼我，玉粒晨饙。六花做成蟹眼，凤味香翻。小梅疏竹，际壁间、横出江天。那更有，青松怪石，一声鹤唳前轩。"
"石州慢","金","蔡松年","京洛三年，花满酒家，浮动金碧。友云缥缈清游，春笋新橙初擘。天东今日，枕书两眼昏花，壶觞不果酬佳节。独咏竹萧萧，者云团风叶。愁绝。此身蒲柳先秋，往事梦魂无迹。一寸归心，可忍年年形役。上园亲友，岁时陶写欢情，糟床晓溜东篱侧。手把一枝香，作萧闲闲客。"
"石州慢 高丽使还日作","金","蔡松年","云海蓬莱，风雾鬓鬟，不假梳掠。仙衣捲尽云霓，方见宫腰纤弱。心期得处，世间言语非真，海犀一点通寥廓。无物比情浓，觅无情相博。离索。晓来一枕，馀香酒病，赖花医却。滟滟金尊，收拾新愁重酌。片帆云影，载将无际关山，梦魂应被杨花觉。梅子雨丝丝，满江干楼阁。"
"好事近","金","蔡松年","天上赐金奁，不减壑源三月。午盌春风纤手，看一时如雪。幽人只惯茂林前，松风听清绝。无奈十年黄卷，向枯肠搜彻。"
"江城子","金","蔡松年","半年无梦到春温。可怜人。几黄昏。想见玉徽、风度更清新。翠射娉婷云八尺，谁为写，五湖春。好风归路软红尘。暖冰魂。缕金裙。唤起一天、星月入金尊。留取木樨花上露，挥醉墨，洒行云。"
"江神子慢 赋瑞香","金","蔡松年","紫云点枫叶。岩树小、婆娑岁寒节。占高洁。纤苞煖、酿出梅魂兰魄。照浓碧。茗盌添春花气重，芸窗晓、濛濛浮霁月。小眠鼻观先通，庐山梦旧清绝。萧閒平生淡泊。独芳温一念，犹未衰歇。种种陈迹。而今老、但觅茶烟禅榻。寄閒寂。风外天花无梦也，鸳鸯债、从渠千万劫。夜寒回施幽香与愁客。"
"西江月","金","蔡松年","古殿苍松偃蹇，孤云丈室清深。茶声破睡午风阴。不用凉泉石枕。枯木人忘独坐，白莲意可相寻。归时团月印天心。更作逃禅小饮。"
"声声慢 凉陉寄内","金","蔡松年","青芜平野，小雨千峰，还成莫陉寒色。裁剪芸窗，忆得伴人良夕。遥怜几重眉黛，恨相逢、少于行役。梨花泪，正宫衣春瘦，晓红无力。应怪浮云夫婿，不解趁、新醅醉眠凉月。怨入关河，西去又传音息。谁知倦游心事，向来年、苦思泉石。人未老，约闾峰、多占秀碧。"
"念奴娇","金","蔡松年","念奴玉立，记连昌宫里，春风相识。云海茫茫人换世，几度梨花寒食。花萼霓裳，沈香水调，一串骊珠湿。九天飞上，叫云遏断筝笛。老子陶写平生，清音裂耳，觉庾愁都释。淡淡长空今古梦，只有此声难得。湓浦心情，落花时节，还对天涯客。春温玉碗，一声洗尽冰雪。"
"念奴娇","金","蔡松年","倦游老眼，看黄尘堆里，风波千尺。雕浦归心唯自许，明秀高峰相识。谁谓峰前，岁寒时节，忽遇知音客。紫芝仙骨，笑谈犹带山色。君有河水洋洋，野梅高竹，我住涟漪宅。镜里流年春梦过，只有闲身难得。挥扫龙蛇，招呼风月，且尽杯中物。他年林下，会须千里相觅。"
"念奴娇","金","蔡松年","飞云没马，转沙场叠鼓，三年寒食。闻道西州春漫漫，晓玉天香欹侧。华屋金盘，哀弦清瑟，一曲春风坼。酒乡堪老，紫云莫笑狂客。我本方外闲身，西山爽气，未信兵尘逼。拄杖敲门寻水竹，不问禅坊幽宅。醉墨乌丝，新声翠袖，不可无吾一。殷勤红扑，好留姚魏颜色。"
"念奴娇","金","蔡松年","洞宫碧海，化神山玉立，东方仙窟。海色山光千万顷，都作巉巉玉骨。黄卷精神，黑头心力，虎帐多闲日。一杯为寿，酒肠先醉江橘。南下禹穴涛江，要收奇秀，老去供诗笔。忧喜相寻皆物外，今古闲身难得。丘壑风流，稻粱卑辱，莫爱高官职。他年风雨，对床却话今夕。"
"念奴娇","金","蔡松年","九江秀色，看飘萧神气，长身玉立。放浪江南山水窟，笔下云岚堆积。药笼功名，酒垆身世，不得文章力。人间俗气，对君一笑都释。畴昔得意忘形，野梅溪月，有酒还相觅。痛饮酣歌悲壮处，老骥谁能伏枥。争席樵渔，对床风雨，伴我为闲客。朱弦疏越，兴来一扫筝笛。"
"念奴娇","金","蔡松年","小红破雪，又一灯香动，春城节物。春事新年独梦绕，江浦南枝横月。万户糟邱，西山爽气，差慰人岑寂。六年今古，只应花鸟相识。老去嚼蜡心情，偶然流坎，岂悲欢人力。莫望家山桑海变，唯有孤云落日。玉色橙香，宫黄花露，一醉无南北。终焉此世，正尔犹是良策。"
"念奴娇","金","蔡松年","倦游老眼，负梅花京洛，三年春物。明秀高峰人去后，冷落清辉绝壁。花底年光，山前爽气，别语挥冰雪。摩挲庭桧，耐寒好在霜杰。人世长短亭中，此身流转，几花残花发。只有平生生处乐，一念犹难磨灭。放眼南枝，忘怀樽酒，及此青青发。从今归梦，暗香千里横月。"
"大江东去 其一 九日作","金","蔡松年","离骚痛饮，问人生佳处，能消何物。江左诸人成底事，空想岩岩青壁。五亩苍烟，一丘寒玉，岁晚忧风雪。西州扶病，至今悲感前杰。我梦卜筑萧閒，觉来岩桂，十里幽香发。磈磊胸中冰与炭，一酌春风都灭。胜日神交，悠然得意，离恨无毫发。古今同致，永和徒记年月。"
"大江东去 其二 九日作","金","蔡松年","倦游老眼，放閒身、管领黄华三日。客子秋高，茅舍外、满眼秋岚欲滴。泽国清霜，澄江爽气，染出千林赤。感时怀古，酒前一笑都释。千古栗里高情，雄豪割据，戏马空陈迹。醉里谁能知许事，俯仰人间今昔。三弄胡床，九层飞观，唤取穿云笛。凉蟾有意，为人点破空碧。"
"念奴娇 别仲亨","金","蔡松年","大江澄练，对一尊离合，春风江北。燕代三年谈笑间，初识芝兰白璧。桂窟高寒，铁衣英壮，早得文章力。峥嵘富贵，异时方见相逼。明日相背关河，魏家宫阙，西望千山赤。我亦疏慵归计久，欲乞幽闾松雪。千里相思，欣然命驾，醉倒张圆月。酒乡堪老，紫云莫笑狂客。"
"念奴娇 送范季沾还云门","金","蔡松年","范侯别久，爱孤松老节，癯而实茂。碧玉莲峰三岁主，添得无边鲜秀。月魄澄秋，花光炯夜，还共西风酒。酒前豪气，切云千丈依旧。客舍老眼才明，凝神八表，不肯留风袖。留得惊人三昧语，珠璧腾辉宇宙。茅屋云门，苍官青士，岁晚风烟瘦。软红尘里，为予千里回首。"
"念奴娇 浩然胜友生朝","金","蔡松年","紫兰玉树，自琅霄分秀，悬知英物。万壑清冰抟爽气，老鹤凭虚仙骨。醉帖蛟腾，豪篇玉振，不受春埋没。蓬莱清浅，便安黄卷寒寂。冰簟寿酒光风，宫衣缥缈，犹带婴香湿。老去浮沈唯是酒，同作萧闲闲客。耐久风烟，期君端似，明秀高峰碧。冷云幽处，月波无际都吸。"
"怕春归","金","蔡松年","老去心情，乐在故园生处。客愁如隋堤乱絮。秋岚照水度黄衣，微雨。记篷窗、旧年吴楚。飘萧鬓绿，日日西风吹去。梦频频、萧闲风土。橙黄蟹紫醉琴书，容与。向他年、尚堪接武。"
"雨中花慢","金","蔡松年","忆昔东山，王谢感概，离情多在中年。正赖哀弦清唱，陶写馀欢。两晋名流谁有，半生老眼常寒。梦回故国，酒前风味，一笑都还。湖光玉骨，水秀山明，唤人妙思无边。吾老矣、不堪冰雪，换此萧闲。传语明年晓月，梅梢莫转银盘。后期好在，黄柑紫蟹，劝我休官。"
"雨中花慢","金","蔡松年","嗜酒偏怜风竹，晋客神清，多寄虚玄。有山阳遗迹，水石高寒。曾为幽栖起本，几求方外微官。谩蹉跎十载，还羡君侯，左驾朱轓。山村霰雪，竹外花明，瘦梅半树斓斑。溪路转、青帘佳处，便是萧闲。寄谢王君精爽，摩挲森碧琅玕。个中著我，储风养月，先报平安。"
"雨中花慢 送赵子坚再赴辽阳幕","金","蔡松年","化鹤城高，山蟠辽海，参天古木苍烟。有贤王豪爽，不减梁园。高会端思白雪，清澜远泛红莲。况男儿方壮，好为知音，重鼓冰弦。香凝翠幕，月压溪楼，暮寒有酒如川。人半醉、竹西歌吹，催度新篇。顾我心情老矣，爱君风谊依然。倦游归去，羽衣相过，会约明年。"
"临江仙","金","蔡松年","梦里秋江当眼碧，绿业摘破睛澜。捣香鲈蟹劝加飧。木奴空妩媚，未许斗甘酸。闻道鸡林珍贡至，侯门玉指金盘。六年冰雪眼常寒。酒樽风味在，借我醉时看。"
"临江仙","金","蔡松年","谁信玉堂金马客，也随林下家风。三杯大道果能通。相逢开老眼，著我圣贤中。会意清言穷理窟，人间万事冥濛。暮寒松雪照群峰。衰颜无处避，只可屡潮红。"
"南乡子","金","蔡松年","霜籁入枯桐。山压江城秀蔼浓。谁著夜光松竹里，玲珑。十丈冰花射好风。物外蕊珠宫。几缕明霞玉镜中。银浪三江都一吸，春融。晓病眉尖翠扫空。"
"洞仙歌","金","蔡松年","竹篱茅舍，本是山家景。唤起兵前倦游兴。地床深稳坐，春入蒲团，天怜我，教养疏慵野性。雪坡孤月上，冰谷悲鸣，松竹萧萧夜初静。梦醒来，误喜收得闲身，不信有、俗物沈迷襟韵。待临水依山得生涯，要传取新规，再营幽胜。"
"洞仙歌","金","蔡松年","六峰翠气，不减天台秀。满腹岚光杂山溜。扫雄文，驱巨笔，多艺多才，稽古力，方见青云步骤。奉常新礼乐，玉署金銮，绿发青春印如斗。正悬流勇退，收取闲身，归去好、林壑颐神养寿。待它日、相寻寿樽开，看野服黄冠，水前山后。"
"点绛唇 同浩然赏崔白梅竹图","金","蔡松年","半幅生绡，便教风韵平生足。枕溪湖玉。数点梅横竹。花露天香，香透金荷醁。明高烛。醉魂清淑。吸尽江山绿。"
"相见欢","金","蔡松年","云闲晚溜琅琅。泛炉香。一段斜川松菊，瘦而芳。人如鹄，琴如玉，月如霜。一曲清商人物，两相忘。"
"浣溪沙","金","蔡松年","溪雨空濛洒面凉。暮春初见柳梢黄。绿阴空忆送春忙。芍药弄香红扑暖，酴醾趁雪翠绡长。梦为蝴蝶亦还乡。"
"浣溪沙","金","蔡松年","寿骨云门白玉山。山光千丈落毫端。姓名先挂烂银盘。编简馨香三万卷，未应造物放君闲。功成却恐退身难。"
"浣溪沙","金","蔡松年","月下仙衣立玉山。雾云窗户未曾开。沈香诗思夜犹寒。闲却春风千丈秀，只携玉蕊一枝还。夜香初到锦班残。"
"浣溪沙 季沾寿日","金","蔡松年","天上仙人亦读书。风麟形相不枯臞。十年傲雪气凌虚。谁道邺侯功业晚，莫教文举酒樽疏。他年玉颊秀芙蕖。"
"减字木兰花","金","蔡松年","春前雪夜。醉玉峥嵘花上下。几许悲欢。明夜秋河转玉盘。高楼远笛。光到东峰横眼碧。招我吟魂。教卷澄江入酒樽。"
"减字木兰花 和丹房老人韵","金","蔡松年","山蟠酒绿。天上玉盘窥醉玉。倦客秋多。秋气还如酒盏何。松风度曲。风水飘飘承我足。蕲竹龙哦。落月徘徊待我歌。"
"尉迟杯","金","蔡松年","紫云暖。恨翠雏珠树、双栖晚。小花静院相逢，的的风流心眼。红潮照玉盌。午香重、草绿宫罗淡。喜银屏、小语私分，麝月春心一点。华年共有好愿。何时定妆鬟，莫雨零乱。梦似花飞，人归月冷，一夜小山新怨。刘郎兴、寻常不浅。况不似、桃花春溪远。觉情随、晓马东风，病酒馀香相半。"
"望月婆罗门 送陈咏之自辽阳还汴水","金","蔡松年","妙龄秀发，韵清冰玉洗罗纨。文章桂窟高寒。晤语平生风味，如对好江山。向雪云辽海，笑里春还。宦情久阑。道勇退、岂吾难。老境哦君好句，张我萧闲。一峰明秀，为传语、浮月碧琅玕。归意满、水际林间。"
"梅花引","金","蔡松年","春阴薄。花冥漠。金街三月初行乐。碧纻春。玉奁人。蝉飞雾鬓，风前立画裙。浮生酒浪分馀沥。娇甚春愁生远碧。犀心通。暖芙蓉。此时不恨，蓬山千万重。"
"梅花引","金","蔡松年","清阴陌。狂踪迹。朱门团扇香迎客。牡丹风。数苞红。水香扑蕊，新妆为谁容。蜡灯春酒风光夕。锦浪龙须花六尺。月波寒。玉琅玕。无情又是，华星送宝鞍。"
"渔家傲 和子文韵","金","蔡松年","浩浩春波朝复暮。悠悠倦客伤歧路。浑似故溪烟又雨。潇洒处。一樽溪友开心素。忘却闲身须急度。夕阳惯听渔歌举。只欠浦花三四树。闲中趣。春风何待鲈鱼去。"
"菩萨蛮 携酒过分定张子华","金","蔡松年","披云拨雪鹅儿酒。浇公枯燥谈天口。秋梦浪翻江。雨窗深炷香。风烟公耐久。宜结神明友。醉里好微言。君平莫下帘。"
"朝中措","金","蔡松年","玉屏松雪冷龙鳞。闲阅倦游人。耐久谁如溪水，破冰犹漱雪根。三年俗驾，千钟厚禄，心负天真。说与苍烟空翠，未忘藜杖纶巾。"
"朝中措","金","蔡松年","十年鳌禁谪仙人。冰骨冷无尘。紫诏十行宽大，白麻三代温淳。天开寿域，人逢寿日，小小阳春。要见神姿难老，六峰多少松筠。"
"朝中措","金","蔡松年","玉霄琁榜陋凌云。龙跳九天门。不负平生稽古，仙卿躐拜恩纶。星明南极，天开太室，收拾殊勋。贺客晨香如雾，他年压倒平津。"
"满江红","金","蔡松年","端正楼空，琵琶冷、月高弦索。人换世、世间春在，几番花落。缥缈馀情无处托，一枝梅绿横冰萼。对淡云、新月炯疏星，都如昨。萧闲老，平生乐。借秀色，明杯杓。吐凌云好句，张吾丘壑。此乐莫教儿辈觉，微官束置高高阁。便归来、招我雪霜魂，春边著。"
"满江红","金","蔡松年","半岭云根，溪光浅、冰轮新浴。谁幻出、故山丘壑，慰予心目。深樾不妨清吹度，野情自与游鱼熟。爱夜泉、徽外两三声，琅然曲。人间世，争蛮触。万事付，金荷醁。老生涯、犹欠谢公丝竹。好在斜川三尺玉，暮凉白鸟归乔木。向水边、明秀倚高峰，平生足。"
"满江红","金","蔡松年","翠扫山光，春江梦、蒲萄绿遍。人换世、岁华良是，此身流转。云破春阴花玉立，又逢故国春风面。记去年、晓月挂星河，香凌乱。年年约，常相见。但无事，身强健。赖孙垆独有，酒乡温粲。老骥天山非我事，一蓑烟雨违人愿。识醉歌、非壮一生心，狂嵇阮。"
"满江红","金","蔡松年","玉斧云孙，自然有、仙风道骨。眉宇带、九秋清气，半山晴月。入手黄金还散尽，短蓑醉舞青冥窄。向大梁、城里觅丹砂，聊为客。惊人字，蛟蛇活。借造物，驱春色。问别来挥洒，几多珠璧。合眼梦魂寻故里，摩挲明秀峰头碧。看归来、都卷五湖光，杯中吸。"
"满江红 伯平舍人亲友得意西归","金","蔡松年","老境骎骎，归梦绕、白云茅屋。何处有、可人襟韵，慰子心目。犹喜平生佳友戚，一杯情话开幽独。爱夜阑、山月洗京尘，颓山玉。天香近，清班肃。公衮裔，千钟禄。笑年来游戏，寄身糟曲。富贵寻人知不免，家园清夏聊休沐。向暮凉、风簟炯茶烟，眠修竹。"
"满江红 和高子文春津道中","金","蔡松年","梁苑当时，春如水、花明酒冽。寒食夜、翠屏入照，海棠红雪。底事年来常马上，不堪齿发行衰缺。解见人、幽独转寒江，樽前月。平生友，中年别。恨无际，那容发。萧闲便归去，此图清绝。花径酒垆身自在，都凭细解丁香结。尽世间、臧否事如云，何须说。"
"满江红 细君生朝","金","蔡松年","春色三分，壶觞为、生朝自劝。清梦断、岁华良是，此身流转。花底少逢如意酒，人生几日春风面。算古来、谁似五噫君，年年约，常相见。情高远。但无事，身强健。老生涯、分付药炉经卷。闻道恒阳松雪好，游山服要新针线。但莫遣、雅志困黄尘，违人愿。"
"满庭芳","金","蔡松年","森玉筠林，涌金泉眼，际山千丈寒辉。世间清境，冰鉴月来时。我久纷华战胜，求五亩、鹤骨应肥。青篷底，垂竿照影，都洗向来非。千畦。收玉粒，糟邱刘阮，风味依稀。卷万珠甘滑，一吸玻璃。作个江村篱落，野梅炯、沙路无泥。金銮客，悬流勇退，开径待君归。"
"瑞鹧鸪","金","蔡松年","东风岁月似斜川。萧散心情愧昔贤。人向道山群玉去，眼横春水瘦梅边。但知有酒能无事，便是新年胜故年。明日相寻有佳处，野云堆外淡江天。"
"瑞鹧鸪","金","蔡松年","酬春当得酒如川。日典春衣也自贤。孤负风光忙有底，婆娑丘壑兴无边。书生大抵少成事，老境尚堪加数年。重作梅花上元约，醉归星斗聚壶天。"
"蓦山溪","金","蔡松年","霜林万籁，秋满人间世。客子旧山心，误西风、悲号涧水。茅檐夜久，仍送雨疏疏，焚香坐，对床眠，多少闲滋味。钓船篷底，闲杀烟蓑辈。老眼倦纷华，宦情与、秋光似纸。幽栖归去，梧影小楼寒，看山眼，打窗声，莫放颓然醉。"
"蓦山溪","金","蔡松年","清明绿野，玉色明春酒。燕地雪如沙，为唤起、斗南温秀。鬓丝禅榻，梦觉古扬州，瑶台路，返魂香，好在啼妆瘦。春前入眼，似是章台柳。欲典鹔鹴裘，误金车、香迎马首。绿阴青子，后日便东风，秋千散，莫寒生，月到西厢后。"
"蓦山溪 和子文韵","金","蔡松年","人生寄耳，几许寒仍暑。东晋旧风流，叹此道、虽存如缕。黄尘堆里，玉树照光风，闲命驾，小开樽，林下歌奇语。萧闲老计，只有梅千树。明秀一峰寒，醉时眠、冷云幽处。君如早退，端可张吾军，唯莫遣，俗儿知，减却欢中趣。"
"鹧鸪天 其一","金","蔡松年","解语宫花出画檐。酒尊风味为花甜。谁怜梦好春如水，可奈香馀月入帘。春漫漫，酒厌厌。曲终新恨到眉尖。此生愿化双琼柱，得近春风暖玉纤。"
"送王香杜","金","金策","仕路嵚巇莫复陈，东齐归客旧词臣。达官大要非奇士，南国从来泣美人。誓墓文章终愤俗，藏镫性癖颇愁亲。白鱼青笋平安到，书疏无忘寄子真。"
"杂拟十首 其一","金","赵秉文","朱明变气候，大火向西流。六龙整征辔，倏忽夏已秋。阊阖来悲风，霜棱被九州。岂不念时节，岁律聿其周。精卫填溟海，木石安所投。独携羡门子，高步登昆丘。千秋长不老，永谢区中囚。"
"杂拟十首 其二","金","赵秉文","朔风厉严气，玄云结层阴。霜雪被原野，行李寒骎骎。踯躅兽强顾，惊鸟辞故林。路滑局峻坂，缘云上嵚崟。挽藤断人迹，反畏跫然音。藜藿不充肠，况乃饥鼯侵。开门望晴霁，白日肯照临。不忧冻馁逼，所怀四海心。聊兴漆室叹，不待雍门琴。"
"杂拟十首 其三","金","赵秉文","白日沦西汜，沧海无回波。四时更代谢，奈此迟暮何。我欲制颓光，惜无鲁阳戈。凭高望八荒，■眖迷山阿。惊风振江海，山林无静柯。兽狂走四顾，旷野弥絓罗。西登广武山，北顾望三河。蓬蒿蔽极目，人少虎狼多。喟然发长叹，抚剑徒悲歌。"
"杂拟十首 其四","金","赵秉文","猗猗南山竹，并生凡卉丛。岁晏多霜雪，见别萧艾中。我欲食鹓雏，千岁不一逢。留之和律吕，截作嶰谷筒。一变为清商，日暮来悲风。清泉溉石根，上有白云封。虚心抱静节，知音为谁容。不如归去来，一竿钓清沣。"
"杂拟十首 其五","金","赵秉文","猗猗竹与桐，并生江之浔。朝日照孙枝，夕风振瑶林。凤皇天外来，飞下玉山岑。栖枝食其实，气类无幽深。夔伦不世出，斤斧倘见寻。一截嶰谷管，一制薰风琴。偶蒙识者赏，无穷出清音。"
"杂拟十首 其六","金","赵秉文","九龄起韶州，妻子家海滨。又如帝室宝，海底珊瑚金。人生有南北，此道无古今。迢迢龙江上，鸿飞万里心。晚菊有正性，托根寒水津。不随黄叶秋，况争紫兰春。依依抱晚节，冷艳排霜晨。日暮碧云滋，折花思远人。鸣雁不我待，霜露日夜新。愿言垂采摘，岁晏委荆榛。"
"杂拟十首 其七","金","赵秉文","空斋日无事，起坐横鸣琴。明月入我牖，照见万古心。古风不复还，中有太古音。置琴挂壁上，吾道无古今。"
"杂拟十首 其八","金","赵秉文","戚戚去故里，辛苦从军行。黄沙翳白骨，麟阁垂功名。西北秋风至，日暮愁云生。火烧白草冈，水断黄河声。天寒马屯缩，仰天为悲鸣。男儿贵死难，义重鸿毛轻。南登雕阴坂，北望骠骑营。驻马千丈坡，射雕万里程。"
"杂拟十首 其九","金","赵秉文","西北有高城，来往交河道。古来征战地，白骨埋秋草。人寿非金石，生男不待老。不敢上谯楼，唯恐愁绝倒。"
"杂拟十首 其十","金","赵秉文","秦时筑上郡，汉家事西鄙。边兵鏖雨雪，血涨黄河水。千秋万岁后，魂魄来游此。一诵古战场，悲风来万里。"
"渑池行","金","赵秉文","豪斟巨炙排九楹，玉盘?醁一再行。秦王高歌赵王瑟，属车天远邯郸城。侍臣冲冠发直指，秦庭虎贲剑锋倚。咸阳山色如死灰，邯郸霸气清于水。引车还避将军路，蕞尔那能持两虎。君不见世閒男儿健如虎，一旦焉知不如鼠。"
"秋日郊行","金","赵秉文","瘦马兀西风，节物遽如许。雀噪晚禾场，蝶飞秋菜圃。桑枯窍呼风，槐老皮溜雨。闻声不见人，隔林挝社鼓。"
"初望少室","金","赵秉文","好山如佳士，洗尽名利尘。对之敛衽敬，可爱不可亲。一水刻我骨，一石融我神。何况三十六，峰峰与天邻。仰看青磝磝，俯瞩白磷磷。因之携画本，试写苍然真。三日宿其下，舐笔不敢皴。归来闭阁卧，枕上山横陈。题诗追所见，何必如古人。"
"卢岩","金","赵秉文","龙潭绕石壁，鸟道盘青苍。飞泉从中来，声落读书堂。左右洒石壁，石上含宫商。尚疑卢徵君，醉骑白鸾翔。至今明月夜，飞下青山长。去之五百载，丘壑道愈光。举瓢饮此水，清风益难忘。"
"龙门","金","赵秉文","洛阳三日雨，不见龙门面。流水入野田，归云抱幽巘。因寻香山眠，遂就石楼饭。山川宛如昔，白傅不可见。"
"过陆浑","金","赵秉文","言从陆浑去，不见紫芝还。鸟飞不尽处，夕阳千万山。云起动兼静，水流忙更闲。坐待石上月，灭没烟岚间。"
"至日感事","金","赵秉文","人言至日一线长，我觉至日一线短。缝新绽旧不如昔，身上衣犹慈母线。昨日日短犹可长，今日衣敝不可绽。年年至日寿北堂，亲不在堂衣在眼。"
"游玉泉山","金","赵秉文","夙戒游名山，出郊气已豪。薄云不解事，似妒秋山高。西风为不平，约略出林梢。林尽湖更宽，一镜涵秋毫。披云冠山顶，屹如戴山鳌。连旬一休沐，未觉陟降劳。高谈到晋魏，健笔凌风骚。玉泉如玉人，用舍随所遭。何以侑嘉德，酌我玉色醪。"
"陪赵文孺路宣叔分韵赋雪","金","赵秉文","堂堂翰林公，清癯如令威。雪花对尊酒，浩气先春归。一还天地素，平尽山川巇。松竹泻清声，窗户明幽辉。呼童设茶具，巡檐收落霏。清寒入诗肠，思绕昏鸦飞。力除盐絮俗，改事文章机。后生那办此，颦眉正冥挥。请看西溪老，传著东坡衣。"
"岢岚赋雪分韵得素字","金","赵秉文","闭门三日雪，荒城甚无趣。土屋多半颓，鸡犬迷牖户。云端高青荧，天色易晚暮。寒迷日车辙，清绝坤维柱。竹藏冻虺蛰，松摧老蛟怒。饿鸢嚇痴雏，饥鹰迹寒兔。野人市樵苏，不辨入市路。蹇驴局峻坂，愁见冰河渡。阳衰理必复，天地岂终冱。伫看黄云晴，飞屑落高树。"
"望北山云","金","赵秉文","浮云起太行，六合须臾间。清风相汲引，吹我渡榆关。岁旱不成雨，悠然归故山。向来无心出，亦复无心还。"
"井陉韩信庙","金","赵秉文","朝涉滹沱流，驱马望太行。暮投井陉宿，仆痡马玄黄。地瘠靳春色，山高易夕阳。暮天飞鸟尽，伫立向苍茫。"
"花下墓","金","赵秉文","山前树，今人看花昔人墓。昔人栽花待游宴，花开墓上人何处。今年花尽复明年，今人复为后人怜。酒浇墓上吃不得，留与饥鸦作寒食。"
"渐台行","金","赵秉文","齐国有四殆，渐台空五层。台成膏血尽，鬼力犹不胜。浮云一蔽临淄君，君王左右多青蝇。嫠妇不恤纬，杞国忧天崩。任从笑掩侍人口，仰天大拊列女膺。一言反掌易，春风变淄渑。吴楚各千里，飞鸟不敢淩。吴以西子亡，齐以无盐兴。丑兴而美亡，未易定爱憎。请君宝此国，观国如延陵。"
"秋怀次高参军韵","金","赵秉文","秋风萧条秋气伤，岁云暮矣思故乡。客行来归正落木，雁飞不下空斜阳。白草冈头风似箭，黄沙戍下月如霜。闻君近有从军作，愁思与之谁短长。"
"三五七格","金","赵秉文","秋风清，秋月明。白露夜深重，白云秋晓轻。梦回酒渴呼童起，枕上辘轳三五声。"
"仿严武临边","金","赵秉文","少年骑马耳生风，老去羞无汗马功。落日秋风心尚壮，令人回首望云中。"
"游箭山","金","赵秉文","天风吹雪下平田，纷纷逐马银杯翻。马亦喜风摇玉环，兴来不觉过青山。青山可望不可攀，长河镜里开烟鬟。浮云不见山顶相，想是落日孤云间。箭山峰头望碣石，东南海水不可极。六龙宾日半海红，长鲸驾浪掀天白。万峰回合处，九折十三盘。一溪初入山百转，万壑度尽松声寒。老苔万古带石色，枯松倒植苍苔裂。石门划断一峰开，犹向云端眺青壁。不见长安许道宁。披麻谁绘倚天青。又无天上谪仙金銮客，削瓜咏此晴峦碧。眼前安得此突兀，想像造化初开辟。诗人以来几人到，只说终南与嵩少。他年骑鹤归蓬莱，仰天却笑箭山小。"
"仿太白登览","金","赵秉文","扁舟过海岛，风便一日耳。咫尺不可期，波涛四十里。朅来鸡山下，共浴桃花汤。洗尽尘土骨，心期云水乡。夜梦挂席南斗傍，金山寺影水中央。海云嘘蜃化楼阁，撞钟击鼓闻海阳。施食狎鸥沾法味，衔花驯鹿散天香。夕阳万顷鹘没处，水涵天影青茫茫。临风朗咏太白句，鸟飞不尽吴天长。海山道人种白玉，碧眼方瞳照岩谷。遗我天书三十六，模糊尘眼不可读。醉乘天上紫玉麟，一问东海青童君。天风吹衣毛骨冷，银河倒浸扶桑云。麻姑两鬓垂秋霜，人閒沧海变耕桑。归来笑抚灵松下，春风几度桃花坞。"
"闾山悬岩寺观宇文公吴东山题名","金","赵秉文","幽州之镇医巫闾，襟带辽碣吞玄菟。谁开青壁一万丈，坐我沧海之方壶。有泉声而飞，有松实而腴，云烟出没随朝餔。三百六十古精庐，云端削出金芙蕖。望海寺前列幢盖，镇山亭下罗笙竽。广宁太守来肩舆，今日之游差乐乎。问而不答心语口，高士例与山相娱。壁閒题诗亦髣髴，记是诗人高蔡吴。山僧睨壁笑问吾，他山还有此客无。黄花老人醉骑驴，向天亦藐悬嵓图。"
"海月","金","赵秉文","东方云海何所无，千奇万状雄牙须。风腥雨卤懒下箸，尽与海月为仆奴。沧波万古照明月，化为团团此尤物。混然别有一太虚，七窍不施斤斧力。不辞支解充君须，照君胸中五车书。清光半食入肝肺，雄文径欲诛蟾蜍。一轮上下波心白，几误谪仙沦醉魄。为君挂席拾溟海，海岳楼头斫冰雪。"
"松糕","金","赵秉文","嗟嗟千岁姿，不比明堂蒿。肤裁三韩扇，液制中山醪。皮毛剥落尽，流转到松糕。髯龙脱赤鳞，三日浴波涛。玉兔持玉杵，捣此玄霜膏。文章有杂碎，肪泽滋煎熬。殷勤小方饼，裁以鞍山刀。味甘剖萍实，色殷煎樱桃。辽阳富冬菹，盘餐穷溪毛。巧谋一饱地，齑粉不我逃。腹中十八公，笑汝真老饕。未忘口腹累，尚似贤蒸羔。真味苦硬老，家风大孤高。聊将酥蜜供，调戏引儿曹。多生根尘习，隽永胜珍庖。一舌有多智，无乃绵蕞劳。人閒无正味，嗜好随所遭。安能知许事，为君续离骚。"
"霜叶","金","赵秉文","天工设色绘云屏，山光擘破烟岚青。夕阳闪闪见鸦起，晚风萧萧吹客醒。林閒老僧倚瘦藤，一枝秋水冷金瓶。日暮千嵓秋影里，纷纷吹落读残经。"
"游紫霞山","金","赵秉文","共联尘外镳，薄游西山寺。夕照返河山，秋容满天地。霜风失故绿，颜色少姿媚。黄花似吾衰，红叶如人醉。病来不举酒，意得同此味。累然似空尊，酒尽同弃置。"
"题大令冠军帖","金","赵秉文","君不见长安城中永宁里，玉轴牙签散城市。流传人间知几姓，墨蠹老蛟蟠不死。怪君何处得此本，上有大令冠军字。呜呼真赝久不辨，咄咄逼人皆卫李。至今淳化二王帖，多是唐人所临硬黄纸。想当盘礴下笔时，睥睨九原呼欲起。以灯取影见面腼，心知不言识形似。长沙无人吴郡亡，后来作者不到此。何必更问当年谁，吾言久矣经平子。"
"人日游西山寺观谢章壁画山水","金","赵秉文","萧寺荒堂三五间，谢章满壁画江山。天涯霜雪少春意，一日携酒开心颜。饥禽穿窗啄官粟，岁久刓墙樵指秃。山僧送客不关门，寒云夜夜飞来宿。"
"仿李长吉击毬行","金","赵秉文","锦鞯珠络四百蹄，绣胸嵌花双狻猊。分曹入场鼓声作，月趁流星马前落。侧身下臂疾鸟回，霹雳一声龙门开。玉鞭笑击金镫响，绿鞲齐出黄金枝。临阶下马坐广亭，玉盘行酒跪输朋。苍头上马抱黄帕，一点红尘夕阳下。"
"岁暮言怀","金","赵秉文","岁晏多北风，塞向卧南壁。龟纹羃纸帐，规以安我室。宇宙岂不宽，盘礴入容膝。窗明读易朝，月冷谈道夕。风筝偶成韵，一笑付终日。严城传夜柝，曾是非戌役。惊飙动河汉，原野旷萧瑟。积阴荡寒气，历历星斗白。龙钟感岁换，留滞眇天北。怀昔独悲辛，乾坤同寥阒。"
"冬至","金","赵秉文","小时逢冬至，夜半叩邻里。及今老无事，却呼童稚起。坐深朋友敬，甚矣吾衰矣。笄女将及人，吾衰固其理。行年四十二，始有此儿子。未知贤与愚，怀抱差可喜。严冬霁霜雪，风日稍清美。一醉忘其家，颓然枕棐几。"
"重九登会禅寺冷翠轩","金","赵秉文","北风吹倒磨云峰，凛然双角蟠白龙。边城雪花大如席，黄花红叶谁为容。会禅西轩作重九，登高望远开心胸。烟岚卷尽暮山碧，冷云万里迷玄鸿。山北花猪大如马，割鲜饮食如长虹。酒酣起舞望西寺，乌惊踏雪摧长松。天低日落望不尽，一径何处来樵踪。君不见七金山下打围处，貂裘风帽寒蒙茸。跑风骏马下平野，迎霜老兔咻榛丛。归来得隽托朋友，临风一饮轻千钟。欢馀胜地两萧瑟，百年聚散如飞蓬。明朝却望登眺处，城中唯见白云封。"
"题东坡眉子石砚诗真迹","金","赵秉文","东坡袖里平原手，忠义胸藏笔发之。世俗卧笔取妍媚，书意乃似东邻施。何曾梦见麒麟儿，天骨不似驽骀肥。倾囊倒轴精妙乃如此，世閒惟有眉子石砚吾家诗。"
"风琴堂","金","赵秉文","我家琴写风入松，君家风琴惟隐几。月明天籁自宫商，何处安排君十指。风动龙吟不自知，无弦底处觅成亏。世閒真乐类如此，但恐此声非此耳。"
"听雪轩","金","赵秉文","冰花吐琅玕，窗外留半月。萧然煮茶兴，似倩此君说。玉龙卧无力，时送窗纸湿。夜久沈无声，风枝堕残屑。"
"游崆峒山","金","赵秉文","圆方相涵浩无穷，巨细长短相形中。至人遗形立于独，直与天地相始终。不离汾水见姑射，心知何处非崆峒。惜哉小智闻道晚，强以耳目寻遗踪。去城三十里而远，其下闻道轩辕宫。缘云一径羊角上，忽得平壤罗诸峰。悄然坐我白茅室，目所未击神已通。青山为身涧水舌，宾主相对森谈锋。是中无问亦无答，一堕观听真盲聋。何人得意乃忘象，岂必日月推屯蒙。参云亭西山更好，下视落日低金容。归来秀色艳眉颊，梦驾万里西飞鸿。"
"题杨秘监画马","金","赵秉文","杨侯诗人寓于画，后身韩干前身霸。骅骝万匹落人间，一纸千金不当价。曾貌先帝麝香骢，纸上飞出天池龙。至今画史比良乐，一洗万古凡马空。时手画皮叹奇迹，二百年来无此笔。艰难常恨少神驹，掩图独抱龙媒泣。"
"灵岩寺","金","赵秉文","泰山天下山，方山屹相对。何时巨鳌趾，中断神斧快。遂令齐与鲁，划若中作界。阳坡青磝磝，阴崖白硙硙。众峰如环城，盘盘一都会。一径入灵岩，十里行竽籁。飞泉何处来，石梁纳高派。金碧閟精蓝，未到气先迈。钟鱼集万指，陈迹向千载。何人僧伽藜，入壁了无碍。铁君岂知道，證此身不坏。异类服猛逸，草木动光怪。信知像教力，超越范围外。年来笔墨废，政坐耳目隘。不行万里脚，恐负三生债。济南山水窟，岩寺风烟最。乞我一把茅，飞身入图画。"
"江岸舣舟图","金","赵秉文","远村树如荠，近岸舟如月。孤舟泊沙尾，危樯见木末。前山景色佳，日暮凉风发。时有渡头人，萧萧吹素发。"
"香山飞泉亭","金","赵秉文","霜风吹林林叶乾，泉声落日毛骨寒。道人清晓倚阑干，自汲清泉扫红叶，一庵冬住白云端。"
"东坡赤壁图","金","赵秉文","连山盘武昌，古木参云稠。诛茅东坡下，门前江水流。永怀百世士，老气盖九州。平生忠义心，云涛一扁舟。笛声何处来，唤月下船头。掬此月中水，簸弄人閒秋。荡摇波中山，光中失林丘。古今一俯仰，共尽随蚍蜉。孙曹何足吊，我自造物游。尚怜风月好，解与耳目谋。归来玉堂梦，清影寒悠悠。一顾能几何，鹘巢奄不留。遗像不忍挂，尚恐儿辈羞。俨然袖双手，妙赋疑可求。何时谪仙人，骑鹤下瀛洲。相期游八表，一洗区中愁。"
"伯时画九歌","金","赵秉文","楚乡桂子落纷纷，江头日暮天无云。烟浓草远望不尽，翩翩吹下云中君。九歌九曲送迎神，还将歌曲事灵均。一声吹入汨罗去，千古秋风愁杀人。"
"杨秘监秋江捕鱼图","金","赵秉文","山苍苍，江茫茫，鸟飞不尽吴天长。潮平涨落洲渚出，秋风几舍鲈鱼乡。渔郎聚鱼鸣两桨，轻罾触破青山浪。脩鳞出水玉参差，晚日摇光金荡漾。长林无声枫叶丹，清波不动江水寒。谁令此图落尘土，乃是杨侯造化之笔端。我披此图四十载，老去而今重见画。空留名字落人间，当日题诗几人在。渔人走利士走名，得失与鱼相重轻。笑把纶竿渺沧海，浩歌直欲脍长鲸。"
"支遁相马图","金","赵秉文","支郎天机深，世故一马中。向来蔬笋气，寓物一洗空。眼前无骐骥，远目送归鸿。僧中有良乐，万里籋云风。"
"仿摩诘独坐幽篁里","金","赵秉文","独坐幽林下，谈玄复观易。西日半衔峰，返照林间石。石上多古苔，山花间红碧。花落人不知，山空水流出。"
"送李按察十首 其一","金","赵秉文","豫章蔽牛马，郢匠斧以斯。太阿断犀象，补鞋不如锥。君子识其大，不为流俗移。青云自兹始，功业当及时。"
"送李按察十首 其二","金","赵秉文","全齐十万户，绣衣付儒臣。往时佩犊者，今日扶犁人。潜鱼游清波，脱兔思荒榛。贤哉渤海守，盗贼皆吾民。"
"送李按察十首 其三","金","赵秉文","汉儒事章句，去道利乃倍。桓谭谓子云，此事今独乃。岱岳小天下，齐鲁复何在。会当登日观，一目了沧海。"
"送李按察十首 其四","金","赵秉文","好酒无深巷，急足无善迹。一伪丧百诚，中和为士则。泽中一寸镜，解引万里色。往时王广道，山东化遗德。"
"送李按察十首 其五","金","赵秉文","堂堂竹溪翁，如天有五星。篆籀深汉魏，文章仿六经。后生玩华藻，骫骳媲白青。善哉刘与李，斯文见典刑。"
"送李按察十首 其六","金","赵秉文","西方有佳人，贻我白玉琯。吹之和八风，元气生虚窾。翩翩两青鸟，云是王母遣。天长道路阔，音信何由展。"
"送李按察十首 其七","金","赵秉文","皎皎霜雪练，寒女机中出。织成天吴凤，被之臧获质。如何穷乡士，九月犹絺绤。不见王逸宾，抱穷守空室。"
"送李按察十首 其八","金","赵秉文","君侯下车日，百城风凛如。公馀一炷香，溪山奉晏居。治要无多言，所贵一字虚。所以曹相国，不读城旦书。"
"送李按察十首 其九","金","赵秉文","本心如水镜，功名时翳之。少焉尘累尽，万象复在兹。水冷知天寒，弦高觉柱危。世无斋心友，谁知此襟期。"
"送李按察十首 其十","金","赵秉文","二豪角谈锋，气涌胸中山。达士兀无言，双手缩袖间。理胜是非遣，道在禽鱼闲。回也真不愚，高风藐难扳。"
"春水行","金","赵秉文","光春宫外春水生，鴽鹅飞下寒犹轻。绿衣探使一鞭信，春风写入鸣鞘声。龙旂晓日迎天仗，小队长围圆月样。忽闻叠鼓一声飞，轻纹触破桃花浪。内家最爱海东青，锦鞲掣臂翻青冥。晴空一击雪花堕，连延十里风毛腥。初得头鹅誇得隽，一骑星驰荐陵寝。欢声沸入万年觞，琼毛散上千官鬓。不才无力答阳春，羞作长杨侍从臣。闲与老农歌帝力，欢呼一曲太平人。"
"涿郡先主庙二首 其一","金","赵秉文","炎烬终四百，海飞群雄奔。蛟龙离旧隐，豺虎瞰中原。仗义公天下，岂料中山孙。间关拒赤壁，颠沛乞荆门。刘郎非娇客，肯市一女恩。譬如鞲上鹰，既饱则飞翻。山阳公安在，洒泪西南坤。区区一隅地，鼎立争雄尊。灭魏壮图屈，窥吴遗恨存。呜呼永安宫，慷慨临终言。老瞒安足雄，死面腼奸魂。仁与不仁耳，成败何必论。天乎未厌汉，河洛不足吞。盗子复为盗，丕乎犹子元。等为一亡国，善恶终不谖。"
"涿郡先主庙二首 其二","金","赵秉文","当时五丈桑，墙头摇羽葆。草木尚有情，人心不如草。缅怀车盖翁，三顾隆中老。乾坤一草庐，鼎足事已了。艰危奉命际，流涕出师表。一时会风云，千古事蘋藻。野农复何知，尚说官家好。筳卜传神语，瓦釜荐行潦。泸水耕馀村，范阳行处道。天留西日迟，地狭东风早。风霜惨燕雁，岁月愁蜀鸟。亦复梁父吟，尘埃惊潦倒。"
"扈从行","金","赵秉文","马翻翻，车辘辘，尘土难分真面目。年年扈从春水行，裁染春山波漾绿。锦鞯珠勒大羽箭，少年将军面如玉。车中小妇听鸣鞭，遥认飞尘郎马足。朝随鼓声起，暮逐旗尾宿，乐事从今相继躅。圣皇岁岁万几暇，春水围鹅秋射鹿。"
"从帅府谒太清宫","金","赵秉文","层宫枕苍陂，地迥风日冷。旌旂隐复见，原陆互驰骋。悠悠尘外趣，窅窅壶中境。山川蒸淑气，草木閟清景。周疆有楚宋，汉隶列钟鼎。尚矣千岁桧，荒哉九龙井。怀奇目以击，契冥心独省。悲欢万古促，赏晤一日永。清波?鱼尾，落照赪牛领。天寒鹰隼击，水落鸿雁影。白日照征夫，青天入渔艇。洗兵江汉清，兹焉事幽屏。"
"游醉翁亭","金","赵秉文","一径入幽谷，磴迂景更延。阳光时翳竹，石色写冷泉。不见琅琊寺，心知白云边。残僧恋幽景，断臂初非禅。岁暮少风雪，回禄稍擅权。海内有此亭，夺去宁非天。中有不坏者，断碑犹宛然。逋民半吴越，过客多幽燕。树根落断崖，聊挂从军鞭。鸟啼空落日，野色愁寒烟。月上人归尽，山空水溅溅。"
"阳冰篆","金","赵秉文","护书如护儿，救燎如救饥。可笑亦可怜，似高还似痴。为此阳冰篆，法传丞相斯。长楸蹙骐骥，快剑斫蛟螭。瑚琏祖庙器，衮冕岩廊姿。夜光含圭角，春水变华滋。观物独写妙，苦心人得知。入石疑无笔，妙处君独窥。庐陵千载人，叹此尤崛奇。一旦随灰烬，世疑峄山肥。成坏固有数，惜哉徒尔为。永成吾不预，既坏那可追。当其将坏閒，万一神护持。一物尚不忍，其馀可类推。乃知放麑翁，仁心不吾欺。"
"送墨李道士元老","金","赵秉文","嵩山到嵩阳，相望二百里。数驿走商岭，两崖夹伊水。飞烟空翠间，前路转多山。云横碧嶂断，雁没青天还。鸟鸣青山上，人行修竹里。犬吠得柴荆，花落鸟惊起。草荒摩诘墅，火断鲁山碑。昔疑王家画，今信谢公诗。其中一道士，生计苍烟碧。松下读道经，窗閒写周易。相看斗南北，不见十年馀。重寻化鹤梦，要写换鹅书。云閒侍玉皇，日下瞻天表。归去杖头边，乾坤一壶小。君归我正病，病起霜满须。尚能持酒否，还忆寄书无。遥知鸣皋下，尚有苍苔迹。读我往年诗，因之拂尘壁。"
"送李天英下第","金","赵秉文","天鸡拂沧溟，万里起古色。南风摇苦雨，归兴生羽翼。三年客京华，一第为亲屈。文字天地仇，风云囚霹雳。鸾皇望霄汉，骐骥绊荆棘。蹭蹬升天行，白云系胸臆。遥怜弟妹长，摩顶今过膝。人生在家乐，绝胜长为客。老夫怀抱恶，数日卧向壁。胸中略云梦，眼底无敌国。云归北海后，鸟没青山夕。目断东北尘，茫茫如有失。"
"与庞才卿雨中同游太宁山","金","赵秉文","群山西来高崔嵬，太宁万叠屏风开。半天截断参井分，夕阳不到吟诗台。近都形胜甲天下，况此万斛藏琼瑰。青蛟百道走玉骨，下赴僧界如奔雷。泉声夜作飞雨来，冷云滴破烟岚堆。柏梯可望不可到，石鳞冷骨粘莓苔。塔上一铃时独语，慎勿促装遽如许。径须携被上方眠，明日颠崖看悬乳。寺后一峰高更寒，归来驻马更重看。萧萧易水寒流广，苍茫不见云中山。西风栗叶高阳道，澹澹长空没孤鸟。荆卿庙前湿暮萤，昭王台畔沾秋草。拟豁千秋万古愁，更须一上郡城楼。西山应在阑干外，注目晴空浩荡秋。"
"和渊明拟古九首 其一","金","赵秉文","亭亭涧底松，婉婉窗前柳。秾华能几时，不耐风霜久。感君倾意气，遂托金石友。膝上横秋霜，中筵列杯酒。酒朋相知深，剑朋终不负。时运有代谢，交情随薄厚。寄言岁寒姿，枯荣复何有。"
"和渊明拟古九首 其二","金","赵秉文","停杯且勿饮，剑歌巳三终。男儿重意气，结发早从戎。生当为世豪，死当为鬼雄。惊沙射人面，日暮来悲风。空拳冒强敌，力向阴山穷。仍闻霍嫖姚，万骑出云中。"
"和渊明拟古九首 其三","金","赵秉文","小智多自私，大方乃无隅。一毫纳万象，万象非卷舒。日月为我牖，天地为我庐。曲士窘囚拘，一身无容居。我梦登日观，青天入平芜。俯视但一气，二豪彼何如。"
"和渊明拟古九首 其四","金","赵秉文","忆昔穆天子，侈意穷八荒。昆崙入马蹄，蘧庐视明堂。王母为之谣，白云何茫茫。凭高俯九州，块如蚁聚场。归来越河关，万坟压嵩邙。遂令学仙子，闻风心激昂。汉武千秋露，淮南八公方。至今瑶池会，空为后代伤。"
"和渊明拟古九首 其五","金","赵秉文","客从远方来，气貌充以完。鞍马光照地，怪我儒衣冠。问君何苦心，所慕惟孔颜。古岂无贤豪，十六子八关。独携无言子，流盼青云端。芝兰吐幽芳，山水发清弹。愿为九皋禽，接翼万里鸾。挥手欲谢客，所惧非饥寒。"
"和渊明拟古九首 其六","金","赵秉文","吾道无淄磷，万古常如兹。奈何中智下，谓彼不知时。与世颇殊好，譬如渑与淄。我欲质所从，登高望九疑。路逢古渔父，长歌沧浪辞。出门异所见，退坐还自思。当世固殊古，古人不吾欺。翩翩出林鸟，日暮将何之。倚檐送归尽，聊欲弦吾诗。"
"和渊明拟古九首 其七","金","赵秉文","西北有佳人，楼上拊云和。一鼓别鹤操，再弄求凤歌。弦声几欲绝，哀音何其多。昔为掌中珠，今为路傍花。壮年不再得，花落将如何。"
"和渊明拟古九首 其八","金","赵秉文","张衡咏思玄，屈平赋远游。高情薄云天，意气隘九州。朝攀扶桑枝，夕饮溺水流。翻然不忍去，无女哀高丘。严霜下百草，岁律聿其周。萧兰共憔悴，已矣吾何求。"
"和渊明拟古九首 其九","金","赵秉文","青青一本兰，俟时吾将采。不采庸何伤，香色终不改。太阳颓西泛，明月生东海。日月如飞梭，荣华不相待。寄言纫佩子，无贻后时悔。"
"中秋","金","赵秉文","天风吹河汉，明月悬清光。清光不可掇，流影入杯觞。吸此风露魄，洗我芥蒂肠。向来功名心，一笑冰沃汤。人生几中秋，弹指三万场。胡为置冰炭，不使心清凉。此心如秋月，虚明洞八方。此身万化中，太山一毫芒。尚无物与我，何者为彭殇。推琴黄叶落，搔首白云翔。解衣一盘礴，清境堕渺茫。"
"重午游冠山寺","金","赵秉文","南风摇百草，吹我游山樊。青山映华发，似我头上冠。长松五月窗户閟，终古不散苍云寒。步出乔木杪，俯视林下鞍。飞亭枕爽垲，更觉天宇宽。凭高送远开心颜，白云青嶂非人间。深林冥冥白日暮，飞鸟裔裔长空闲。夕阳万里开野色，晋赵形势空河山。时清老守容痴顽，临风把酒遗巾纶。明朝却望题诗处，城楼惟见烟中竿。"
"七夕与诸生游鹊山","金","赵秉文","七夕七日人閒秋，兴来飘然鹊山游。灵仙役鹊渡河去，白云岭上空悠悠。手持云腴酒，与云更献酬。云既不解饮，且可与子消百忧。云不饮，我无愁，不愁不饮空白头。但愿年年岁岁得相见，长看云驭织女会牵牛。"
"雏鹰","金","赵秉文","皋落秋风暮，深崖得尔雏。他时万里翼，天末片云孤。何处三窟兔，古城千岁狐。伫翻壮士臂，飞血洒平芜。"
"游晋祠","金","赵秉文","官闲屏骑从，意行无涧冈。青山尽处山口转，清溪宛与青山长。古城尚隔叔虞庙，水气先入单衣凉。溪行不十里，乔木森千章。灵泉万古流不竭，荡云沃日摇精光。素月落圆甃，青天入方塘。棹歌中流箫鼓发，击波惊起双鸳鸯。脚踏船舷掖两生，明月照我欹巾裳。两生为我歌，与子嚼一觞。兴来洒墨三四行，使汝名似湛辈香。歌罢忽惆怅，欲归且徜徉。清风明月本自无尽藏，青山绿水何处非吾乡。世閒风波老可畏，物外日月初不忙。安得此溪化作百斛酒，狂吟大醉三万六千场。一朝忽骑赤鳞去，归来晋溪流水依旧空茫茫。"
"遂初园八咏 其一 遂初园","金","赵秉文","人生衣食尔，所适饱与温。逮其得志间，归心负初言。少壮慕富贵，老大忧子孙。此心本无累，利欲令智昏。嗟我复何为，未能返丘园。物外恐难必，开图对一尊。"
"遂初园八咏 其二 归愚庄","金","赵秉文","平生功名心，世路多崎岖。年来忝闻道，何者非夷涂。庄后桑百本，庄前芋数区。草屋三四间，榆柳八九株。僮仆足使令，鸡犬应指呼。商钮向我言，官岂不足欤。如何天壤间，不容七尺躯。忘身百事懒，忘心一物无。忘已又忘物，兀然同太虚。不皦亦不昧，无毁亦无誉。不向醉乡醉，即归愚谷愚。"
"闲闲堂","金","赵秉文","天运如转毂，日月如循环。人生天地内，顷刻安得闲。所贵心无事，心安身自安。低头拾红叶，仰面看青山。朝听新泉响，暮送飞鸟还。清晨了人事，过午掩柴关。高非出天外，低不堕尘寰。花落鸟声寂，我处动静閒。"
"翠贞亭","金","赵秉文","修竹百十个，老柏四五行。日出烟雾散，露叶翻晴光。时携一壶酒，来此据胡床。鸟啼白日静，花落春风香。君看苍翠间，法身露堂堂。即物元非真，离物又非忘。掩卷忽大笑，风枝奏笙簧。"
"伫香亭","金","赵秉文","今辰复何辰，幽花满中园。爱此风露香，聊伫屐齿痕。花残蜂蝶逝，花开蜂蝶喧。物理有代谢，花枝独无言。无言还有情，似诉惟空尊。今我不为乐，知有来岁存。呼儿具瘿杓，唤妾倾瓦盆。且尽一日欢，万事不复论。"
"琴筑轩","金","赵秉文","琴筑虽有韵，不鼓则不鸣。流水无徽弦，使我神虑清。风月为节奏，是中无亏成。聊将不俗耳，听此无弦声。无声非无闻，声自根极生。隐几以眼听，颓然遗其形。少焉性空水，灵台湛虚明。从渠童子见，掷瓦戏清泠。"
"南麓画华清宫图","金","赵秉文","天宝遗事今几年，华清楼殿非人閒。五家罗绮隘山谷，驱入尺纸天工闲。豆分绣岭线泾渭，人物微茫才位置。想当睥睨下笔时，两眼犹能书细字。乃知棘端可以造沐猴，巧夺造化非人谋。胸中度世乃吾事，坐令千里当双眸。明皇初心小姚禹，肯比金陵一孱主。一盼聊为妖姬留，奈何坐此覆神州。太白西去有鸟道，蜀山秦树令人老。浮云一蔽渔阳城，禄山马饱宫前草。恩流四海一玉环，胡儿不合窥潼关。至今脂泽下蟾口，时有饮鹿疑神奸。岂知水洗凝脂滑，一掬伤心马嵬血。多年鬼火化为碧，还绕离宫送行客。龙嵓几度过华清，笔端山高水泠泠。呜呼兴废今已矣，祗有丹青留典型。画诗双绝兼书工，留传逊公到松公。今年盗入妫川东，火烧塔寺一洗空。松公间关来帝里，一身与画同生死。吾闻挈瓶之智不假器，支郎大胜潼关骑。"
"跋武元直渔樵闲话图","金","赵秉文","两翁久忘世，木石以为徒。偶然相值遇，风月应指呼。废兴非吾事，胡为此区区。但觉腹中事，似落纸上图。一以我为渔，神游渺江湖。一以我为樵，梦为山泽臞。形骸随所寓，何者为真吾。尚忘彼与此，况复朝市娱。西风下落日，渡口炊烟孤。无问亦无答，长笑归来乎。"
"就刘云卿第与同院诸公喜雨分韵得发字","金","赵秉文","君家南山有衣钵，丛桂分香老蟾窟。从来青紫半门生，今日子孙床满笏。尔来先生复秀出，论事观书眼如月。岂惟传家秉赐彪，亦复生儿勔勮勃。往时尝乘御史骢，未害霜蹄聊一蹶。双凫古邑试牛刀，百里治声传马卒。今年视草直金銮，云章妙手看挥发。老夫当放一头地，有惭老骥追霜鹘。座中三馆尽豪英，健笔纵横建安骨。已知佳会得四并，更许深杯辞百罚。我虽不饮愿助勇，政要青灯照华发。但令风雨破天悭，未怕归途洗靴袜。"
"九日登繁台寺","金","赵秉文","九日独何日，寒花发幽芬。波澄无馀滓，天清廓游氛。雕翼盘迅风，鸿响厉层云。我与二三友，意适同酣醺。南登歌吹台，一吊信陵君。捐躯赴赵壁，谈笑却秦军。夷门今安在，草没侯嬴坟。我亦感激士，白首羞论文。禁中有颇牧，慷慨志奇勋。登临送将归，无为怆离群。苍茫视八极，烟霭何纷纷。怀士抚长剑，怅然日西曛。"
"伯胜九日诗萧然有陶风趣因次韵","金","赵秉文","九日独何日，高怀无与娱。仰视天宇清，倏见飞鸿孤。哀呜呼其群，相望渺江湖。岂不念亲友，林閒置尊壶。不醉慎毋归，且莫歌骊驹。今日不为乐，奈此岁将徂。风霜艳黄菊，兴与南山俱。此时如不采，但恐随樵苏。日暮登吹台，苍茫望八区。翻然念乡国，北望一长吁。"
"送雷希颜之泾州录事李君美治中公廨南楼坐中作","金","赵秉文","严霜枯百草，摇荡鸿鹄心。翩翩万里翼，随云落西南。泾水东流不到燕，送君落日孤云边。声名一日天下白，还作南楼座中客。西州自古多豪英，作者凛凛气犹生。太尉英风迈万古，不劳折箠笞此虏。男儿生不功名死无益，莫言簿领卑凡职。君不见当时髯张一尉耳，至今双庙令人起。"
"仿玉川子沙麓云鸿研屏吕唐卿藏","金","赵秉文","吾闻春秋纪年二百四十二，不书祥瑞书灾异。不知何年沙麓崩，六鹢退飞失其四。恒星不见夜有光，星陨如雨石在地。孔子讳鲁不讳宋，但记日有食之既。岂知沦影入石中，蟾蜍桂影俱蒙笼。初疑日中有两乌，双飞跳入姮娥宫。鹑火贲贲尾伏辰，状如赤鸟云非云。女娲炼就五色石，抟沙所作愚下人。史苏发占又端策，坎为曳月艮山石。兑升而云离奋翼，重兑为吕归有德。吕侯宝石到子孙，更遣赵子穷其源。齐赵马牛不相及，如何穷此造化根。世閒万事何不有，耳目之外难具论。海中时时发火焰，世界一一持风轮。一微尘内纳须弥，有顶天上犹昆崙。并却咽喉与唇吻，别有一句超乾坤。木人抚掌非耳听，石女怀胎亲眼闻。扇子筑著帝释鼻，鲤鱼惊翻东海盆。吾言非夸子夸矣，要与摩诘无言言。"
"仿乐天新宅","金","赵秉文","吉凶翻覆两何如，新贵移来旧贵居。昨日弓刀围旧宅，今朝车马庆新除。兔惊尚顾罝中兔，鱼逸还寻筚下鱼。富贵贫穷皆有命，大都覆辙戒前车。"
"仿郎士元宝刀塞上儿","金","赵秉文","长安美少年，白马黄金鞭。后骑捧长剑，官仪如殿前。烟尘生绝塞，烽火照甘泉。如闻辞第将，遗貌上凌烟。"
"从军行送田琢器之","金","赵秉文","严风吹霜百草枯，胡儿马肥思南驱。长戈飞鸟不敢度，扼胡岭下行人无。钩钤一夕妖星过，贼臣自掣居庸锁。藏金郿坞未厌深，长安三日燃脐火。胡兵数道下山东，旌旗绛天海水红。胡儿归来血饮马，中原无树摇春风。橐驼毡车载金帛，城上官军空叹息。累累妇女过关头，回望都门心断绝。汉家公主嫁乌孙，圣皇重战议和亲。北望一舍如天远，黄沙茫茫愁杀人。田侯落落奇男子，主辱臣生不如死。殿前画地作山川，请以义军相表里。恨我不得学李英，爱君不减侯莘卿。子明又请当一面，禁中颇牧皆书生。横遮俘尸三十万，潼关大笑哥舒翰。上书慷慨请长缨，临风铩翮空三叹。"
"题杨秘监雪谷晓装图","金","赵秉文","林空月已沈，雪落风未扫。束装事晨征，之子涉远道。心知马上人，万象入腹稿。髯奴亦可人，行李伴幽讨。尘中无此客，风云满怀抱。逢辰则伊吕，不然商山皓。如何苦憔悴，薇蕨不得饱。前身孟浩然，后身穷贾岛。三生纸上形，千古笑枯槁。向来富贵骨，露湿原上草。百年等一梦，翻覆无丑好。那知风雪癯，不是蓬山老。所以荆和璞，一笑几绝倒。"
"题鲁直书黄庭经","金","赵秉文","太清虚皇玉景经，琅函琼笈秘始清。囊以云锦金钿扃，四神守卫诃百灵。中夜一气存黄庭，玄霜琼膏灌子形。方瞳绿发魂魄宁，上寿千岁下百龄。天书夜降敕六丁，控驾三素乘风泠。凤笙龙管超冥冥，扬旌抗旆耀飞星。八威吐毒驱电霆，掷火万里流金铃。仙人拂石劫不停，笑视人世风中萤。世閒醉梦纷膻腥，三尸调汝丹田螟。有如尾闾泄沧溟，一朝神离鸟飞瓶。涪翁书法出兰亭，名书此经实自铭。开卷恍然如酒醒，养生新发庖丁硎。"
"试院中愁坐叔献学博忽送红梅小桃数枝坐念春物骀荡西园开钥不得一观作诗破闷兼简张文学仲山","金","赵秉文","数日天气殊未佳，文书如山眼生花。忽遣官梅入吾室，政尔东君解留客。蜡梅无韵空有香，红梅亦复清而庄。此花韵胜开较晚，天许风流嫁海棠。海棠春娇睡未足，环儿酒晕红潮玉。不应更有林下风，翠袖天寒倚脩竹。银瓶亦有小桃枝，茜裙游女窥荆篱。青枝绿叶不须问，自有月影溪光知。冰花不肯相媚妩，来伴诗人作诗苦。横斜影落水心中，融入诗中作奇语。古来诗人例多穷，把酒对花酒已空。亦知寒食只数日，醉梦不到西园中。天上公子被花恼，一笑回波嘲栲栳。不须区区索酒钱，但可煎茶对花前。"
"慧林赋海棠","金","赵秉文","君不见三郎花下吹觱栗，宁王搦管番绰拍。一声惊梦破华清，海棠顿觉无颜色。又不见百花潭北西郊路，醉里花仙觅奇句。觉来酒尽花已空，诗人不是无心赋。梨园富贵春萧瑟，空对画图三叹息。杜陵谁有补亡诗，坡仙诗中画更奇。君不见西园往日称繁雄，罗衣不复能春风。雄楼杰阁春色里，温馨淑气月明中。纤条袅袅春无力，犹绕空墙绊游客。不应折赠寄僧房，来与幽人慰岑寂。石门老衲僧中癯，鼻端苦觅香有无。何似东庵人散后，月斜疏影照跏趺。"
"冷山行","金","赵秉文","禅房阁雨锁春阴，幽人切切鸣幽琴。一声两声风萧森，三弄五弄天沈沈。纷纶十指终不乱，双鸾对舞扬哀音。初为湘灵怨，再鼓别鹤吟。弦声按抑止复作，忽然变态穷㠊嵚。曲终从容奏恬淡，落花啼鸟青春深。苗夫子，吾独知尔心。胡为翻作冷山操，此意似欲为师箴。昔年忆侍明光宫，曾以丝桐沃舜聪。薰风一曲岩廊静，万国无为至化中。明昌有道真重瞳，重瞳左右多夔龙。朝廷诏起冷岩公，鼎湖龙去弓剑空。不闻天宝相国忠，渔阳马嘶旌旂红。圣主中兴日月功，首诛羿浞锄群凶。张公上书见大计，臣以琴谏非琴工。先生年来到骨穷，但愿四海无兵戎。夜阑更请弹三乐，臣独饥寒亦不恶。"
"和渊明归田园居送潘清客六首 其一","金","赵秉文","身行半天下，何处无名山。苏门天下胜，筑室不待年。曩时孙公和，今代潘子渊。无家安四壁，治生惟寸田。去国行万里，往寄三茅閒。山川半豺虎，一水不得前。寄谢李龙眠，为我写风烟。曲肱画图里，卧游西山颠。尚恨画中隐，不得招闲闲。有愿何必遂，古人岂尽然。"
"和渊明归田园居送潘清客六首 其二","金","赵秉文","人生本无累，世路自羁鞅。悠悠尘中境，翳翳霞外想。苏门有佳处，怅望不得往。遥知西山下，烟雨薇蕨长。有愿神莫违，谁谓河水广。梦逐西飞鸟，一夕骑眇莽。"
"和渊明归田园居送潘清客六首 其三","金","赵秉文","万国角声里，日暮行旅稀。幽人如野鹤，思逐南云飞。冥冥花经眼，冽冽风吹衣。平生香火愿，毋使寸心违。"
"和渊明归田园居送潘清客六首 其四","金","赵秉文","堂堂鸠林师，法喜以为娱。谈道有原委，百川会归墟。城市挽莫留，野性山林居。年荒拾橡栗，湿柴烧橛株。尚怜陶与陆，问讯今何如。当时莲社人，寥落今几馀。脩静复西去，而独逃空虚。蓝舆会相访，容我醉时无。"
"和渊明归田园居送潘清客六首 其五","金","赵秉文","昨日游东城，今日复南陌。偶逢素心人，把手便欢适。一谈复一笑，不觉日西夕。骑马穿市桥，矫首望林隙。归来掩关卧，尚恨为物役。四论喜僧肇，玄文笺陆绩。会当投绝学，缮性终何益。"
"和渊明归田园居送潘清客六首 其六","金","赵秉文","驾牛函谷关，跨鹿涡水曲。相期无翼飞，岂不贤尊足。他年东坡翁，一衲归玉局。相哀老不死，分我一寸烛。千年暗室中，一旦得朝旭。"
"题巨然泉岩老柏图","金","赵秉文","雪嵓森危有老柏，几度寒泉漱秋月。气淩层空白日寒，根贯断崖苍石裂。奔腾逝水送流光，剥落古苔封老节。明堂未作栋梁材，潦倒风霜半无叶。何人胸次富泉石，巨然袖中董元笔。崖倾岸绝无人见，夜半移舟真有力。贤侯笔力今曹植，气象参天二千尺。为回笔力挽万牛，顿觉烟岚少颜色。"
"梦登华山","金","赵秉文","梦登莲华峰，举手摩青天。道人洗我心，相与掬飞泉。风吹青霞佩，飘若云中仙。下视尘世人，扰扰纷腥膻。直欲叫苍穹，生灵日熬煎。安得侧仙掌，狂澜回百川。一洗胡羯尘，万骑还全燕。功成不受赏，弃之若浮烟。金膏换绿发，玉液炼丹田。金丹如可冀，脱屣区中缘。闲寻碧玉调，朗咏青苔篇。还骑双白鹤，飞下青山巅。"
"尚书右丞侯公云溪图","金","赵秉文","朝游云溪上，暮游云溪下。不如云溪云，去作人间雨。流水赴大壑，白云思故山。何时溪上人，心与归云闲。黄公山下云溪路，十里溪光照云树。溪流沥沥读书声，想见先生旧游处。溪上老僧今白头，尺书招我归来休。圯上方传黄石略，山中未暇赤松游。我公昔年提孤军，旌旂绛天张鱼鳞。鲸鲵沸天海水浑，骂贼嚼齿欲透龂。旄倪十万寄一身，咸阳白骨回青春。九重叹息天为颦，殿前论事气益振。沧海未全归禹贡，山东且愿变齐民。匣内宝书金屈戌，腰间瑞节玉麒麟。卫国锦衣归故里，代公黑发更慈亲。他年钟鼎书元勋，二十四考中书君。整顿乾坤济时了，飘然却返云溪云。"
"过广武山","金","赵秉文","尘霾晦金镜，鹿走群雄驰。龙腾海水沸，虎怒风林披。成皋天下险，楚汉昔相持。乃翁一杯羹，且欲共分之。两雄不并立，鸿沟徒尔为。裹创抚战士，智勇亦已疲。荥阳非吾厄，帝图乃天姿。阴陵夜失道，慷慨儿女悲。长陵一抔土，笑煞牧羊儿。胜负两蜗角，兴亡一枰棋。而况彼区区，二蚁争雄雌。西登广武山，旷望大河湄。野旷知天迥，崖倾觉岸危。青山明剑戟，霜林列旌旗。云槎秋浩渺，烟树晴参差。凄凉阮生叹，浩荡谪仙词。怀古念离散，兴极泪还垂。"
"河中八咏 其一 舜井","金","赵秉文","一水独泠然，浮云几变迁。心知思舜处，时见井中天。"
"河中八咏 其二 夷齐墓","金","赵秉文","让伐理难全，求仁岂怨天。乾坤吾道独，宇宙此山传。不肯食周粟，犹应饮舜泉。冥鸿饥欲死，落日唳昏烟。"
"河中八咏 其三 鹳鹊楼","金","赵秉文","楼成鹳鹊几时还，人去楼空境自闲。地接连城秋水渡，河分两岸夕阳山。汀烟冉冉分秦树，陇雁依依度晋关。千古废兴还造物，暂携风月出尘寰。"
"河中八咏 其四 逍遥楼","金","赵秉文","黄河城上逍遥楼，何人能作逍遥游。断霞落日今犹古，明月清风春复秋。千里兵尘常漠漠，五年心事漫悠悠。中条太华不忍见，云自高飞水自流。"
"河中八咏 其五 汾阳王像","金","赵秉文","天宝虏骑兴渔阳，首提孤军起朔方。扫除欃枪廓氛翳，再使日月光吾唐。丹青淩烟谁第一，功业汾阳异姓王。当时太尉亦雄伟，天不憖遗壮士伤。河中重镇甲天下，浑公与公屹相望。时危英雄常恨少，抚壁再拜涕泗滂。诸酋下马识公否，公虽云亡像在堂。"
"河中八咏 其六 吴生画","金","赵秉文","吴生大士十六像，岁久尘昏蛛网丝。真物从来有真赏，息轩为作證明师。"
"河中八咏 其七 杨惠之维摩像","金","赵秉文","一默传心已失机，更求形似转成痴。至今遗像兀不语，犹似当初问法时。"
"河中八咏 其八 先公碑","金","赵秉文","过客纷纷总不知，先公事迹竹溪碑。坡轩不荐山僧意，也觅西厢待月诗。"
"汾阴祠后土","金","赵秉文","闲闲吏隐官蓬莱，玉堂给札非仙才。封香汾阴祠后土，骑士引赴轩辕台。龙门峡束天下险，状如万顷纳一杯。方丘中峙巨鳌趾，黄河一箭从天来。长风吹云碧海去，旷荡万里晴天开。青山终古不改色，下送落日浮金罍。沧波几回照新雁，往日繁雄安在哉。君不见汉家六叶誇雄才，力通象郡臣龙堆。泰山日观封禅罢，属车九九声如雷。横汾中流箫鼓发，酒酣乐极情生哀。秋风一曲在人世，茂陵桂树空莓苔。又不见开元四海不动尘，千麾万骑祠神脽。侍臣文章咸第一，丰碑自勒镵崔嵬。凭高慨咏才子句，山川满目空尘埃。铃声琳琅蜀道雨，想见万里愁云回。蒲关北走荣河道，岩深地古令人老。胡儿夜渡黄河冰，生人憔悴如霜草。吾皇神圣如轩辕，北伐獯鬻清中原。遍秩群神礼乔岳，还因告土祀坤元。灵祇纷纷福来下，倒卷天河洗兵马。重新日月照乾坤，再整山河归庙社。三河形势满河中，独纪葵邱第一功。唐汉遗民寻故事，还思法驾幸河东。"
"会灵观即事二首 其一 戊寅五月十六日试宏词","金","赵秉文","灵宫初雨馀，散策步幽径。深樾不见人，微风度疏磬。心闲偶无事，虚极自生听。时复静中喧，归禽暮争暝。"
"会灵观即事二首 其二","金","赵秉文","欹枕北窗风，书叶久未定。午梦破华胥，起看松阴正。闲居观物化，静处见天性。鸣鸠亦何为，谷谷自相应。"
"题东坡石钟乳山记墨","金","赵秉文","东坡谪齐安，人怒神所许。倒骑卧水龙，醉踞石头虎。赤壁万里江，一叶吾敢侮。归来抵湖口，此乐乃并与。扁舟绝壁下，鹳鹤如人语。风雷相轰豗，水石互吞吐。山遗洞庭乐，帝下钧天舞。石钟不吾欺，一證万万古。遗墨落人间，讹缺十四五。模糊鲁壁简，剥落岐阳鼓。蜿蜒半鳞甲，尚恐脱风雨。画移瓦棺壁，剑化延平渚。祝君十袭藏，堤防六丁取。"
"武元直画乔君章莲峰小隐图","金","赵秉文","武君非画师，胜槩饱胸臆。太华五千仞，驱写入盈尺。飞泉峰顶来，落我松下石。清风忽吹散，琴上溅馀滴。呼儿急写之，指下淋漓湿。未知责子翁，颇复有此适。何时图中人，真作林下客。青山不违人，但恐富贵逼。勇退良独难，此愿谁能必。向来燕赵閒，逆旅拜真逸。儿时弄琴者，天涯老相识。俛仰四十年，父子埋双璧。卷中题诗人，十九已仙籍。年光飞鸟过，纸上但陈迹。对此还自伤，何事为物役。还丹日月迟，白首光阴疾。文章真小技，身外皆长物。拂衣归去来，莲峰入心碧。"
"中元夜祭太一罢对月","金","赵秉文","今夕知何夕，白露涵秋空。褰衣踏明月，如在琼瑶宫。细数秋兔毫，桂树何玲珑。当年谁所种，翳此天公瞳。清光知人意，飞影入杯中。流霞酌不尽，清光浩无穷。我欲溯白云，一访东坡翁。扁舟下赤壁，此乐将无同。畴昔缟衣仙，化作羽衣僮。酒酣邀我去，鹤背冷松风。灵宫夜醮馀，香雾飞不起。更衣步石坛，风露浩如洗。月波走金蛇，入我清尊里。引杯不复疑，弓影正如此。夜深闻雁过，歘见巾落几。松閒龙一吟，风庭应落子。空中步虚声，隐隐犹未已。"
"东轩老人河山形胜图","金","赵秉文","太虚匠流峙，造化谁胚胎。洪荒万万古，至今馀劫灰。黄河发昆崙，匣怒不敢乖。初经龙门天下险，势如万顷纳一杯。桃花浪激不得上，凡鱼几曝鳞与腮。下趋神脽如地底，终古不到轩辕台。蒲津沈沈卧虹影，铁牛驾浪输黄能。千里一曲复一曲，倾山倒岳不复回。巨灵运东肘，首华为崩摧。茅津济师想胜槩，搔首北望令心哀。万派赴集津，鼓声如会垓。神斧忽中断，镵凿何年开。崖倾路断飞鸟绝，轻舟一箭浮天来。篙师绝叫未及瞬，回望已失云涛堆。但见两崖苍苍半天外，三门斗落如惊雷。擘窠大字谁所铭，高山百尺磨苍崖。庙前刘公一片石，龟龙剥落生莓苔。东轩先生生长三晋地，回视韩魏空浮埃。想像旧游处，落笔如山颓。胸中元自有河山，写出胜槩何壮哉。馀波到诸郎，直气淩斗魁。况复文章妙天下，睥睨晁张颦苏梅。竹帛如山不经国，安用江鲍称诗才。刘夫子，我有一杯酒，浇汝胸崔嵬。呜呼圣道久榛塞，孟氏辟路诛蒿莱。诸儒辛苦补罅漏，未见巨手如排淮。后生索涂方擿埴，虽有耳目如婴孩。祝君颓波作砥柱，驱入圣海无津涯。刘夫子，深藏十袭作龟鉴，先君此图吁可怀。"
"春雪","金","赵秉文","幽窗不知春，但觉寒转加。开门散飞雪，带雨不成花。盘空飞琼舞，作态正横斜。著树暂玲珑，少焉委泥沙。急埽枝上玉，为我试新茶。不须待明月，汤好客更佳。"
"同英粹中赋梅","金","赵秉文","寒梅雪中春，高节自一奇。人閒无此花，风月恐未宜。不为爱冷艳，不为惜幽姿。爱此骨中香，花馀嗅空枝。影斜清浅处，香度黄昏时。可使饥无食，不可无吾诗。"
"题赵琳画东坡石上以杖横膝扇头二首 其一","金","赵秉文","庙堂竟何人，此老乃石上。盘礴万古胸，入此一藤杖。击去荆舒蛮，扶来司马相。君看熊虎颜，百兽不敢傍。"
"题赵琳画东坡石上以杖横膝扇头二首 其二","金","赵秉文","东坡谪岭南，一笑六根净。食骨不弃馀，又使群狗竞。手中果何物，乃是照邪镜。尔曹何足容，以杖叩其胫。"
"拟陶和许至忠二首 其一","金","赵秉文","西日颓残照，北风凛寒威。侏儒饱欲死，幽人独无衣。不上北阙书，甘采西山薇。曾子已再化，宁蘧早知非。岂不乐仕宦，恐与心事违。柴桑旧三径，吾行其庶几。尚怜渊明翁，颇负责子讥。隐几茅檐下，聊欲曝斜晖。"
"拟陶和许至忠二首 其二","金","赵秉文","归田有何乐，佳处正在兹。闲与老农语，夜雨深一犁。行年近六十，悠悠复何之。有田足我食，有布成我衣。富于黔娄生，乐于荣启期。妻子愠见言，一点不上眉。吾师有遗训，贫贱不能移。"
"题牧牛扇头","金","赵秉文","一牛顾其犊，一牛轩尻脽。旁有牧犊子，窥巢攀树枝。嗟尔有饷具，不念鸦雏饥。乌鸦各天性，飞来护其儿。汝亲亦念汝，而人独不知。不如两相忘，人禽相娱嬉。"
"东篱采菊图","金","赵秉文","渊明初亦仕，迹留心巳远。雅志怀林渊，高情邈云汉。妖狐伺昼昏，独鹤惊夜半。平生忠义心，回作松菊伴。东篱把一枝，意岂在酒盏。不见白衣来，目送南山雁。淡然忘言说，聊付一笑粲。"
"赠眼医","金","赵秉文","和扁不并世，世岂无良医。今代王彦若，恨无东坡诗。大弨卧壮士，积热下脑脂。神针运斤风，此妙人得知。君言吾有道，神视了不疑。擘山导河流，破壁取蛟螭。圣道如日月，浮云时翳之。谁为补天手，刮膜施金篦。韩孟不可作，此艺真吾师。"
"钓篷","金","赵秉文","船篷无可载，意钓不在鱼。此身真袯襫，万事一籧篨。载浮不载沈，死鱼安足饵。绿水是非波，临流聊洗耳。"
"听雨轩","金","赵秉文","无田妻啼饥，有田稻蟠泥。等为饥所驱，贫富亦两齐。雨中窗下眠，窗外芭蕉语。置书且安眠，催租吏如雨。"
"拟东坡谪居三适 其一 旦起咽日","金","赵秉文","老人畏朝寒，常恨为物役。爬搔未云已，简书催我出。尔来先朝参，晨起喜见日。王事有期程，安能待子息。披衣向东方，聊复效龟吸。渐渐支体柔，谷谷真气入。少焉肝肠暖，阳和通百脉。吾年六秩馀，前路那可必。未来不吾预，已逝安容息。及此未病閒，聊冀一溉益。"
"拟东坡谪居三适 其二 午窗曝背","金","赵秉文","清晨了公事，及午身得闲。南荣有晴日，曝背于其閒。稍稍阳光舒，融融和气还。时携一册书，眼花纷斓斑。倦即枕书卧，散尽腰脚顽。清于三杯馀，甜胜一味跧。人间有此适，不忧天公悭。世人慕暖热，肉屏醉云鬟。虽得一饷乐，忧喜常相关。痴儿亦笑我，市中有樵山。"
"拟东坡谪居三适 其三 夜卧煖炕","金","赵秉文","京师苦寒岁，桂玉不易求。斗粟换束薪，掉臂不肯酬。日粜五升米，未有旦夕忧。近山富黑瑿，百金不难谋。地炕规玲珑，火穴通深幽。长舒两脚睡，暖律初回邹。门前三尺雪，鼻息方齁齁。田家烧榾柮，湿烟泫泪流。浑家身上衣，炙背晓未休。谁能献此术，助汝当衾裯。"
"仿圣俞月出断岸口二首 其一","金","赵秉文","末伏暑尚在，雨点落未落。梦觉起视夜，缺月挂屋角。"
"仿圣俞月出断岸口二首 其二","金","赵秉文","残星横斜河，晨鸡号天风。幽人窗中眠，纱厨明秋空。"
"长白山行","金","赵秉文","长白山雄天北极，白衣仙人常出没。玉龙垂爪落苍崖，四江飞下天绅白。匹马渡江龙飞天，云起侯王化千百。至今甲第多属籍，时清毬马争驰突。锦鞯貂帽猎春风，五陵豪气何飘忽。前年胡骑瞰中原，准拟长城如削铁。君家兄弟真连璧，胸中十万森戈戟。向来论事天子前，汉廷诸公动颜色。心知不易一囚命，顾肯贪功事无益。西南方面应时须，帝曰来前无汝易。从来十益不补损，三辅萧条半荆棘。瘦妻曳耙女扶犁，惟恐官军缺粮给。呜呼疮痍尚未复，且愿休兵养民力。老夫谬忝春官伯，白首书生不经国。伫公功成归庙堂，再献中兴二三策。"
"渡水僧二首 其一","金","赵秉文","落日前溪渡，钟声隔岸闻。秋水深可涉，挽衣踏行云。行云忽破碎，波动生鱼鳞。化为百千我，何者为我身。此身尚非我，况复影中人。画师真具眼，了此起灭因。三生嗣幻梦，一笑语前尘。"
"渡水僧二首 其二","金","赵秉文","一僧杭中流，杖笠行相随。波纹生足指，照影光瀰瀰。一僧到彼岸，前引如导师。腰间两不借，身外一伽黎。一僧方欲涉，结带如有思。前山鸟飞夕，后山云起时。君看眉颊间，中有摩诘诗。"
"时雨","金","赵秉文","天降时雨，山川出云。天相休运，是生世臣。维我世臣，乃国于莘。天子命之，牧尔邦民。北风喈喈，雨雪霏霏。嗟我晋人，而疮而痍。吹之呴之，摩之拊之。于燠其寒，于饱其饥。既瘳既夷，不嚬以嘻。孰为豺虎，载栅载垒。孰为蟊贼，载芟载理。无扰我乡，我乡我里。无伐我桑，我桑我梓。远夷駾矣，我民休矣。公在在堂，如春斯温。激矢在壶，折冲于樽。民安于廛，兵安于屯。公在在堂，锦衣绣裳。敝予改为，斯民不忘。公在在堂，绣裳锦衣。我民之思，无以公归。"
"皇武","金","赵秉文","皇奋厥武，如雷如霆。犷彼远夷，载震载惊。帝命相臣，苏我疲民。维时莘公，展也大成。公自平阳，移镇于秦。世皆谓公，有脚阳春。公在在秦，百年无兵。世皆谓公，斯民德星。维此二方，不宁不令。帅臣议征，发言盈庭。公奏累上，如山不倾。世皆谓公，汉之营平。既宅三辅，复保五城。以迄于今，夏人请盟。维将尽能，维公竭诚。公拜稽首，天子之明。我公归矣，我民思矣。诏公复起，周邦咸喜。愿公百年，以佐天子。罔俾樊侯，于周专美。"
"郑子产庙","金","赵秉文","晋楚更伯争雄尊，势如两虎挟一豚。玉帛事楚方南辕，晋师已及国北门。郑有人焉国无小，晋楚虽大谈笑了。临风三叹酹清樽，注目苍陂望高鸟。"
"过湖城","金","赵秉文","暮行潼关道，百里苍山昏。势断忽平野，大河东南奔。我行属冬季，风雪浩以繁。玄云结层阴，狐貉不得温。岂不念白首，出使万里番。惜彼守冻者，据鞍复何言。"
"过阌乡","金","赵秉文","秦关百二天下壮，百万雄师未能傍。函关未了又潼关，潼关之败何等闲。九龄斥逐姚宋死，边将邀功从此始。今年西屠石堡城，明年又起渔阳兵。朝廷欲藉边将重，不觉胡雏心暗动。禄山前死未可知，虽有渔阳突骑将奚为。自古明王重用武，莫笑书生陈腐语。"
"含元殿","金","赵秉文","秦山从此来，宫殿何巍巍。含元遗址在，下建十丈旗。当昔休明日，轩陛朝诸夷。一旦人事改，翻坐牧羊儿。譬如元气衰，百疾攻四肢。陵夷更五代，兴亡如弈棋。尘埋梨园骨，火烧花萼碑。寝殿通樵径，宫墙插酒旗。至今明月夜，石马空闻嘶。苍天不可问，渭水空自驰。谁为后来者，应与此心期。"
"过乾陵","金","赵秉文","晓日上乾陵，乾陵何巍巍。前瞻对双阙，上有十丈碑。左右蕃夷像，想见朝贡时。一抔土未乾，衮服易袆衣。好还虽天道，剪伐尽本支。凄凉庐陵谪，慷慨黄台辞。赖有狄相国，取日洗咸池。母后盗国鼎，吕氏非薄姬。中睿乃其子，天幸亦其宜。骊山三日火，见笑牧羊儿。如何陵上柏，独有神护持。千秋百岁后，魂魄复来兹。故山草木赭，应悔复辟迟。天回西日照，岁暮北风吹。南登乐游原，默诵昭陵诗。"
"发枣社","金","赵秉文","夜发枣社驿，褰帷见明月。月照断崖冰，风吹阴磴雪。山重复峻岭，十步九盘折。两崖夹深涧，线路仅容辙。缒车下百尺，轣辘声未绝。坡陀到平地，稍喜见雉堞。隔城闻钟鼓，星斗何历历。故人相劳苦，杯酒慰行役。夜阑秉明烛，相对恍如失。"
"过宁州","金","赵秉文","季冬落日黄，霜雪原野白。驱车上峻坂，十步百夫力。我行未半岭，回视但木末。白云在高顶，可望不可及。北风摧去翼，孤烟带远客。居人候征骑，倦仆望前驿。仓皇下坡陀，张灯已昏黑。"
"游华山","金","赵秉文","我从秦川来，历遍终南游。暮行华阴道，清快明双眸。东风一夜翻作恶，尘埃咫尺迷岩幽。山神戏人亦薄相，一杯未尽阴霾收。但见两岸巨壁列剑戟，流泉夹道鸣琳璆。希夷石室绿萝合，金仙鹤驾空悠悠。石门忽断一峰出，婆娑石上为迟留。上方可望不可到，崖倾路绝令人愁。十盘九折羊角上，青柯平上得少休。三峰壁立五千仞，其下无趾傍无俦。巨灵仙掌在霄汉，银河飞下青云头。或云奇胜最高顶，脚力未易穷冥搜。苍龙岭瘦莓苔滑，嵌空石磴谁雕锼。每怜风自四山而下不见底，惟闻松声万壑寒飕飕。扪参历井上绝顶，下视尘世区中囚。酒酣苍茫瞰无际，块视五岳芥九州。南望汉中山，簪如碧玉抽。况复秦宫与汉阙，飘然聚散风中沤。上有明皇玉女之洞天，二十八宿环且周。又有千岁之玉莲，开花十丈藕如舟。五鬣不朽之长松，流膏入地盘蛟虬。采根食实可羽化，方瞳绿发三千秋。时闻笙箫明月夜，芝軿羽盖来瀛洲。乾坤不老青山色，日月万古无停辀。君且为我挽回六龙辔，我亦为君倒却黄河流。终期汗漫游八表，乘风更觅元丹丘。"
"仿渊明自广","金","赵秉文","天地有常度，日月有常数。有生则有死，如朝必有暮。来者不可却，去者那容驻。但喜故岁新，新年行复故。故交零落尽，世岂能久住。年衰性自忘，所以语多误。况复眼半昏，文字宜少觑。前路那可知，正宜委运去。幸近古稀年，无复更多虑。"
"和渊明饮酒二十首 其一","金","赵秉文","翩翩万里鹤，日暮将何之。昏鸦择所安，笑汝不知时。孔席不暇暖，此理吾何疑。尚愧渊明翁，浊酒时一持。"
"和渊明饮酒二十首 其二","金","赵秉文","少长慕富贵，老大思丘山。一为妻子累，不肯践斯言。误落尘网中，黾勉四十年。吾衰有儿子，门户幸可传。"
"和渊明饮酒二十首 其三","金","赵秉文","漆园去我久，举世少真情。晋宋多名流，惜哉亦虚名。浮虚忘轩冕，踰检称达生。渊明初亦仕，不为宠辱惊。笑彼夸毗子，空谈竟何成。"
"和渊明饮酒二十首 其四","金","赵秉文","贫贱岂不苦，仰慕冥鸿飞。富贵岂不乐，乃有黄犬悲。苦乐各异趣，嗜好从所依。我欲作九原，独与渊明归。挂冠不待年，况此齿发衰。遥酹一杯酒，毋使寸心违。"
"和渊明饮酒二十首 其五","金","赵秉文","琳宫杂蛙黾，颇厌鼓吹喧。既久少人事，却爱幽居偏。南轩有奇趣，云峰可当山。一雨溪水涨，稍稍鱼鸟还。我亦乐其乐，可为静者言。"
"和渊明饮酒二十首 其六","金","赵秉文","好丑无定在，当时者为是。弥子当宠时，安知后来毁。世道每如斯，吾生幸不尔。举世尚五弦，安事矜绿绮。"
"和渊明饮酒二十首 其七","金","赵秉文","少年喜草书，临池学伯英。纵横挟造化，如见万物情。墨濡四溟窄，笔落三山倾。年来颇自笑，惜哉以技鸣。白首竟无得，俯仰愧此生。"
"和渊明饮酒二十首 其八","金","赵秉文","秋菊有至性，霜松无俗姿。采采黄金花，笑抚苍烟枝。偶有杯中物，成此一段奇。白云南山来，出岫复何为。醉卧东轩下，聊脱人间羁。"
"和渊明饮酒二十首 其九","金","赵秉文","今日好天气，清晨雪云开。东风如故人，适我平生怀。忽见南来燕，孤雌与雄乖。暮归主人堂，梁间已双栖。巢倾覆其子，又补新巢泥。翩翩随阳雁，幽贞苦难谐。江湖偶相失，咫尺云路迷。哀哀霜雪际，独向胡天回。"
"和渊明饮酒二十首 其十","金","赵秉文","鸷鸟闭笼中，举翮触四隅。骐骥驾盐车，局蹙困中途。虽然遭识拔，未免为人驱。傍观信美矣，自愧良有馀。不如两无累，还我田园居。"
"和渊明饮酒二十首 其十一","金","赵秉文","千载渊明翁，谁谓不知道。闲赋责子诗，调戏乃娱老。杜陵盖自况，亦岂恨枯槁。壶觞清浊共，适意无丑好。归来五柳宅，守我不贪宝。长啸天地间，独立万物表。"
"和渊明饮酒二十首 其十二","金","赵秉文","忆昔告归老，方属耆指时。眼昏头半白，誓将从此辞。几年不得谢，因循到今兹。耳聩左目盲，决去吾何疑。君恩虽云重，窃禄良自欺。乘流且复逝，遇坎将安之。"
"和渊明饮酒二十首 其十三","金","赵秉文","昔我谢事时，曾造老衲境。谓言方闲去，如醉不得醒。至要无多言，退步心自领。一朝桶底脱，露出囊中颖。有如暗室中，照耀赖烛炳。"
"和渊明饮酒二十首 其十四","金","赵秉文","严风大泽枯，霰雪寒威至。此时陶彭泽，相与父老醉。醉不必相扶，颠倒无伦次。处世贵无名，不知斯我贵。斯人今已亡，三叹有遗味。"
"和渊明饮酒二十首 其十五","金","赵秉文","忆我滏水阳，经营五亩宅。修竹几万竿，今为狐兔迹。相逢问乡旧，里巷不盈百。艰难惊独在，鬓发飒已白。一醉齐彭殇，无为空太息。"
"和渊明饮酒二十首 其十六","金","赵秉文","幽居淡无事，雅志了玄经。眼花憎文字，悠悠竟无成。中夜起不寐，披衣守寒更。梅竹散清影，素月流广庭。孤鹤閟逸响，切切寒虫鸣。抚卷长叹息，慷慨恻中情。"
"和渊明饮酒二十首 其十七","金","赵秉文","渊明虽不仕，爱此北窗风。曲肱枕书卧，乐亦在其中。时持一杯酒，赖此齐穷通。大笑杯中蛇，晚矣悟雕弓。"
"和渊明饮酒二十首 其十八","金","赵秉文","汉儒传注学，未为无所得。秦火少完书，岂免乌焉惑。后儒补罅漏，圣道稍开塞。俗士喜操戈，又一秦相国。且共欢一觞，多言不如默。"
"和渊明饮酒二十首 其十九","金","赵秉文","昔我平生友，峨冠及偕仕。居官不避事，力学固为已。非无济时策，垄断亦云耻。行年未六十，赍志没蒿里。蹇予随朝班，星霜几四纪。譬如远寻客，日暮行所止。养志归田庐，晚节犹可恃。"
"和渊明饮酒二十首 其二十","金","赵秉文","渊明非嗜酒，爱此醉中真。谓言忘忧物，中有太古涥。回首市朝中，万事牛毛新。去年持使节，悠悠过西秦。宫阙随飞烟，衣冠化埃尘。当时凭轼士，慷慨嗟徒勤。所以山林客，乐与鱼鸟亲。西登太华顶，旷望长河津。寄谢三峰云，聊欲滥吾巾。誓将从此去，笑谢当途人。"
"和韦苏州二十首 其一 西涧","金","赵秉文","雨荒竹径草丛生，树隔前溪一犊鸣。步寻幽涧疑无路，忽有人家略彴横。"
"和韦苏州二十首 其二 烟际钟","金","赵秉文","近壑敛暝色，远山犹夕晖。声从烟际起，复向烟中微。随风散林野，渡头人未归。"
"和韦苏州二十首 其三 西塞山","金","赵秉文","双阙耸岧峣，神斧忽中断。一水从中来，千龛道傍满。"
"和韦苏州二十首 其四 山耕叟","金","赵秉文","步逐麋鹿迹，讵知朝市情。负薪南涧曲，荆棘雨中行。呼儿问牛饱，又向山田耕。"
"和韦苏州二十首 其五 上方僧","金","赵秉文","石润云生衲，崖倾月照禅。晒衣横竹锡，洗钵落岩泉。但见山花发，幽居不记年。"
"和韦苏州二十首 其六 咏夜","金","赵秉文","明从暗中去，暗从明中来。流光不待晓，闇尽玉炉灰。"
"和韦苏州二十首 其七 咏声","金","赵秉文","万籁静中起，犹是生灭因。隐几以眼听，非根亦非尘。"
"和韦苏州二十首 其八 寄全椒道士","金","赵秉文","新移白阁峰，远访中条客。结茅授经台，共坐云间石。松龛读易朝，月窗谈道夕。从此到终身，区中了无迹。"
"和韦苏州二十首 其九 游溪","金","赵秉文","清溪雾气散，水涵天影空。白云翻著底，移舟明镜中。鸟近前滩白，花移别岸红。遥知夜来雨，山色翠如葱。"
"和韦苏州二十首 其十 秋斋独宿","金","赵秉文","冷晕侵残烛，雨声在深竹。惊鸟时一鸣，寒枝不成宿。"
"和韦苏州二十首 其十一 听嘉陵江水声代深师答","金","赵秉文","惊湍泻石崖，百步无人迹。爱此喧中静，聊布安禅席。水无激石意，云何转雷声。仁者自生听，达士了不惊。心空境自寂，淡然两无情。"
"和韦苏州二十首 其十二 演师西斋","金","赵秉文","不见竹间僧，但闻花外磬。敲槛出鱼游，巢檐知鸟性。云蒸坐禅石，露湿行道径。夜寂一灯残，山月来破暝。"
"和韦苏州二十首 其十三 游开元精舍","金","赵秉文","松轩风扫静，终日闭门居。犬卧青苔地，鸟衔红柿初。瓶残夜禅起，经润雨翻馀。自是少人迹，非关往来疏。"
"和韦苏州二十首 其十四 答中山道士","金","赵秉文","行转青溪又别峰，马蹄终日认樵踪。翠微深处无人住，寺在深山何处钟。"
"和韦苏州二十首 其十五 西楼","金","赵秉文","十去龙沙雁，年年九不归。烟尘犹未息，莫近塞云飞。"
"和韦苏州二十首 其十六 琅琊万寿寺","金","赵秉文","兹寺废已久，经构昔未遑。一朝焕金碧，煌煌耀东岗。文母开大施，天厨来众香。萦回转佛阁，窈窕閟禅房。平地俯归鸟，高斋在上方。宿云不归山，野水自成塘。道人如水镜，见者心清凉。理胜是非遣，虑淡形迹忘。归鞍惜清境，伫立暮天苍。"
"和韦苏州二十首 其十七 漠漠来帆重冥冥去鸟迟","金","赵秉文","薄暮潇潇雨，何人独倚栏。濛濛山气重，漠漠水纹寒。草际光犹泫，松梢滴未乾。灯前未归客，无梦到长安。"
"和韦苏州二十首 其十八 何时风雨夜复此对床眠","金","赵秉文","幽居少人事，有客来不速。炉内火正红，尊中酒新绿。高斋始闻雁，隔窗时动竹。何当风雪夜，抱被还同宿。"
"和韦苏州二十首 其十九 绿阴生昼寂孤花表春馀","金","赵秉文","了无车马迹，终日掩禅关。不下溪头路，坐看檐际山。好鸟破午寂，幽花淡春闲。簪组方为累，来游不知还。"
"和韦苏州二十首 其二十 兵卫森画戟燕寝凝清香","金","赵秉文","冠带事朝谒，清坐弹鸣琴。以彼尘外趣，远我遗世心。岸帻送归鸟，隐几见遥岑。聊得静者乐，岂必居山林。"
"送麻徵君知几","金","赵秉文","丹山五色凤，一举眇天隅。文采瑞圣世，不为竹与梧。渥洼汗血种，逸气淩九区。可见不可絷，白璧谁敢沽。夫君号神童，七岁能草书。二十上词赋，下笔淩紫虚。三十富经学，两魁天下儒。蛾眉众女嫉，反畏知名誉。一朝相舍去，愿以道自娱。闲观养性书，洞究先天图。姓字闻天朝，相公借吹嘘。从容拜恩命，移疾还里闾。诸公惜其去，乞留侍玉除。掉头不肯住，一饭吾岂无。君看泽中雉，饮啄良自如。一旦畜樊中，意气惨不舒。又如田间牛，腾掷适有馀。被之以文绣，顾影反踟蹰。君恩岂不重，力疾须人扶。旁观信美矣，违已非病欤。不如本无累，还我田园居。喜君节独高，知君功名疏。可以激颓俗，可以励贪夫。异时高士传，名与西山俱。"
"饮马长城窟行","金","赵秉文","饮马长城窟，泉腥马不食。长城城下多乱泉，多年冷浸征人骨。单于吹落关山月，茫茫原上沙如雪。十去征夫九不回，一望沙场心断绝。胡人以杀戮为耕作，黄河不尽生人血。木波部落半萧条，羌妇翻为胡地妾。圣皇震怒下天兵，天弧夜射旄头灭。九州复禹迹，万里还耕桑。但愿猛士守四方，更筑长城万里长。"
"猛虎行","金","赵秉文","孤虎在深山，一怒风林披。朝食千牛羊，暮食千熊罴。虎暴尚可制，人还寝其皮。旄头飞精光，落地为积尸。焚山赭草木，血积成污池。万灵泣上诉，生民将何为。帝怒敕六丁，雷电下取之。埋魂九地底，压以泰山坻。然后天下人，颇得伸其眉。寄言颠越者，毋得育种遗。"
"仿老杜无家","金","赵秉文","弟妹他乡隔，无家问死生。兵戈尘共暗，江汉月偏清。落日黄牛峡，秋风白帝城。中原消息断，何处是秦京。"
"仿刘长卿出塞二首 其一","金","赵秉文","上山摇白旗，下马驻旌麾。虏骑数重合，汉人三日围。天寒短兵接，日暮战声微。万里天山北，招魂葬不归。"
"仿刘长卿出塞二首 其二","金","赵秉文","初从召募军，麾下点行频。衣上两行泪，灯前万里身。鼓声青海振，战骨黑山尘。落日边风起，萧萧愁杀人。"
"杨妃墓","金","赵秉文","灼灼陌上花，青青路傍草。人心任荣悴，过眼无丑好。马嵬三尺坟，西出剑门道。如何倾国颜，伤心不同老。"
"李夫人墓","金","赵秉文","夫人临诀时，掩面羞人主。空馀返魂香，默默不得语。千秋百岁后，粉黛化为土。一笑不成妍，春风花自舞。"
"延安滋戒师余初主安塞堡簿时相识也今戊子岁春被命作醮平凉偶得相会以四十三年之旧故集句以赠之","金","赵秉文","五城何迢迢，关河茫茫隔波浪。与君别来今几时，翰林白发三千丈。形容变尽语音存，闲思往事是前身。四十三年如电抹，欲谈前事恐无人。庞眉皓首无住著，臂上念珠如皎月。架上楞严已不看，更看脚根参一节。人生何处不相逢，犹恐相逢是梦中。仝是行人更分首，明朝车马各西东。"
"塞上四首 其一","金","赵秉文","穷边四十里，野户两三家。山腹过云影，波光战日华。汲泉寻涧曲，樵路入云斜。随分坡田罢，还簪野草花。"
"塞上四首 其二","金","赵秉文","因寻射雕垒，偶到杀狐川。卤地牛羊瘦，边沙草木膻。废城馀井臼，古戍断烽烟。自说无征战，经今六十年。"
"塞上四首 其三","金","赵秉文","薄宦边城里，经年无客过。一川平地少，四面乱山多。野色连秋塞，边声入暮河。旧貂寒更薄，飘寄欲如何。"
"塞上四首 其四","金","赵秉文","树霭连山郭，林烟接塞垣。断崖悬屋势，涨水没沙痕。烽火云间戍，牛羊岭外村。太平闲檄手，文字付清樽。"
"寒夜","金","赵秉文","岁晏寒无那，夜深清欲饥。竹风惊梦断，雪意听窗知。稍稍鹊翻树，萧萧人语篱。虚明满吾室，何许月来时。"
"三山渡口","金","赵秉文","春水三山渡，斜阳八字堤。河淤树身短，沙截草痕齐。地纳黄流大，天衔浚泽低。故人不我见，愁思使人迷。"
"西陵","金","赵秉文","蔼蔼西陵树，萧条歌吹声。客愁连断雁，地古更荒城。山色娇新雨，河流怒不平。浮云台上起，不尽古今情。"
"柏人光武庙","金","赵秉文","真人开有汉，帝业肇无蒌。洒落君臣契，艰危庙社图。山川扶鄗邑，日月拱东都。社稷千秋里，风云四达衢。北风吹雨雪，西日照桑榆。旧物馀翁仲，荒祠老祝巫。功臣遗像在，时有鼠衔须。"
"正觉院","金","赵秉文","西日转廊腰，疏钟送泬寥。坏墙缘苦竹，破屋上淩霄。白发知僧腊，青灯更客宵。叶声风外尽，窗雨续萧萧。"
"开元寺","金","赵秉文","岁久开元寺，槐花落石龙。僧瓶深碧甃，蜗壁篆金容。窗影年年塔，禽栖夜夜钟。平生睡秋雨，竹阁味偏浓。"
"散策","金","赵秉文","解鞍成小憩，散策遂幽欣。偶拂水边石，坐看嵓上云。桑麻深畏景，水竹淡斜曛。兴寄方自得，清凉谁与分。"
"梁园中秋","金","赵秉文","今夜梁园月，相逢酒一尊。他时千里共，此会几人存。老我追随尽，怜渠笑语温。不眠瞻玉兔，终夕露荷翻。"
"梅和尚节使挽词二首 其一","金","赵秉文","鏖战群奔外，申威一呼间。功名归死事，义勇鄙生还。矢向胡天尽，弓犹汉月弯。君王思战苦，起冢象天山。"
"梅和尚节使挽词二首 其二","金","赵秉文","走卒知虎将，儿童说义州。甘心轻白羽，苦战脱兜鍪。援绝挥戈地，创馀振臂秋。英魂知不泯，结草抗邦仇。"
"温妃挽词二首 其一","金","赵秉文","白日森容卫，青春忽夜台。鼎湖龙已去，禖馆燕空回。仙驾随天远，妆奁恻圣哀。祗应彤史上，遗美不尘埃。"
"温妃挽词二首 其二","金","赵秉文","容卫三春肃，如何一旦殊。妃星沦紫极，帝子没苍梧。卜地陪长乐，升天后鼎湖。皇情何以慰，彤管载嫔虞。"
"和西溪思归","金","赵秉文","好在西溪隐，人今白玉堂。兴来看画本，梦去拂诗墙。旧竹多年合，新松几许长。从渠黄石老，独占白云乡。"
"狱中","金","赵秉文","处顺初无累，安时故不忧。敢遗身后虑，甘向死前休。有姊如工部，无儿似邓攸。悠悠天地意，还许望松楸。"
"徙倚","金","赵秉文","徙倚秋原上，长吟动所思。草荒天马瘦，日落野鹰饥。多病亲朋改，中年齿发衰。功名付公等，才力况明时。"
"寒食遥奠西山寺二首 其一","金","赵秉文","榆中无草色，春水稍渐车。野祭一盂饭，乡愁千里馀。年年寒食客，日日故园疏。莫讶交亲绝，嵇康懒寄书。"
"寒食遥奠西山寺二首 其二","金","赵秉文","年来百事废，渐与世情疏。案上一杯酒，床头几册书。春风疑混沌，水月似空虚。顷刻翻晴晦，吾心淡久如。"
"赴宁化宿王道","金","赵秉文","山屋如鸡栅，才容卸马鞍。风吹四山雪，月照一川寒。不敢侵星起，惟愁上岭难。中宵问前路，安枕若为安。"
"观音院","金","赵秉文","栋宇悬崖上，风烟胜槩中。寒通沙渚月，清带雪山风。茗水垂瓶得，棋灯凿牖通。仍闻马头寺，别业乱山丛。"
"北垞","金","赵秉文","驱马北垞上，山光淡复深。夕岚无远近，返照有晴阴。泉落莓苔石，风吹松栎林。悠然成独酌，啼鸟是知音。"
"芦芽山","金","赵秉文","荷叶平初尽，芦芽势渐分。朝来知宿雨，谷底见归云。日上松犹滴，风来草自薰。临溪归路险，万筏下河汾。"
"荷叶平","金","赵秉文","平生惯山水，见之如等闲。朅来惊老眼，何处无名山。崷崒千峰外，苍茫一雨间。山神应解事，为我洗孱颜。"
"管州道中","金","赵秉文","龟手酸风里，寒多酒不胜。马蹄荒店雪，人迹断桥冰。瘦骨成山字，霜髯作戟棱。绿窗三丈日，政尔梦腾腾。"
"代郡张氏瑞柏堂","金","赵秉文","郁郁何年植，盘盘兀老苍。文章深篆籀，忠义抱风霜。子舍占乌鹊，孙枝托凤皇。主人廊庙具，会见拂云长。"
"谒北岳","金","赵秉文","四大神仪一，群山太茂尊。奠方荒冀宅，视礼配天孙。西送虞渊暮，东瞻碣石暾。宝符临代郡，巨镇扼并门。控赵襟形壮，包燕气象浑。九河探禹迹，万里叫虞魂。在昔登封始，初无羽卫烦。千官骈部曲，万骑隘山樊。卜地恒阳曲，移祠泰始元。荒碑刓岁月，飞石?乾坤。帝秩加黄屋，宫居象紫垣。云楣朽芝瑞，雨砌裂槐根。天业恢弘大，山灵翊卫屯。巫闾归帝制，长白发金源。九庙龙盘接，三邦蛇势吞。云烟浮近甸，日月绕中原。款谒天香重，封题御署存。银镠诸产富，雷雨万灵奔。神听羞回德，天聪纳正言。负时身九死，去国泪双痕。日近趋天阙，生还托圣恩。许身空稷契，无术补羲轩。帝箓长桑洞，仙岩张果村。卜居如可近，重整北山辕。"
"过黄崖二首 其一","金","赵秉文","患难惊身在，龙钟感岁新。山川愁倦鸟，岁月老行人。落日黄崖古，东风白霫春。伤心潢水北，无乃久风尘。"
"过黄崖二首 其二","金","赵秉文","落日逢人恐，深秋动旅怀。乳鹰家碧嶂，饥虎吼黄崖。此道将何适，吾生尚未谐。伤心墟落里，犬舐有残骸。"
"桃花岛回寄王伯宜","金","赵秉文","冰破村桥拥，春寒旅雁低。远山封雾小，高浪与云齐。岛寺明松雪，潮船溅藕泥。诗情吟不尽，寄与画中题。"
"咸平道中","金","赵秉文","道坏缘冈远，村流自作塘。夕阳开野色，秋水纳山光。雨住林逾黑，鸟归天更苍。冥搜无好句，淡墨写微茫。"
"庆云道中","金","赵秉文","对岸青山隔，孤城碧浪开。绿芜天际合，白鸟日边回。渡口呼舟急，沙头立马催。夕烟生极浦，欲上客衣来。"
"中秋金河感怀","金","赵秉文","金山今夜月，辽水一尊同。雁影不复北，马蹄犹向东。山川新战血，宇宙旧飘蓬。扰扰馀生事，愁来醉眼中。"
"登巢云楼","金","赵秉文","烽火三年戍，沙陀几战场。自予甘薄宦，与子各殊方。寒木锢春色，高楼倾夕阳。如闻洗兵马，失喜问临潢。"
"和杨子元二首 其一","金","赵秉文","红叶如人老，黄花与世疏。物华行婉娩，天宇迥澄虚。山作屏风画，雁成人字书。相逢一杯酒，秋兴各何如。"
"和杨子元二首 其二","金","赵秉文","小雨班班落，庭槐槭槭疏。秋涵山骨冷，天入水痕虚。多病难忘酒，穷愁强著书。深惭灵感老，时复问何如。"
"松下独酌","金","赵秉文","行人隐微径，古寺带平冈。山势依城断，河流入野长。树欹枝坏道，草卧压颓墙。独酌无人共，松风荐一觞。"
"松山道中","金","赵秉文","松漠三百里，飘然一日中。山长云不断，地迥雪无穷。远岭贪残照，深林贮晚风。烟村一回首，独鹤下晴空。"
"叠翠岩三首 其一","金","赵秉文","枯蘖似黔突，断崖如削瓜。林深自风雨，地古更烟霞。脚力行将尽，云山殊未涯。试穷千里目，直北际龙沙。"
"叠翠岩三首 其二","金","赵秉文","飞身清旷外，著眼有无间。崖断疑无地，云开更有山。鸟随天影没，人自日边还。归梦扶清境，诗情不得闲。"
"叠翠岩三首 其三","金","赵秉文","帐殿临清嶂，苍崖襞翠烟。孤根盘厚地，秀色入苍天。并有四时雪，岩垂万古泉。皇情非暇豫，问俗到山川。"
"陪李舜咨登悯忠寺阁","金","赵秉文","日月缠双栱，风烟纳寸眸。云山浮近甸，宇宙有高楼。鸟外馀残照，天边更去舟。登临有如此，况接李膺游。"
"宿崔家庄","金","赵秉文","野次寒山外，人家霁雨中。饥鹰蹲落照，危叶颤西风。墙缺青山补，桥欹白水通。丰年闻好语，倚杖问蓑翁。"
"过滹水","金","赵秉文","夕阳山豁处，平照大河流。漠漠云间树，悠悠天际舟。黄尘随匹马，白水自双鸥。会得闲中趣，浮生半白头。"
"通许道中","金","赵秉文","晓逐三军发，清寒苦不禁。征骖过野店，寒犬出疏林。宿火留行客，霜枝滑冻禽。据鞍觅闲句，愁些不成吟。"
"庐州城下","金","赵秉文","月晕晓围城，风高夜斫营。角声寒水动，弓势断鸿惊。利镞穿吴甲，长戈断楚缨。回看经战处，惨淡暮烟生。"
"章宗挽词","金","赵秉文","凤纪三千岁，龙飞二十年。竟辞徽号册，空颂柏梁篇。授圣金縢起，遗言玉几宣。建平何苦谶，雨泣戴仁天。"
"暮春","金","赵秉文","自嗟中岁在，不与暮春宜。非复欢娱地，其如老大时。百年归览镜，万事入支颐。此意无人会，陶情一赋诗。"
"汝瓷酒尊","金","赵秉文","秘色创尊形，中泓贮醁醽。缩肩潜蝘蜓，蟠腹涨青宁。巧琢晴岚古，圆瑳碧玉荧。银杯犹羽化，风雨慎缄扃。"
"涌云楼雨","金","赵秉文","满地江湖梦，连阴晦朔秋。雨中山似醉，风外浪如愁。眼病憎黄卷，心安任白头。明年一官满，谁复话登楼。"
"穷愁二首 其一","金","赵秉文","乍喜三庚伏，还惊一叶凉。穷愁天色少，睡思雨声长。掩卷悲兴替，怀人问在亡。平生庾开府，诗兴未能忘。"
"穷愁二首 其二","金","赵秉文","何处新秋好，飘萧意欲仙。乍凉新雨后，欲曙未明前。莎影蛩吟地，松梢鹤唳天。物情无好丑，适意各天然。"
"和潘师韵","金","赵秉文","暌离三十载，重此叩玄微。日月双蓬鬓，乾坤一布衣。月明涡水宿，秋老华峰归。不得陪仙驭，浮生有是非。"
"和政老九日韵","金","赵秉文","数日闲斋卧，体中殊不佳。那知是重九，但喜见黄花。矫首怀天末，携壶傍水涯。琳宫题壁处，醉墨字欹斜。"
"赠茅先生","金","赵秉文","二室神仙宅，三茅道士家。野人遗竹帚，弟子扫松花。有道能擒虎，无心任践蛇。天平有陈迹，吾欲老烟霞。"
"大雪二首 其一","金","赵秉文","大雪无朝暮，衰年见未曾。园林春浩荡，川岳气凭陵。云惨天应漏，阳微井欲冰。欲寻安道舍，何处一龛灯。"
"大雪二首 其二","金","赵秉文","大雪欲平檐，黄昏气转严。天边迷草树，云外失乌蟾。天意平高下，人情有爱嫌。抱贪酬桂玉，楼上醉厌厌。"
"雪霁","金","赵秉文","黄云霁雪威，寒日淡晖晖。雨砌晴先滴，风檐落更飞。侵淩池面瘦，拥肿树身肥。长忆庐陵老，忧时咏铁衣。"
"十月菊得深字","金","赵秉文","地偏开较晚，风劲可能禁。雨渍金英浅，寒添紫晕深。抱丛无晚蝶，窥蕊有贞禽。留待飘云后，梅花约重寻。"
"白雁","金","赵秉文","波静影逾白，霜清鸣更哀。乾坤双鬓老，风雪一声来。林迥隐犹见，天长去复回。物情嫌太洁，莫使羽毛摧。"
"雪","金","赵秉文","朔云连郑圃，飞雪满梁园。猛势池心灭，清声竹外繁。饥鸦寒啄树，败屦踵临门。何以娱佳客，开轩对一尊。"
"野菊","金","赵秉文","离离嵓下菊，无主混蓬茅。路断秋光隔，山明水影交。荒丛鸣蟋蟀，寒叶挂蟏蛸。拟访陶庐饮，柴扉何处敲。"
"岳观","金","赵秉文","步屧方坛上，行吟避草芽。帘声风拂燕，池影柳蹲鸦。天入濛濛雨，春归淡淡花。游春心未老，墙外度香车。"
"秋雨","金","赵秉文","天边认遥电，云际尚残阳。雨脚夜深白，涛头晓霁黄。沙边明雁影，林下见山光。拟尽登高兴，秋怀祇自伤。"
"手掐桦皮弹琴图","金","赵秉文","何人聊幻巧，袖里出毫端。道眼无二见，齐心废六官。烦君无耳听，寓我非指弹。攦却伯牙手，秋风万籁寒。"
"早出新安","金","赵秉文","夜宿新安驿，平明雪塞溪。马头迷旧路，虎迹印新泥。冰冻寒流狭，天衔远路低。人稀山店远，茅屋只闻鸡。"
"明惠皇后挽歌词四十首 其一","金","赵秉文","皇明齐月象，厚德配坤元。恻怛忧民意，勤劳毓圣恩。国风悲卷耳，星纬暗轩辕。丧妣人心痛，哀号望寝园。"
"明惠皇后挽歌词四十首 其二","金","赵秉文","威仪文物备，祖载出菆涂。薄葬追三代，严禋致九虞。仁恩遗凤诏，功德载龟趺。左右重兴业，诗书赞永图。"
"明惠皇后挽歌词四十首 其三","金","赵秉文","太极齐元始，三光并照临。勤劳忧国念，恻怛爱民心。玄鸟歌殷母，思齐咏太任。两朝难俪美，万古播徽音。"
"明惠皇后挽歌词四十首 其四","金","赵秉文","阶蓂凋叶尽，宫漏滴声残。玉几俄遗训，龙楼罢问安。云容愁惨戚，风色恸悲酸。万古馀功德，煌煌玉册寒。"
"明惠皇后挽歌词四十首 其五","金","赵秉文","畴昔占虫梦，今来叹凤飞。汉宫遗内则，文母谢芳徽。永卧重泉夜，空馀大练衣。魏郊宁久驻，会看德陵归。"
"明惠皇后挽歌词四十首 其六","金","赵秉文","阿母瑶池去，应归海上峰。宝奁空有象，练幄静无踪。孝享严三庙，舆仪备九龙。献陵今密迩，挥泪洒楸松。"
"明惠皇后挽歌词四十首 其七","金","赵秉文","圣德高千古，慈闱十万春。地维伤绝纪，月彩忽韬轮。应物归先识，忧民感至仁。神仪虽已閟，遗范不埃尘。"
"明惠皇后挽歌词四十首 其八","金","赵秉文","膺符称太母，衍庆广金源。衣练蠲重彩，躬蚕屈至尊。赐冰防病暍，恤狱恐民冤。孝意遵遗训，词臣叹永言。"
"明惠皇后挽歌词四十首 其九","金","赵秉文","葛覃歌节用，卷耳颂求贤。遽厌人间世，还为物外仙。会观歌薤露，无复梦扪天。玉座虚长乐，依然夜月悬。"
"明惠皇后挽歌词四十首 其十","金","赵秉文","谦抑传家法，宽仁沃帝聪。礼崇光教塔，时奉孝严宫。皂隶恩皆及，嫔妃爱悉同。绕阶花泣露，应是怨西风。"
"明惠皇后挽歌词四十首 其十一","金","赵秉文","庆源钟马邓，何止活千人。阴化行中壸，私权抑外亲。凤舆归厚夜，蚕馆闭长春。萧寺诸嫔御，能忘赐膳频。"
"明惠皇后挽歌词四十首 其十二","金","赵秉文","方享东朝奉，俄成甲子还。玉梳音窅窅，彤管事班班。陵寝音容閟，蓬莱日月閒。丁忧遗诏在，恩泽满人间。"
"明惠皇后挽歌词四十首 其十三","金","赵秉文","式属多难际，方承长乐欢。霜飞金殿冷，月没桂宫寒。雨泣愁云惨，风悲薤露残。南山为乐石，遗美岂能刊。"
"明惠皇后挽歌词四十首 其十四","金","赵秉文","一纪坤仪正，千龄母范彰。徽音齐太姒，厚德配娥皇。衣练昭纯俭，因山戒厚藏。伤心彤史上，千古播遗芳。"
"明惠皇后挽歌词四十首 其十五","金","赵秉文","缑氏传仙裔，燕山启梦符。化人先正己，祈福为民敷。疾殆申遗命，忧深示永图。伤心虞帝事，烟雨暗苍梧。"
"明惠皇后挽歌词四十首 其十六","金","赵秉文","奔走来群辟，哀摧动百灵。妖氛湮壁月，霄汉殒轩星。玉几贻周训，妆奁泣汉庭。近畿遵薄葬，神意想来宁。"
"明惠皇后挽歌词四十首 其十七","金","赵秉文","身尊恒率礼，名正更持谦。椒掖坤仪正，天庭母训严。鸿名登玉简，遗像入霜缣。异日朝陵处，应须启镜奁。"
"明惠皇后挽歌词四十首 其十八","金","赵秉文","宽和能待物，凝密劝行仁。道德持三宝，恩私逮四民。两朝隆汉礼，十乱冠周臣。一旦仙游去，空馀四海春。"
"明惠皇后挽歌词四十首 其十九","金","赵秉文","心知为善乐，敬傅又尊师。国化濯衣俭，民歌赐药慈。诵经虚玉案，奉佛冷金彝。遗旨无穷恨，风吹遍九疑。"
"明惠皇后挽歌词四十首 其二十","金","赵秉文","六綍辞秋殿，玄堂启夜扉。一朝藏寿器，千载閟容衣。县象轩星掩，哀歌薤露稀。松楸交隧道，会有五云飞。"
"明惠皇后挽歌词四十首 其二十一","金","赵秉文","保阿成训在，阃阈令仪昭。俭德高千古，仁声溢两朝。事随流水逝，愁逐冷云飘。仙驭知何适，凭谁问泬寥。"
"明惠皇后挽歌词四十首 其二十二","金","赵秉文","阴化毗乾造，熙朝赖母临。功勋新女史，德泽浃人心。偃月丰容閟，轩星瑞彩沉。笳声哀不尽，陵柏自森森。"
"明惠皇后挽歌词四十首 其二十三","金","赵秉文","元勋施社稷，茂德庇人民。色养嗟中阻，灵游忽上宾。侍臣歌薤露，神物护龙輴。祔庙推尊谥，千龄宝册新。"
"明惠皇后挽歌词四十首 其二十四","金","赵秉文","太姒敦周化，涂山启夏家。尊名天比峻，淑德日增华。孝享心何切，仙游望愈赊。空馀遗令在，攀慕极幽遐。"
"明惠皇后挽歌词四十首 其二十五","金","赵秉文","天祸缠兴庆，幽堂掩后帏。徽音知有嗣，孝养痛长违。夜月空椒屋，秋风冷玉衣。遥瞻陵寝上，惨淡暮云飞。"
"明惠皇后挽歌词四十首 其二十六","金","赵秉文","风急摇寒树，虹蜚薄太阴。云随仙驭远，尘入绮帘深。索莫长秋外，萧条湘水浔。圣情时怅望，流泪满宸襟。"
"明惠皇后挽歌词四十首 其二十七","金","赵秉文","吉梦扪天后，明禋配地时。嫔虞彰淑慎，生武极恩慈。无复金舆返，空瞻画翣驰。萧萧松柏路，长夜閟神仪。"
"明惠皇后挽歌词四十首 其二十八","金","赵秉文","玉音昭懿行，彤管列闳休。今日归陵寝，何年返玉楼。圣心方尽孝，鸾驭竟难留。陵树西风里，千秋万古愁。"
"明惠皇后挽歌词四十首 其二十九","金","赵秉文","群生资茂育，至德果难名。凭几言犹在，因山事已成。西风翻画翣，落日送铭旌。羽卫归来晚，萧萧万马鸣。"
"明惠皇后挽歌词四十首 其三十","金","赵秉文","音容归寿器，管御玉衣闲。圣孝空如慕，慈颜痛莫攀。云愁萦汴水，雾惨锁夷山。怅望白杨路，翟车竟不还。"
"明惠皇后挽歌词四十首 其三十一","金","赵秉文","孙谋贻嗣圣，内教辅先朝。孝敬全终始，勤劳继夙宵。民灾忧水沴，边患虑天骄。大渐惟几际，犹思俭德昭。"
"明惠皇后挽歌词四十首 其三十二","金","赵秉文","一纪成功著，乘鸾上九天。物生思德载，圣虑想恩怜。俭素言犹在，宽慈事有传。禁闱斜日晚，空袅宝炉烟。"
"明惠皇后挽歌词四十首 其三十三","金","赵秉文","飘飖成远驾，寂静掩玄堂。荡荡神功著，巍巍圣业彰。周任扬溢美，汉邓蔼馀芳。末命丁宁意，忧民不暂忘。"
"明惠皇后挽歌词四十首 其三十四","金","赵秉文","褒赞存公议，无惭六后名。妆奁空有迹，佩玉寂无声。祭享升清庙，哀号动圣情。神灵阴有力，保佑再升平。"
"明惠皇后挽歌词四十首 其三十五","金","赵秉文","蘋藻亲三奠，袆褕备六衣。坤元方载物，轩宿遽沦晖。庙貌严新祔，神游邈不归。白云无处所，长傍德陵飞。"
"明惠皇后挽歌词四十首 其三十六","金","赵秉文","冯相方观祲，巫阳忽告灾。千秋临宝殿，一夕閟泉台。纚绋悲长往，灵輴挽不回。昊天思罔极，长使圣情哀。"
"明惠皇后挽歌词四十首 其三十七","金","赵秉文","仙源周太子，华裔汉徵君。生圣休祥著，忧民俭德勤。姜嫄忻懿范，光烈恧鸿勋。辅就中兴业，飘然返白云。"
"明惠皇后挽歌词四十首 其三十八","金","赵秉文","蜃辂陈彝宪，龟人献吉占。郊衢笳鼓咽，羽卫禁兵严。云气迎鸾驭，秋尘翳宝奁。祝官扬至德，简册发幽潜。"
"明惠皇后挽歌词四十首 其三十九","金","赵秉文","月殿封鸾鉴，风帏卧佩环。百神来肃卫，万骑尽虚还。雨泣铭旌湿，风凄穗幄闲。仙游无觅处，追慕惨宸颜。"
"明惠皇后挽歌词四十首 其四十","金","赵秉文","月晕惊亏薄，川流骇沸腾。忧勤终爽豫，报施似无凭。长夜扃银海，愁云惨玉绳。圣心哀念切，素幄每晨兴。"
"河上二首 其一","金","赵秉文","筑堰分泉脉，开沟断荻芽。风期占月晕，水信谶桃花。"
"河上二首 其二","金","赵秉文","旱爱濒河麦，晴怜唤雨鸠。春随挑菜侣，月趁捕鱼舟。"
"雪中登真定阁","金","赵秉文","风月不如意，寺楼高处吟。城中十万户，一雪太平心。"
"连云潮退","金","赵秉文","夕阳明岛寺，海气入边城。潮落青鱼出，泥深白鸟行。"
"郎山杂咏十首 其一 天城","金","赵秉文","造化抟清气，秀出天城山。青松伴僧老，白云如我闲。"
"郎山杂咏十首 其二 马耳峰","金","赵秉文","房驷落人间，入石露双碧。月明闻夜嘶，惊落山头石。"
"郎山杂咏十首 其三 仙人峰","金","赵秉文","世界几微尘，古今一昏晓。笑谢区中缘，独立万物表。"
"郎山杂咏十首 其四 摩云峰","金","赵秉文","青山本无情，白云自来往。身在浮云中，仰看浮云上。"
"郎山杂咏十首 其五 独冠峰","金","赵秉文","大埚难为兄，小埚难为弟。百里见主峰，众山皆迤逦。"
"郎山杂咏十首 其六 五芝峰","金","赵秉文","白云如幽人，出山本无期。朝来抱幽石，五峰成五芝。"
"郎山杂咏十首 其七 郁秀峰","金","赵秉文","道人西涧来，衣上南山雨。心知石堂烟，晴峰正堪数。"
"郎山杂咏十首 其八 泓云泉","金","赵秉文","蔼蔼春云滋，岩溜滴泉乳。独留一泓碧，去作人间雨。"
"郎山杂咏十首 其九 上龙门","金","赵秉文","南北两石门，上下一灵鹫。仰看莲峰立，忽见天门透。"
"郎山杂咏十首 其十 下龙门","金","赵秉文","乱峰排鸟道，一水会龙门。禹力不到处，犹如沧海尊。"
"奉命奏告山陵四首 其一","金","赵秉文","祗命款园陵，俶装事行役。黄叶宿几程，青山馆三日。"
"奉命奏告山陵四首 其二","金","赵秉文","西山积翠气，空外摩青天。飞筇不到处，独鸟冲寒烟。"
"奉命奏告山陵四首 其三","金","赵秉文","山前红树合，山顶白云封。山中有兰若，日暮闻疏钟。"
"奉命奏告山陵四首 其四","金","赵秉文","山月出未高，林深鸟犹梦。霜落人未知，寒添觉声重。"
"游崆峒四绝 其一 青龙峒","金","赵秉文","青龙不可见，云自洞中出。为雨济人间，归时杳无迹。"
"游崆峒四绝 其二 仙人桥","金","赵秉文","绝涧初无路，通仙忽有桥。偶携青竹杖，平步到云霄。"
"游崆峒四绝 其三 翠屏山","金","赵秉文","山作屏风样，其如空翠何。不遮秋塞尽，空障夕阳多。"
"游崆峒四绝 其四 参云亭","金","赵秉文","鸟语山更静，松声风自寒。不嫌云气湿，来此凭栏干。"
"春山诗意图","金","赵秉文","何年身入画图传，似是三生孟浩然。诗句工夫驴背上，醉乡田地酒旗边。一川芳草绿堪染，夹路杏花红欲然。想见归来泥样醉，却如醮水柳三眠。"
"春日即事","金","赵秉文","支颐偶到野人家，总把深心付物华。鸟毳馀情闲日月，花心深蠹半尘沙。游丝逆上风中柳，乱沫分屯水际楂。且共年光暂观化，直须美酒送生涯。"
"酷暑二首 其一","金","赵秉文","林鸦开咮忘飞腾，天地为炉万象蒸。冰井汤鏖几千尺，塔铃风閟十三层。梦魂正绕云帆客，画本閒临雪麓僧。一枕雨窗惟静胜，不须赤脚踏层冰。"
"酷暑二首 其二","金","赵秉文","石枕绳床夏簟藤，慢肤终日厌歊蒸。梦飞楚泽三千里，人在秦楼十二层。松顶露凉时警鹤，山房泉冷独输僧。人间膏火鏖城市，世外清凉胜饮冰。"
"棕扇","金","赵秉文","犀甲龙鳞倚半空，抱归掌握自清风。山精附木须髯古，回禄煽炎尾鬣红。何处青蝇千里外，向来白羽一挥中。水边石上应须此，乞与文园病肺翁。"
"三台怀古","金","赵秉文","人道奸雄君似鬼，奸雄我道鬼输君。身犹北面魏基建，骨入西陵汉鼎分。贪与卯金成舜禹，不知典午笑桓文。清漳不洗前朝恶，日绕三台送夕曛。"
"寄王学士","金","赵秉文","寄语雪溪王处士，年来多病复何如。浮云世态纷纷变，秋草人情日日疏。李白一杯人月影，郑虔三绝画诗书。情知不得文章力，乞与黄华作隐居。"
"登友云亭","金","赵秉文","友云飞观郁崔嵬，落木萧萧听者哀。九日朱弦和雁断，开年黄菊费诗催。淮天雨露橙千里，梁地风烟酒一杯。此日此生人共醉，明年重健与谁来。"
"除夜二首 其一","金","赵秉文","梅花无信报平安，又听谯门画角残。荒郡人烟穷腊外，上方楼阁晚云端。沉沉鸟没天无尽，漠漠烟昏山更寒。日暮数峰犹带雪，城头霁色入栏干。"
"除夜二首 其二","金","赵秉文","龙钟三十九年春，讳说新年似讳贫。醉白名堂甘后进，小坡著号似前身。自怜耐辱称居士，人笑无机是道人。断送生涯一枝足，不须长物扰天真。"
"娱晖轩","金","赵秉文","石晋地形今日眼，几人亭榭几人诗。数州山水有穷处，万古风烟无尽时。天逐南帆秋雁远，峰遮西望夕阳迟。客来欲问忘归意，挂起僧轩君自知。"
"马头山清居院","金","赵秉文","每逢佳处辄安跧，及到清居半日悭。晓壁撼钟云离石，夜泉洗钵月摇山。人生能作几时客，林下都无一个闲。不信试看题壁字，明朝多是马头还。"
"松声","金","赵秉文","飞廉作意怒髯龙，万壑千岩气象雄。独鹤梦中摇夜月，七弦徽外寄秋风。石坛醮罢支筇里，天竺斋馀隐几中。想见纷纷吹子落，山堂一枕耳偏聪。"
"抹里湛酒","金","赵秉文","乍坼香泥瓮酿成，一鞭先到日边城。玻璃色映蔷薇露，沆瀣光浮金菊英。偶说中州先酒谱，赖传后世以诗名。相如病渴焉能赋，久矣吾衰畏后生。"
"连云岛望海","金","赵秉文","壮观天东第一游，晓披绝岛寄冥搜。烟中熊岳随潮没，天际辽江入海流。地绝四维那辨树，风来万里忽通舟。我从析木西南境，回望中原四百州。"
"庚申元日","金","赵秉文","一从禁苑别花塼，四度山城自作年。愁里椒盘双泪落，坐中岁酒几人先。此心不动吾何敢，老去知非理固然。白发无儿何足道，且收见在斗尊前。"
"送张仲山","金","赵秉文","千山飞雪白硙硙，袖里吟鞭送客来。须出冰霜年貌改，眼藏狐貉语音猜。风吹阴磴鱼鳞卷，日曝阳坡龟兆开。北去人烟山店远，且煨新火煖离杯。"
"和林卿锦波亭韵","金","赵秉文","使君兴寄本翛然，爱此澄波清且涟。杨柳阴中黄鸟地，芙蓉香底白鸥天。凉通帘幌风生座，露浥琴尊月满船。相见仙裾乘一叶，恍疑太乙下云边。"
"杂兴十首 其二 南园","金","赵秉文","黑山潢水解弓刀，茅屋朝来听伯劳。万里马辞边雪苦，一声雁拂朔云高。关山落日家何在，诗酒春风气尚豪。试上荒城望乡国，重来清镜镊霜毛。"
"杂兴十首 其三 翠微轩","金","赵秉文","千里风烟栋宇间，地形西去接松关。尊前奚霫来朝地，云外幽营不断山。故垒芜城人物换，断云落日古今闲。百年兴废人空老，水自东西鸟自还。"
"杂兴十首 其四 镇国寺","金","赵秉文","灵鹫飞来处处尊，绿云细路络城根。百年楼殿倚天末，万井风烟当寺门。五月微凉清佛界，六时豪吹动祗园。四山放入无多力，乞与西南构一轩。"
"杂兴十首 其五 七金山寺","金","赵秉文","刳檐篆额蠹蜗涎，像教尘埃阅百年。殿栋犹题辽日月，图经不载禹山川。荒碑盘屈蜿蜒古，坏壁参覃罔象拳。想见当时崇奉日，无边花雨散诸天。"
"杂兴十首 其六 野香亭","金","赵秉文","半空栏槛倚云根，暇日登临付一樽。山上青莲惟见塔，水边绿树定知村。花枝低拂寻春骑，杜宇频伤久客魂。过尽芳时游客少，一轩风雨送黄昏。"
"杂兴十首 其七 灵感寺","金","赵秉文","徒河岸北白莲东，法鼓惊飞碣石鸿。塔上风烟高鸟路，山头云雨化人宫。松林碍日蜂房冷，石砌颓沙蚁穴空。欲尽休公挥麈乐，鬓丝羞对落花风。"
"杂兴十首 其八 兰若院","金","赵秉文","传经兰若岁时同，绣毂珠帘处处逢。花院鸟归深殿磬，雨楼人散隔城钟。长空淡淡吞平野，落日微微见远峰。年去年来人自老，空馀坏衲挂长松。"
"杂兴十首 其九 金河寺","金","赵秉文","何处人间六月秋，金河寺外水西头。坐分游客青天幕，醉倒诗仙白玉舟。万里南风双老鬓，百年心事一沙鸥。王侯蝼蚁俱尘土，一笑从来万事休。"
"杂兴十首 其十 赵园","金","赵秉文","佳木千章曲岸南，此园阅世似飞禽。地幽花晚春兼夏，山近岚昏晴似阴。溪雨断桥愁渡水，樵风吹帽怯穿林。马头纳纳沙边路，霜叶浓时忆重寻。"
"扈跸万宁宫","金","赵秉文","一声清跸九天开，白日雷霆引仗来。花萼夹城通禁籞，曲江两岸尽楼台。柳阴罅日迎雕辇，荷气分香入酒杯。遥想薰风临水殿，五弦声里阜民财。"
"琵琶岭","金","赵秉文","晓拂朱栏满袖风，支颐吟望翠微中。薄云漏日岩开碧，浅露离花涧滴红。马散平坡临水聚，人来盘路到山穷。子云老大无才思，懒赋长杨五柞宫。"
"拂云坪","金","赵秉文","万叠云山最上头，千官影里侍宸游。翠岩秀色来天地，黄岭岚光上冕旒。帐殿影临眠鹿地，箫韶声入射熊秋。翠华指日东巡狩，回望中原第一州。"
"金莲川","金","赵秉文","一望天莲五色中，离宫风月满云龙。向来菡萏香销尽，何许蔷薇露染浓。秋水明边罗袜步，夕阳低处紫金容。长杨猎罢回天仗，万烛煌煌下翠峰。"
"五月牡丹","金","赵秉文","好事天公养露芽，阳和趁及六龙车。天香护日迎朱辇，国色留春待翠华。谷雨曾沾青帝泽，薰风又卷赤城霞。金盘荐瑞休嗟晚，犹是人间第一花。"
"和王正之寄远二首 其一","金","赵秉文","人生会合少知音，一榻高悬肯重寻。后日相逢应老大，何时一笑共登临。三年京国尘埃梦，千里故人离别心。想见诗来愁擘纸，倚栏清快北风襟。"
"和王正之寄远二首 其二","金","赵秉文","钟鼎功名自有时，如公才力不嫌迟。且寻彭泽篱边菊，莫赋玄都观里诗。昼寝执经童子问，春游赍印吏人随。悬知山县无公事，好续琴高第二碑。"
"甲子元日大安早朝","金","赵秉文","阙角苍龙建斗杓，衣冠万国大安朝。使臣未入分班立，殿陛将升按笏招。彩殿中间瞻北极，丹墀侧畔听箫韶。太初甲子天元朔，万岁常瞻玉烛调。"
"红梨花应制","金","赵秉文","染根日日费天工，眼底梅花梦不同。春色似怜啼夜雨，天恩特许醉春风。袖障翡翠馀轻碧，雪点胭脂晕小红。汉主蕊宫三十六，溶溶和气月明中。"
"辕门不寐","金","赵秉文","萧萧传柝月三更，欹枕辕门听鼓声。战马不肥淮甸草，征人愁望历阳城。兵戈荏苒音书绝，行李萧条虮虱生。早晚楼船下扬子，满天风雨洗蛮荆。"
"寄怀","金","赵秉文","不问山林与市朝，大都鹏鴳各逍遥。归心老去投林鸟，壮志春来挂壁弨。坐处工夫惟易可，闲中日月以琴消。十年镜里功名事，白发年来渐不饶。"
"赋雪和张子野巡字韵","金","赵秉文","翰林风骨玉为神，天遣檐花送酒巡。侍从骅骝应白凤，神仙官府不红尘。悬知颍尾风流旧，不及鳌头句法新。天上玉堂谁得见，风光衮衮笔头春。"
"杨秘监画高士过关图","金","赵秉文","三生自是竹林游，写出荒寒意外愁。世事尽如翻著袜，人生刚笑倒骑牛。关山风月诗千首，富贵豪华土一丘。独有文章磨不得，至今图画想风流。"
"重阳后雪寄马柔克","金","赵秉文","朝来飞雪白模糊，城郭山川入画图。一色乾坤还太素，万家楼阁化清都。狐裘貂帽将军骑，金帐羊羔太尉姝。何似吾家正清绝，晓窗吟撚冻髭须。"
"过代","金","赵秉文","金波曾醉雁门州，端有人间六月秋。万古河山雄朔部，四时风月入南楼。汉家战伐云千里，唐季英雄土一丘。系马曲栏搔首望，晓来闲杀钓鱼舟。"
"静阳道中","金","赵秉文","路转山腰步步迷，高林浅水下回溪。荞花酿蜜蜂贪腹，柏叶储香麝养脐。不觉困来寻短梦，偶逢佳处入新题。何时更到园林寺，看遍峰峦处处低。"
"题郝运使荣归堂","金","赵秉文","翰墨声名四十年，归来还作地行仙。柴桑问路陶元亮，洛社休官白乐天。拄杖扶儿还客拜，画图归老听人传。穷秋雨霁陂田出，想见骑驴兴渺然。"
"游郤家泺二首 其一","金","赵秉文","山崦人家半夕阳，倚墙争看骑红妆。野泉自入他州界，古碣犹存旧姓乡。蛇出庙壖神古柳，牛寻沙泺憩柔桑。蝉声抵死催归骑，辜负亭阴一枕凉。"
"游郤家泺二首 其二","金","赵秉文","水际林间杖屦香，纶巾野服道家妆。妇姑䌟纩欣同社，翁仲扶筇不出乡。拜跪使君嗟老大，逢迎地主问耕桑。今秋一饱天难必，且快新苗雨后凉。"
"题近侍局使聚扇","金","赵秉文","早朝携入紫薇宫，日月都归掌握中。运动枢机真有道，卷藏怀袖不言功。宸庭永日更番暇，水殿微凉侍宴终。愿以微躯奉清燕，仁声宣播舜弦风。"
"张清献公庆八十寿","金","赵秉文","富贵康宁寿八旬，明时乞得自由身。宦途班列联三事，家法中朝第一人。疏傅未归东海郡，白公独享洛城春。籯金换得传经业，留与玄成赞化钧。"
"上方","金","赵秉文","山近西台易夕烟，东台占得夕阳偏。贪看归鸟过林隙，不觉奇峰堕眼前。土灶夜烧松叶火，石盆晓漱菊花泉。丹梯横绝青山路，劝子先参鸟道玄。"
"题右丞画荷蓧图","金","赵秉文","杏花菖叶雨声春，甘作明时荷蓧身。只道乌鸦犹父子，岂知蝼蚁亦君臣。杖头日月挑周器，松下衣冠自舜民。好在丹青王右辖，解回枯槁入陶钧。"
"游上清宫二首 其一","金","赵秉文","霜叶萧萧覆井栏，朝元阁上玉筝寒。千年辽鹤归华表，万里宫车泣露盘。日上雾尘迷碧瓦，夜深月露洗荒坛。断碑脍炙人何在，吏部而今不姓韩。"
"游上清宫二首 其二","金","赵秉文","暇日登临近吹台，夷门城下访寒梅。鳌头它日几人在，樽酒而今一笑开。秋潦渗馀村径出，夕舂鸣处野禽来。醉归扶路人争看，知是诗仙阆苑回。"
"送月上人赴少林","金","赵秉文","只臂伽黎不作难，将心到处遣人安。瓶离汴水秋风冷，锡入嵩峰夜月寒。箧里赠诗更雨晒，囊中施钵对风餐。心知拟就东林宿，已向林梢荐刹竿。"
"登定安阁","金","赵秉文","翚飞高阁迥淩虚，中有盘盘一塔孤。千里河山随指顾，诸天日月绕弥卢。神超罔象遗身世，眼入苍茫一有无。便欲乘风游汗漫，幡然回首念南都。"
"许州襄城县进嘉禾合颖应制","金","赵秉文","襄城城下壤歌传，驿奏嘉禾到日边。颖合周王新雨露，亩分黄帝旧山川。太平气象联珠琲，明德馨香列豆笾。万国和同归帝治，古书愿献补遗编。"
"陇州进黄鹦鹉应制","金","赵秉文","陇鸟明时亦效祥，天教合侍赭袍黄。九重城里骈莺舌，百子池边借鹄裳。夜臂翠帘条脱重，春笼珠殿荔枝香。紫宸朝退鸣鞘远，偷学山称万岁觞。"
"寄陈正叔","金","赵秉文","渺渺西风去翼轻，霜林枫叶动秋声。嵩邛竞秀容多峭，河洛争流忌独清。广武山川留故垒，成皋草木閟空城。凭高一掬英雄泪，付与穷途阮步兵。"
"赠磨镜李先生","金","赵秉文","自笑年来白发公，丹砂不肯借颜红。分无海上三山药，来访人间百岁翁。黄渎何曾涴明月，青天元不碍冥鸿。何时相约丹元子，便欲因之乘晓风。"
"记梦","金","赵秉文","六年京国鬓尘黄，一望家山一断肠。病后始知谋退晚，梦中犹记和诗忙。风来竹里娟娟好，水过花间冉冉香。学道无成还自笑，人生习气果难忘。"
"登天寿阁","金","赵秉文","人间赤日无处避，天上云居即宝坊。鸟飞无碍长空阔，人意自生高阁凉。风来为作不请友，午梦径到无何乡。黄昏索马出门去，犹望东华尘土黄。"
"和刘云卿","金","赵秉文","屏山殁后使人悲，此外交亲我与雷。千里老怀何日写，一生笑口几回开。心知契阔留陈土，时复登临上吹台。目极天低雁回处，西风忽送好诗来。"
"和种竹","金","赵秉文","君家种竹五七个，我亦近栽三数竿。两地平分风月破，大家留待雪霜看。土膏生色叶犹卷，客枕梦魂声已寒。见此又思君子面，何时相对倚栏干。"
"寄元裕之","金","赵秉文","久雨新晴散痹顽，一轩凉思坐中间。树头风泻无穷水，天末云移不定山。宦味渐思生处乐，人生难得老来閒。紫芝眉宇何时见，谁与嵩山共往还。"
"送宋飞卿二首 其一","金","赵秉文","雄豪两妙秀而文，不独吾云人亦云。贺监早知仙李白，薛宣那得吏朱云。秋风汴水伤今别，明月邠郊与子分。瘦李髯雷隔存殁，只愁诗垒不能军。"
"送宋飞卿二首 其二","金","赵秉文","未能免俗聊从宦，遥望孤云忆旧庐。不乐径归真吏隐，得闲随分寄僧居。关山牢落三年梦，行李萧条一束书。想见莲花峰下遇，路人遥指倒骑驴。"
"至日次刘云卿韵","金","赵秉文","此生天地一陈人，百岁三分过二分。老去光阴空惜日，愁来世事独看云。静中剥复观消长，身外荣枯任纠纷。犹有忧时心未已，卧听儿诵战场文。"
"百五日独游西园","金","赵秉文","西园启钥起芳尘，满眼风光不属春。楼阁人非空似旧，蹊山岁久却成真。断桥没板横斜艇，古木欹垣碍去轮。老去搜诗厌彫斲，晚风吹水白鳞鳞。"
"题王摩诘画明皇剑阁图","金","赵秉文","剑阁森危隔锦官，云间栈路细盘盘。天回日驭长安远，雨滴铃声蜀道难。当日六军同驻马，他时万里独回銮。伤心凝碧池头句，有底工夫作画看。"
"和钦止河中即事","金","赵秉文","鹳鹊楼前一望时，长河寂寞送斜晖。人歌人哭几兴废，年去年来今是非。寒雨渭流人断渡，秋风汾水雁来稀。千村万落人烟霭，更许砧声暮捣衣。"
"吊袁用之","金","赵秉文","卜筑中条四十秋，安排佳处近休休。隐居境为王官胜，仙伯名因少室留。架上残书灰烬冷，囊中妙药鬼神偷。伤心天柱峰头月，曾照先生杖屦游。"
"古瓶蜡梅","金","赵秉文","石冷铜腥苦未清，瓦壶温水照轻明。土花晕碧龙纹涩，烛泪痕疏雁字横。未许功名归鼎鼐，且收风月入瓶罂。娇黄唤起昭阳梦，汉苑凄凉草棘生。"
"雪意","金","赵秉文","门巷萧条日易曛，豆秸灰欲落江云。眼花淡淡初疑见，耳重萧萧竟不闻。便可一杯平体粟，不须六出点衣纹。慇勤急遣蓬莱使，探到梅花破几分。"
"栗","金","赵秉文","渔阳上谷晚风寒，秋入霜林栗玉乾。未析棕榈封万壳，乍分混沌出双丸。宾朋宴罢煨秋熟，儿女灯前爆夜阑。千树侯封等尘土，且随园芋劝加餐。"
"忆橙","金","赵秉文","怅望天涯驿骑尘，政须玉甲破芳新。可怜虚度梅梢月，无计相陪竹叶春。三日手香频入梦，一年秋好不关身。快须准备新诗句，傥有金苞赠故人。"
"射虎","金","赵秉文","眼光百步透林寒，抵死嗔人守九关。只道草中藏白额，岂知世上有黄间。才闻父老愁三害，倏见熊罴寝一班。寄谢咸阳叹黄犬，何如雾豹隐南山。"
"冬至","金","赵秉文","天时人事不难量，消尽群阴又一阳。千里家山凭梦到，数茎白发为愁长。老来度日惟经卷，病后关心祗药方。六十之年今过五，不须苦死问行藏。"
"菊二首 其一","金","赵秉文","水冷云疏木叶黄，绕篱目送雁南翔。酒倾桑落林庐静，秋入骚人齿颊香。人惜后期沾雨露，天教晚节傲风霜。凭谁寄语陶元亮，不为南山兴自长。"
"菊二首 其二","金","赵秉文","西风吹叶静千林，独有幽香伴苦吟。细叶宫槐舒碧皱，小花佛顶晕黄深。谁怜细雨情何限，可忍清霜瘦不禁。寄语儿曹莫轻折，重阳留待付孤斟。"
"九月十一日夜对月","金","赵秉文","无花无酒过重阳，转觉闲居兴味长。明月岂随人薄厚，黄花不逐世炎凉。闰年节晚初过雁，老境衾寒知有霜。清境唤回蝴蝶梦，起寻竹影据胡床。"
"答赵庆之节使","金","赵秉文","故人别后定何如，春雁来时忽寄书。壮岁从军几人在，老来分守五年馀。挂冠无计追弘景，襆被何时从魏舒。遥想西州贤父老，瓜畴闲伴故侯锄。"
"题刘莱州像","金","赵秉文","当年二老赵张俦，独许先生第一流。异政曾闻山鬼伏，直声须向古人求。从来走卒知司马，到处儿童说细侯。惆怅当年旧游处，羊昙不肯过西州。"
"九日会极目亭","金","赵秉文","孤亭高压冷云堆，九日登临贳酒杯。魏国河山残照在，梁王台殿野花开。鸥从白水明边没，雁向青天尽处回。未必龙山如此会，座中三馆尽英才。"
"再和","金","赵秉文","秋兴高于滟滪堆，秋光并入阮公杯。霜凋蒲剑三棱折，雨裂荷衣十字开。北雁远浮梁水动，南云低抱楚天回。前年此日登高会，点检唯无短李才。"
"过杨太尉坟","金","赵秉文","道傍古冢入荒榛，下马摩娑汉八分。谁谓皇天无老眼，却令大鸟泣孤坟。独携一盏霜风酒，共酹三峰日暮云。李杜就诛钩党起，可能天下独伤君。"
"过邠州二首 其一","金","赵秉文","地灵物秀古称雄，前有汾阳后范公。千古山川形胜地，两朝人物画图中。一家忠厚馀风化，七月蚕桑咏女功。谁识圣贤遗意在，黍离篇末继豳风。"
"过邠州二首 其二","金","赵秉文","遥看泾水绕城流，下尽陂陀始见州。岁暮简书催出塞，天寒风雪送行舟。坡田井井龟图画，山路盘盘篆印缪。更欲慇勤访陈迹，夜深灯火伴牢愁。"
"过庆阳","金","赵秉文","地形占得古金汤，感叹当时几战场。父子一家三范帅，功名异代两汾阳。四山带郭环天险，二水分流会女墙。想见公堂无一事，临川阁上日飞觞。"
"暮春得寒字","金","赵秉文","九日聊偷一日闲，三分春色二分阑。乡关梦里人空老，风雨夜来花更残。乍坼瓮泥糕酒熟，未开火禁粥饧寒。何时投劾归田去，杨柳阴中把钓竿。"
"秋雨","金","赵秉文","十日秋霖不出门，门前流水似江村。墙头新竹大于母，砌下老桐今有孙。泽雁背飞惊吹急，濠鱼逆上避河浑。秋风未得乘槎便，拟控扶摇北海鹍。"
"百塔","金","赵秉文","松林横截东南野，兰若斜连子午庄。平楚风烟开鄠杜，断碑岁月自隋唐。楼头山入诗人座，砌下泉分衲子房。更欲秦川穷胜槩，却从高塔望云阳。"
"过石氏园","金","赵秉文","石氏园亭竹一围，眼前胜事只心知。幽禽有语能留客，流水无情自入池。客里岁华将尽日，梅边春信独来时。醉吟吟后无吟者，又得闲闲一首诗。"
"上巳游西园分韵得兰字与杨礼部携同院诸公赋二首 其一","金","赵秉文","相逢草草即杯盘，谁识吾曹个里欢。燕蹴檐花堕茵席，鱼摇波日动栏干。无穷照影溪溪柳，不住吹香畹畹兰。已属清明连上巳，更容飞盖接鹓鸾。"
"上巳游西园分韵得兰字与杨礼部携同院诸公赋二首 其二","金","赵秉文","跨凤骑麟玉笋班，蹇驴不作杜陵酸。已烦茧纸书陈迹，更许仙舟泛碧澜。酒令致师严细柳，诗朋鏖战剧皋兰。鳌头却返瀛洲去，梦觉扬州鹤背宽。"
"挽刘云卿","金","赵秉文","人物于今叹渺然，如君才德几人全。忠言唐介初还阙，道学东莱不假年。黄壤苦埋经世志，青毡未了读书缘。西园酬唱空陈迹，泪洒南风擘素笺。"
"杨尚书宫直雪诗拟应制作某时在假闻而和之二首 其一","金","赵秉文","霰雪霏霏点玉英，玉堂铃索峭寒生。也应天上多珂叶，无赖人间有化城。兔苑因而贤者乐，羊羔加以圣之清。吾曹安预筹边事，且及新年贺太平。"
"杨尚书宫直雪诗拟应制作某时在假闻而和之二首 其二","金","赵秉文","黄昏陡觉峭寒生，漏涩铜壶第几更。未放六花齐苑树，先留半月抹宫城。一陶风俗还纯素，尽领乾坤入太清。应是上方观下界，放教双眼一时明。"
"二月见梅花","金","赵秉文","不应开处避严冬，无赖春寒雪尚封。纵使风霜欺尔瘦，可能桃李为君容。庞眉都尉嗟何晚，飞骑将军叹不逢。毕竟荣枯无定在，此花劝汝倒金钟。"
"春寒花较迟","金","赵秉文","吟怀常恨负芳时，及至春来雪尚滋。榆荚半含椒粒色，柳条未变曲尘丝。墙阴更觉花开晚，水冷应知雁到迟。惭愧蓬莱老仙伯，已回和气入新诗。"
"残梅","金","赵秉文","寒梅不作白头新，相对依依似故人。要伴宾鸿并社燕，未随流水与红尘。空枝拟折犹堪嗅，残蕊重看不厌频。自是东皇催鼎食，无情风雨不关春。"
"杏花","金","赵秉文","香传微雨隔帘栊，十载航船不负公。愁见馀春纷雪白，且看初日眩霞红。两株副使莺吟里，一色新郎马足中。投老安能知许事，一鞭农事趁春风。"
"庆学士叔献七十寿二首 其一","金","赵秉文","乞得闲身七十馀，知几初不为鲈鱼。胸中幸有平边策，林下聊观养性书。收拾云山归蜡屐，卷藏事业入篮舆。君王拊髀思颇牧，未许先生作隐居。"
"庆学士叔献七十寿二首 其二","金","赵秉文","小筑龙潭德不孤，卢鸿新有草堂图。四朝人物今谁在，二老风流与我俱。把酒笑谈犹解醉，上山筋力不须扶。文章不逐年龄改，能为开兴作颂无。"
"访天宁周老","金","赵秉文","敝策羸童负束书，清晨渺渺独骑驴。乍辞天上尚书履，来访人间大士居。览镜年年非复我，照溪处处得逢渠。从今莫讶经过数，乞得闲身颇自如。"
"春游四首 其一","金","赵秉文","草荒一径抱村斜，日暮初归拜扫车。犹有饥鸦来攫肉，觇人飞下杜梨花。"
"春游四首 其二","金","赵秉文","无数飞花送小舟，蜻蜓款立钓丝头。一溪春水关何事，皱作风前万叠愁。"
"春游四首 其三","金","赵秉文","树藏修竹竹藏门，门外清流几股分。行过小桥人不见，背阴花气隔墙闻。"
"春游四首 其四","金","赵秉文","烟外丝丝风柳斜，春光也自到天涯。太平有象村村酒，寒食无家处处花。"
"题扇头","金","赵秉文","文书勾引黑甜乡，倦枕抛书午梦长。梦里棋声惊雨雹，觉来窗隙有斜阳。"
"平湖戏鸭图","金","赵秉文","平湖飞下蹙双纹，翻动江南水底云。尽日自来还自去，尘埃满眼不如君。"
"暮归","金","赵秉文","贪看孤鸟入重云，不觉青林雨气昏。行过断桥沙路黑，忽从电影得前村。"
"正觉院","金","赵秉文","斋时一钵僧上堂，履声如水度秋窗。斜阳满地槐阴薄，幽鸟飞来施食幢。"
"登嵩顶","金","赵秉文","危蹑嵩山顶上来，五髯龙对八仙台。不知眼界阔多少，直尽黄河一曲回。"
"少林","金","赵秉文","只么西来坐面墙，更无一法付神光。少林自有吹毛物，三十六峰如剑铓。"
"石楼","金","赵秉文","月约风期屡往还，水声山色石楼间。大家也入香山去，那个心如白傅闲。"
"嵩山道中二首 其一","金","赵秉文","为爱青山懒著鞭，吟诗时作鹤头偏。蓦然得句惊飞鸟，扑簌岩花堕马前。"
"嵩山道中二首 其二","金","赵秉文","屋头山色静无埃，竹里柴门水际开。惊怪篱中犬迎吠，有人知自碧峰来。"
"题南城楼","金","赵秉文","楼上遥看郊外村，不须骑马坐平分。人家应在青山外，时有归牛下白云。"
"香岩寺壁","金","赵秉文","一夕秋风变素商，萧萧云物换新凉。片云不作前溪雨，飞过高城有底忙。"
"题扇头","金","赵秉文","魏三句里数声橹，秦七词中万点鸦。好在团团明月底，一弯流水几人家。"
"三学院对月","金","赵秉文","何年觐佛朝天子，各以宝花楼阁俱。为问上方银世界，不知有此夜寒无。"
"清居寺五杉亭观子野留题","金","赵秉文","五杉今日祗三株，曾是诗人叹息馀。君去我来杉尚在，断肠君没见君书。"
"回春谷","金","赵秉文","冰崖雪柱道人家，谷榜回春事巳夸。却恐阳和在泉底，未春先发忍冬花。"
"秘魔岩","金","赵秉文","铁锁关藏五百龙，文殊游戏作神通。山僧要辨金刚眼，莫谓鱼虾在此中。"
"登万寿阁","金","赵秉文","中州之山台山高，遍寻五顶无乃劳。老去看山无脚力，直凭一阁了秋毫。"
"马头","金","赵秉文","天外乱山围旷野，水边孤塔背层城。马头才指桑乾路，愁见行人问去程。"
"赵桥","金","赵秉文","天垂旷野初疑合，地转深岩忽似穷。偶向高崖闻笑语，寒舂一带夕阳中。"
"鸡鸣山","金","赵秉文","烟蒸山腹晴犹湿，河带冰澌暖渐流。独上鸡鸣看日出，五云多处是皇州。"
"卢沟","金","赵秉文","河分桥柱如瓜蔓，路入都门似犬牙。落日卢沟沟上柳，送人几度出京华。"
"渔阳道中","金","赵秉文","盘山曾借上方眠，落月苍苍响石泉。夜半峰头听鸣鹿，半崖松子落阶前。"
"达北京","金","赵秉文","小车日日碾征尘，卧即看书坐欠伸。露宿风餐二千里，青山无处不随人。"
"龙山怪松","金","赵秉文","自笑书生骨相穷，倒骑驴看两三峰。天东稍喜无碑读，踏雪还来看怪松。"
"东京见梅","金","赵秉文","二月天东冻未苏，梅花有骨也青癯。一枝萼绿来千里，为问东君管得无。"
"辽东","金","赵秉文","几家篱落枕江边，树外秋明水底天。日暮沙禽忽惊起，一痕冲破浪花圆。"
"北都雪望","金","赵秉文","千山雪尽出樵车，一径云迂去似蛇。小屋平头墟落里，吹烟起处是人家。"
"北都小雪","金","赵秉文","边城小雪试年华，烟冷貔貅十万家。探使不来人半醉，将军毡帐卓平沙。"
"袭香亭二首 其一","金","赵秉文","小桥虹影截波光，面面荷花镜里妆。风月要知无尽处，一亭分作两亭香。"
"袭香亭二首 其二","金","赵秉文","黄堂公退吏人稀，露下西溪鹤未知。一榻清香无著处，晓风残月独来时。"
"锦波亭","金","赵秉文","柳影移堤步晚凉，清溪放月水泱泱。胸中经纬天机锦，闲却小亭风露香。"
"雨晴二首 其一","金","赵秉文","东风时送瓦沟声，欹枕幽窗梦自惊。睡起不知云已散，夕阳偏向柳梢明。"
"雨晴二首 其二","金","赵秉文","一抹平林媚夕晖，山烟漠漠燕飞飞。倚栏遥认天边电，何处行人带雨归。"
"灵感寺二首 其一","金","赵秉文","斜廊深院断人行，雪聚松了立鸟清。僧腊数残门乍启，惊飞谇语独含情。"
"灵感寺二首 其二","金","赵秉文","青青隐隐入烟微，一日看山坐水涯。何事晚来风截断，偶看白鸟过林时。"
"鸡鸣山下桥","金","赵秉文","两山相对翠屏开，一水中流碍石回。桥北桥南路分处，红尘一骑日边来。"
"和舜元杂诗二首 其一","金","赵秉文","瘦马龙钟两鬓华，敲门避雨野人家。门前篱落犹悬露，十里晚风吹断霞。"
"和舜元杂诗二首 其二","金","赵秉文","三五残星阙角东，淡黄杨柳月明中。贪看稚子收残叶，驻马天街满袖风。"
"圣安小集","金","赵秉文","松轩却扇风仍好，苔径无花雨亦香。门外市声鏖午枕，老僧元不下禅床。"
"和子约立春","金","赵秉文","唐虞礼乐岁元新，齐鲁中书有大臣。泰和三年调玉烛，衣冠万国拜王春。"
"二青图","金","赵秉文","大青天骥之云仍，小青八尺犹龙腾。三十年来无汗马，不将遗像铸兴陵。"
"古北口","金","赵秉文","几家墟落兵戈外，数亩荒田谷涧中。日暮围场来野鹿，令人长忆笔头公。"
"抚州二首 其一","金","赵秉文","萧寺金风动刹竿，西城北斗挂栏干。一虫不响夜更静，片月未高山已寒。"
"抚州二首 其二","金","赵秉文","燕赐城边春草生，野狐岭外断人行。沙平草远望不尽，日暮惟有牛羊声。"
"北苑寓直","金","赵秉文","柳外宫墙粉一围，飞尘障面捲斜晖。潇潇几点莲塘雨，曾上诗人下直衣。"
"寓望","金","赵秉文","蒲根閤閤乱蛙鸣，点水杨花半白青。隔岸风来闻鼓吹，柳阴深处有园亭。"
"戴花","金","赵秉文","病来杯酒懒重持，强为残花折一枝。人老易悲花易落，东风休近鬓边吹。"
"玉堂二首 其一","金","赵秉文","玉堂看到午阴移，日暮春风下直迟。误喜交番旗脚转，隔墙送过小桃枝。"
"玉堂二首 其二","金","赵秉文","玉堂阴合冷窗纱，雨过银泥引篆蜗。萱草茙葵俱不见，蜂声满院采槐花。"
"西溪","金","赵秉文","山垠西北尘沙少，水际东南风月宽。尽日朱门人不到，凫鹥引子傍栏干。"
"夏直","金","赵秉文","玉堂睡起苦思茶，别院铜轮碾露芽。红日转阶帘影薄，一双蝴蝶上葵花。"
"过邯郸","金","赵秉文","十五年来黍一炊，丛台重觅旧题诗。而今马上行人老，不似当初过赵时。"
"临洺","金","赵秉文","聪山洺水送还迎，世事浮云几变更。白发重来相识尽，逢人欲问小时名。"
"真际柏","金","赵秉文","赵州东院庭前柏，二百年来屈铁柯。莫怪两株缠欲死，后来禅客葛藤多。"
"滹沱","金","赵秉文","滹沱一箭截天来，六月砅雷打土崖。一夜北风吹岸改，直从中渡牵船回。"
"题阎立本职贡图临本二首 其一","金","赵秉文","周王职贡朝万邦，右相丹青古无双。好本不应天下独，解如明月印千江。"
"题阎立本职贡图临本二首 其二","金","赵秉文","金犀剺面觇天庭，王会图中见典刑。已了宣威沙漠事，更烦右相写丹青。"
"墨梅","金","赵秉文","画师不作胭脂面，却恐傍人嫌我真。相逢莫道不相识，夏馥从来琢玉人。"
"香山","金","赵秉文","山秀薰人欲破斋，临行别语更徘徊。笔头滴下烟岚句，知是香山境里来。"
"夏日","金","赵秉文","树木交阴鸟自呼，蘧蘧残梦破华胥。虚檐一道风如水，展尽床头几叶书。"
"太宁吟诗台雨中","金","赵秉文","易州山水甲天下，一日太宁如死灰。山意似羞人识面，雨昏丞相赋诗台。"
"涞阳道中","金","赵秉文","石头荦确水纵横，人在青山影里行。忽悟过溪惊笑语，断崖茅屋暮舂声。"
"昌平狄梁公庙","金","赵秉文","力扶沧海将颓日，目送西山不尽云。一邑岂能专惠爱，至今天下不名君。"
"灵峰院","金","赵秉文","天门划断两崖青，拄杖灵峰顶上行。一片白云岩下起，不教眼力尽东溟。"
"燕","金","赵秉文","宦游怜我食官仓，赢得青青两鬓苍。不识无情双燕子，南来北去为谁忙。"
"涌云楼雨二首 其一","金","赵秉文","片云头上一声雷，欲到冠山风引回。窗外忽传林叶响，坐看飞雨入楼来。"
"涌云楼雨二首 其二","金","赵秉文","帘雨风斜不上钩，栏干吹湿怕人愁。雷声驱雨东山去，留下斜阳恰半楼。"
"楼上二首 其一","金","赵秉文","楼头四面好风生，下与遥山一样平。睡起沙幮欹枕处，恰如水底看云行。"
"楼上二首 其二","金","赵秉文","山城过雨怯衣单，清晓楼头六月寒。却唤奚奴添半臂，要乘凉气倚栏干。"
"登晋阳阁","金","赵秉文","陂陀势尽晋川开，一线汾河掌上来。斜日西风倚高阁，白乌飞过天门回。"
"中山会故人","金","赵秉文","三十二年役梦魂，故人老尽一身存。灯前细讲当时话，别后相思谁与论。"
"下直","金","赵秉文","绿槐影里鸟呼风，退食凉生襟袖中。满地绿苔承步幛，楸花无蒂落深宫。"
"潭上二首 其一","金","赵秉文","倒影花枝照水明，三三五五岸边行。今年潭上游人少，不是东风也世情。"
"潭上二首 其二","金","赵秉文","日斜飞尽往来尘，为怕春愁恋酒樽。醉里不知归去晚，先声留著颢华门。"
"宿王佐寺","金","赵秉文","鞍山柘水事茫茫，犹记同游宿上方。老大重寻窗下宿，残经挂壁故人亡。"
"燕子图三首 其一","金","赵秉文","一别天涯十见春，重来白发一番新。心知话尽春愁处，相对依依如故人。"
"燕子图三首 其二","金","赵秉文","祝尔区区万里身，锦书回寄莫辞频。而今塞北看双翼，多少中原失意人。"
"燕子图三首 其三","金","赵秉文","交亲消息两何如，满眼兵戈不得书。为问南来新燕子，衔泥曾复到吾庐。"
"送人之河中","金","赵秉文","功名蚁穴梦南柯，投老空门不较多。试看铁牛无用处，横身终古负黄河。"
"题李平父画黄山蹇驴诗图二首 其一","金","赵秉文","浮光林杪水参差，意想先生得句时。千古黄山山下路，蹇驴不是少人骑。"
"题李平父画黄山蹇驴诗图二首 其二","金","赵秉文","三十年前济水东，诗人曾识蹇驴翁。而今画出推敲势，却恐相逢是梦中。"
"中秋日郊外遇雨","金","赵秉文","斜风吹雨水生寒，荷盖倾珠下芡盘。惊起鹭鸶眠不得，冲烟飞过蓼花滩。"
"登定安阁","金","赵秉文","春风吹袖著栏干，薄雾初收雪未残。拟折梅花遮远日，愁看直北是长安。"
"荥阳古槐","金","赵秉文","荥阳县东千占槐，人言曾见汉朝来。不知几觉南柯梦，直至如今唤不回。"
"虎牢","金","赵秉文","两崖峡束枕洪涛，自古英雄争虎牢。苍天胡为设此险，长使战骨如山高。"
"新安道中","金","赵秉文","草根啾唧候虫鸣，月黑山腰信马行。夹路水声长在耳，六根先得一根清。"
"游华山四绝 其一","金","赵秉文","石头荦确水纵横，过雨山閒草屦轻。未到上方先满意，倚天青壁看云生。"
"游华山四绝 其二","金","赵秉文","我与青山有旧盟，淡云微雨忽渝平。朝来自献三峰出，真个山神不世情。"
"游华山四绝 其三","金","赵秉文","仙人仙去有仙掌，袖中掷下青芙蓉。遗与杨羲书一纸，暂留笙鹤驻中峰。"
"游华山四绝 其四","金","赵秉文","玉龟山下古仙真，许我天台一化身。拟把岳莲骑白鹤，下看浮世尽红尘。"
"河上公庙","金","赵秉文","河上丈人忘姓名，一编道德了一生。时来河上观物化，投胶欲变黄河清。"
"稠桑谷遇雨","金","赵秉文","穷秋两渡稠桑谷，马滑还经险路过。骑上下山三十里，天教冲雨看黄河。"
"济源四绝 其一","金","赵秉文","歌管年年乐太平，而今钲鼓替欢声。裴公祠下无穷水，好乞馀波为洗兵。"
"济源四绝 其二","金","赵秉文","祠前缭绕无穷水，竹杪参差不尽山。极目水穷山尽处，天坛犹在白云间。"
"济源四绝 其三","金","赵秉文","树映楼台水映空，溪容林意两溶溶。夏山如醉无人画，远处微茫近处浓。"
"济源四绝 其四","金","赵秉文","毵毵云木晓相参，寺枕龙蟠十顷潭。一径通幽竹深处，居人指似侍中庵。"
"山行四绝 其一","金","赵秉文","终日看云不忍还，马蹄荦确两山间。雨声欲到诗人耳，云气先濛一半山。"
"山行四绝 其二","金","赵秉文","漠漠青田鹭啄苔，背人飞去又飞回。青山影里衔青稻，知是济源枋口来。"
"山行四绝 其三","金","赵秉文","树根系筏水沦漪，雨里看山也大奇。不见文公陈迹在，摩挲苔壁认题诗。"
"山行四绝 其四","金","赵秉文","玉柱峰前紫翠堆，道人架竹引泉来。穿云络石无人见，下赴龙门作怒雷。"
"雨晴","金","赵秉文","一春无雨作泥香，碧瓦朝来泛霁光。留得紫薇花上露，几招渴燕下雕梁。"
"一雨","金","赵秉文","遥望丛林一塔孤，蹇骑日转古城隅。夜来一雨添新涨，潋滟滩头渐欲无。"
"和杨尚书之美韵四绝 其一","金","赵秉文","河南夫子两程子，要与洙泗继后尘。濂溪先生为张本，舞雩风里浴沂春。"
"和杨尚书之美韵四绝 其二","金","赵秉文","东莱两本不朽计，读书原委有来因。伤哉绝笔大事记，续经未了已亡身。"
"和杨尚书之美韵四绝 其三","金","赵秉文","诸公辨论助怪惊，削去训传非人情。大公至正本无我，吾道初如日月明。"
"和杨尚书之美韵四绝 其四","金","赵秉文","汉儒俗学欺盲聋，独有一士超樊笼。君家子云晚治易，圣人门户见重重。"
"题刘德温画湖山丰夏横幅四绝 其一","金","赵秉文","闻道神仙郭恕先，曾将清夏写湖山。而今宝墨归天上，时许刘郎见一斑。"
"题刘德温画湖山丰夏横幅四绝 其二","金","赵秉文","湖山清夏不应丰，一径林阴水石中。六月凉生清蒻底，钓鱼船上一丝风。"
"题刘德温画湖山丰夏横幅四绝 其三","金","赵秉文","风来山脚水沦涟，林影参差舞镜天。袖里长安遮日手，绿阴多处弄潺湲。"
"题刘德温画湖山丰夏横幅四绝 其四","金","赵秉文","远处微茫近处浓，岸容林意两溶溶。夏山如醉无人画，更倩刘郎作几峰。"
"题东坡画古柏怪石图三首 其一","金","赵秉文","荒山老柏蘖拥肿，相伴丑石反成妍。有人披图笑领似，不才如我终天年。"
"题东坡画古柏怪石图三首 其二","金","赵秉文","人生散材如散木，槁死深山病益奇。放出参天二千尺，安用荒藤缠绕为。"
"题东坡画古柏怪石图三首 其三","金","赵秉文","东坡戏墨作树石，笔势海上驱风涛。画师所难公所易，未必此图如此高。"
"雪望","金","赵秉文","吹面风来受雪寒，宝花楼阁五云端。船移忽破琼瑶影，丹凤桥边驻马看。"
"蝉","金","赵秉文","薄薄秋云两翼轻，淤泥脱迹便恢声。可能枵腹凉阴底，受尽人间风露清。"
"三苏帖二首 其一","金","赵秉文","他年鸿雁各分飞，风雨潇潇有所思。犹记读书怀远驿，夜深灯火对床时。"
"三苏帖二首 其二","金","赵秉文","君家一日会三苏，翰墨人间今古无。时向明窗展横幅，不须更写德星图。"
"即事","金","赵秉文","楼头不见暮山重，遥认青林雨意浓。一阵风来忽吹散，断云还补两三峰。"
"宿朱家寺","金","赵秉文","撤幕风来远更清，窗开野旷见云生。夜深古殿无灯烛，画壁时因掣电明。"
"金水河","金","赵秉文","金水河边驻马时，熙春阁外夕阳微。旧时同乐园前水，曾照寒鸦几度归。"
"晚登太史台二首 其一","金","赵秉文","云镂残阳一线金，西风吹雨破层阴。归鸦怪得红翻背，返照依依在远林。"
"晚登太史台二首 其二","金","赵秉文","市桥落日与波平，返照前湾别舸明。不觉城头来溟色，回看天际暮烟生。"
"管幼安濯足图","金","赵秉文","道丧何人识重轻，白头不作魏公卿。沧浪濯足知君意，浊水那能浼我清。"
"庞才卿画长江图","金","赵秉文","青山隐隐水悠悠，何处长江是尽头。欸乃一声人不见，忽从天际下归舟。"
"净安寺紫蜡梅","金","赵秉文","倩谁传语主林神，莫以时宜斗斩新。只是旧时黄面老，而今现作紫金身。"
"题移刺右丞画双鹿图二首 其一","金","赵秉文","忘言老人写双鹿，笔力不减东丹王。右相丹青乃馀事，向来勋业扶明昌。"
"题移刺右丞画双鹿图二首 其二","金","赵秉文","当年扈从直长杨，想见秋山槲叶黄。沙外小滩圆似月，眼明双鹿噍斜阳。"
"坡阳归隐图","金","赵秉文","年过六秩尚蹉跎，奈此坡阳归隐何。不是不归归未得，家山虽好虎狼多。"
"九日繁台寺","金","赵秉文","九日登临一散怀，繁台寺下插花回。空明衣上波光动，知是扁舟泛月来。"
"道傍古槐","金","赵秉文","虬枝盘屈尚百尺，不肯为人充栋梁。六月行人汗如洗，尚能于世作清凉。"
"昭君出塞图","金","赵秉文","无情汉月解随人，羞向天涯照妾身。闻道将军侯万户，已将功业上麒麟。"
"子卿归汉图","金","赵秉文","节旄落尽始归来，白发龙钟老可哀。犹胜生降不归汉，将军空有望乡台。"
"庞才卿画春山归隐图","金","赵秉文","了无车马到山家，门外东风扫落花。春入山閒人不见，无时无处不烟霞。"
"同乐园二首 其一","金","赵秉文","春归空苑不成妍，柳影毵毵水底天。过却清明游客少，晚风吹动钓鱼船。"
"同乐园二首 其二","金","赵秉文","石作墙垣竹映门，水回山复几桃源。毛飘水面知鹅栅，角出墙头认鹿园。"
"游上清宫四首 其一","金","赵秉文","阴阴垂柳净朝晖，城郭山林果是非。步绕仙坛香露湿，紫玟瑰刺骨人衣。"
"游上清宫四首 其二","金","赵秉文","醮罢琳宫日更长，坐看幡影午悠扬。幽人唤起青童睡，苔径扫花筠帚香。"
"游上清宫四首 其三","金","赵秉文","细细薰风淡淡阴，过云抛雨上花心。黄莺渴咮沾微润，飞上高枝作好音。"
"游上清宫四首 其四","金","赵秉文","细雨薰风未熟梅，仙禽啄实下莓苔。夏芳将尽无多景，红白葵花相背开。"
"中牟阳冰篆","金","赵秉文","龙蛇起陆虫蚀木，商盘周鼓秦刻馀。中牟三异今分四，断碑残缺阳冰书。"
"过杨太尉坟","金","赵秉文","直道从来自不容，断碑千载尚尘封。潼关关下坟三尺，清节高于太华峰。"
"过长安二首 其一","金","赵秉文","汉苑秦宫半夕阳，年年春色管兴亡。霸桥折尽青青柳，不为行人也断肠。"
"过长安二首 其二","金","赵秉文","茂陵玉盌苔痕土，魏帝金盘月泫津。独有乾陵陵上柏，年来风雨不能神。"
"草堂","金","赵秉文","几家篱落掩柴关，尽在浮岚涌翠间。稻垄明边通白水，竹梢缺处补青山。"
"过咸阳二首 其一","金","赵秉文","独立桥边望白云，摩挲古冢石麒麟。千秋万古功名骨，尽作咸阳原上尘。"
"过咸阳二首 其二","金","赵秉文","上林池籞锁芳尘，直抵南山不属人。世上千年陵谷变，千村桑柘鹁鸪春。"
"题东坡与佛印帖","金","赵秉文","鲁公食粥已数月，苏子探囊无一钱。身后胡椒八百斛，尔曹堪笑亦堪怜。"
"呼群鸣鹿图二首 其一","金","赵秉文","麑班剥落错古锦，麚角轮囷生肉芝。呦呦谁见呼群态，忆在秋山扈从时。"
"呼群鸣鹿图二首 其二","金","赵秉文","霜林枫叶动秋山，谁道呦呦物性闲。同类呼群更媒祸，世间何处不黄间。"
"五岳观四绝 其一 昼","金","赵秉文","浏浏清风下曲阿，亭亭午影转庭柯。帘钩不捲通明处，时有流莺趁蝶过。"
"五岳观四绝 其二 夜","金","赵秉文","愔愔小雨一灯荧，犹记灵宫夜叩扃。绕树惊乌栖不定，踏翻柏子落阶庭。"
"五岳观四绝 其三 晓","金","赵秉文","一声鹎鵊唤年芳，底事惊回蝶梦长。独倚栏干梳白发，满襟清快晓风凉。"
"五岳观四绝 其四 暮","金","赵秉文","移床坐到晚凉时，手弄清泉似小儿。古观无人苍柏暗，偶看宿鸟暮争枝。"
"荔支图","金","赵秉文","雨滴铃声蜀道长，都缘一曲荔支香。宣和无限丹青手，好画当年花石纲。"
"临韩干马","金","赵秉文","秋日平原看肉飞，千金市骨眼中稀。世间赖有丹青手，韩干丹青又已非。"
"载梅","金","赵秉文","满车饱载梅花共，车声㗀㗀不成弄。月落参横画角哀，横眠正作梅花梦。"
"鸿沟","金","赵秉文","山川依旧霸图空，楚汉分沟一峡中。金翅鸟王分海立，却应筦尔笑英雄。"
"游崆峒四绝 其一","金","赵秉文","西邻鸟鼠北朝那，泾水东流入大河。一上参云亭上望，山川满目夕阳多。"
"游崆峒四绝 其二","金","赵秉文","金汤形胜满秦中，战鼓惊飞北塞鸿。为向崆峒山试道，可能高枕听松风。"
"游崆峒四绝 其三","金","赵秉文","断碑零落任苔封，想像当时问道宫。烟锁洞天三十六，时人空礼白云中。"
"游崆峒四绝 其四","金","赵秉文","万松声里暮涛寒，尽在参云一望间。只欠悬流二千尺，天风吹下翠屏山。"
"题东岩道人读书堂","金","赵秉文","山头佛屋三五间，山势相连石岭关。名字不妨从我改，便称元子读书山。"
"哀李平父","金","赵秉文","妙画清诗绝点尘，丹青才了已无身。钓台即是西州路，长使羊昙泪满巾。"
"洮石砚","金","赵秉文","何年洮石鸭头绿，磨研来伴中书公。乞与玉堂挥翰手，便欲草檄系西戎。"
"跋黄华墨竹二首 其一","金","赵秉文","老可能为竹写真，东坡解与竹传神。墨君有语君知否，须信黄华是可人。"
"跋黄华墨竹二首 其二","金","赵秉文","淡墨闲临谢女真，萧然林下自风神。世间亦有丹青手，只解寻常写市人。"
"闰八月十八日会同馆诸公同赋绝句五首 其一","金","赵秉文","一年十二度圆月，及到中秋此夜偏。天意自怜风露爽，更教明月十三圆。"
"闰八月十八日会同馆诸公同赋绝句五首 其二","金","赵秉文","闰年都未有新霜，探借秋花十日香。径约同僚同一醉，有花有酒即重阳。"
"闰八月十八日会同馆诸公同赋绝句五首 其三","金","赵秉文","太平胜事古难并，且尽清欢伴醉醒。座上少年三馆秀，也知傍有老人星。"
"闰八月十八日会同馆诸公同赋绝句五首 其四","金","赵秉文","老去追欢强不能，少时思酒似痴蝇。佩刀左右更相笑，我已年来绝爱憎。"
"闰八月十八日会同馆诸公同赋绝句五首 其五","金","赵秉文","宾主相忘间浊清，坐中谈笑杂歌声。道人嘿坐无分别，总是秋风万籁鸣。"
"马上见桃花","金","赵秉文","可怜马上逢春色，不得明窗贮古瓶。只恐东风易零落，兔葵燕麦又青青。"
"列子庙二首 其一","金","赵秉文","天禄雠书已断编，枉将放荡杂真筌。如何得似东皋子，删却杨朱力命篇。"
"列子庙二首 其二","金","赵秉文","东土西天一幻缘，先生古佛岂其仙。攓蓬指处无生死，勘破髑髅未兆前。"
"翠微寺二首 其一","金","赵秉文","南山常怀退之诗，未说云烟润色之。要见山光如泼黛，更须留待雨晴时。"
"翠微寺二首 其二","金","赵秉文","南山深锁翠微宫，寺在山南十里东。祇怪朝来衫袖湿，不知身在翠微中。"
"宿索水","金","赵秉文","楚汉相随京索间，路人指点旧河关。英雄成败一邱土，云自高飞水自闲。"
"平泉店逢夏使","金","赵秉文","穹庐毳服异华风，马上相逢一笑同。赠我何劳绕朝策，贺兰千里已胸中。"
"暮春用寒字韵二首 其一","金","赵秉文","柳阴彩舰系朱栏，楼外鞦韆搭画杆。祓禊人归池馆静，吹花风急皱波寒。"
"暮春用寒字韵二首 其二","金","赵秉文","一年芳物已阑珊，年少春愁为牡丹。村落人家雨前后，蓬窗罩纸护蚕寒。"
"初闻雁","金","赵秉文","嘱尔南来新雁群，封书好寄未归人。天涯憔悴多风雪，回首中原又一春。"
"宿遂初园","金","赵秉文","病身三日园亭主，自庆还须把一杯。犹胜西邻王学士，金门到老不曾来。"
"别春","金","赵秉文","年年春去归何处，今日须为别一番。把酒问花花不语，夜来风雨泪珊珊。"
"贫士叹","金","王若虚","甑生尘，瓶乏粟，北风萧萧吹破屋。入门两眼何悲凉，稚子低目老妻哭。世无鲁子敬、蔡明远之真丈夫，故应饿死填沟谷。苍天生我亦何意，盖世功名实不足。试将短剌谒朱门，甲第纷纷厌梁肉。"
"白发叹","金","王若虚","清晨梳短发，巳见数茎白。妻拿惊且吁，谓我应速摘。我时笑而荅，区区亦何必。此身终委形，毁弃无足惜。况尔毛发閒，乃欲强修饰。毕竟满头时，复将安所择。"
"题渊明归去来图 其一","金","王若虚","靖节迷途尚尔赊，苦将觉悟向人誇。此心若识真归处，岂必田园始是家。"
"题渊明归去来图 其二","金","王若虚","孤云出岫暮鸿飞，去住悠然两不疑。我自欲归归便了，何须更说世相遗。"
"题渊明归去来图 其三","金","王若虚","抛却微官百自由，应无一事挂心头。销忧更借琴书力，借问先生有底忧。"
"题渊明归去来图 其四","金","王若虚","得时草木竞欣荣，颇为行休惜此生。乘此乐天知浪语，看君于世未忘情。"
"题渊明归去来图 其五","金","王若虚","名利醉心浓似酒，贪夫衮衮死红尘。折腰不乐翻回去，此老犹为千载人。"
"赵内翰求城南访道图诗辞不获巳乃作绝句以戏复为解之云 其一","金","王若虚","得道由来不必劳，痴儿舍父漫逋逃。闲闲老子还多事，时向伽蓝打一遭。"
"赵内翰求城南访道图诗辞不获巳乃作绝句以戏复为解之云 其二","金","王若虚","竹木萧森荫绿苔，幽襟自爱北轩开。主人无说吾何问，乘兴而来兴尽回。"
"荅郑州辨禅师见戏代高防禦","金","王若虚","酒肆淫房即道场，一时作戏亦何妨。吾师自堕泥犁狱，更笑春风柳絮狂。"
"再致故园述怀五绝 其一","金","王若虚","日日天涯恨不归，归来老泪更沾衣。伤心何啻辽东鹤，不独人非物亦非。"
"再致故园述怀五绝 其二","金","王若虚","荒陂依约认田园，松菊存亡不必论。我自无心更怀土，不妨犹有未招魂。"
"再致故园述怀五绝 其三","金","王若虚","山杏溪桃化棘蓁，舞台歌馆堕灰尘。春来底事堪行处，门外流莺枉唤人。"
"再致故园述怀五绝 其四","金","王若虚","回思梦里繁华事，幸及当年乐此身。闲立斜阳看儿戏，怜渠虚作太平人。"
"再致故园述怀五绝 其五","金","王若虚","艰危尝尽鬓成丝，转觉繁华不可期。几度哀歌仰天问，何如还我未生时。"
"山谷于诗每与东坡相抗门人亲党遂谓过之而今之作者亦多以为然予尝戏作四绝云 其一","金","王若虚","骏步由来不可追，污流馀子费奔驰。谁言直待南迁后，始是江西不幸时。"
"山谷于诗每与东坡相抗门人亲党遂谓过之而今之作者亦多以为然予尝戏作四绝云 其二","金","王若虚","信手拈来世巳惊，三江滚滚笔头倾。莫将险语誇勍敌，公自无劳与若争。"
"山谷于诗每与东坡相抗门人亲党遂谓过之而今之作者亦多以为然予尝戏作四绝云 其三","金","王若虚","戏论谁知是至公，蝤蛑信美恐生风。夺胎换骨何多样，都在先生一笑中。"
"山谷于诗每与东坡相抗门人亲党遂谓过之而今之作者亦多以为然予尝戏作四绝云 其四","金","王若虚","文章自得方为贵，衣钵相传岂是真。巳觉祖师低一著，纷纷法嗣复何人。"
"王子端云近来徒觉无佳思纵有诗成似乐天其小乐天甚矣予亦尝和为四绝 其一","金","王若虚","功夫费尽漫穷年，病入膏肓不可镌。寄语雪溪王处士，恐君犹是管窥天。"
"王子端云近来徒觉无佳思纵有诗成似乐天其小乐天甚矣予亦尝和为四绝 其二","金","王若虚","东涂西抹斗新妍，时世梳妆亦可怜。人物世衰如鼠尾，后生未可议前贤。"
"王子端云近来徒觉无佳思纵有诗成似乐天其小乐天甚矣予亦尝和为四绝 其三","金","王若虚","妙理宜人入肺肝，麻姑搔痒岂胜便。世閒笔墨成何事，此老胸中具一天。"
"王子端云近来徒觉无佳思纵有诗成似乐天其小乐天甚矣予亦尝和为四绝 其四","金","王若虚","百斛明珠一一圆，丝毫无恨彻中边。从渠屡受群儿谤，不害三光万古悬。"
"宫女围棋图","金","王若虚","尽日羊车不见过，春来雨露向谁多。争机决胜元无事，永日消磨不柰何。"
"摅愤","金","王若虚","非存骄謇心，非徼正直誉。浩然方寸閒，自有太高处。平生少偕合，举足逢怨怒。礼义初不愆，谤讪亦奚顾。孔子自知命，桓魋非所惧。孟轲本不逢，岂为臧氏沮。天命有穷达，人情私好恶。以此常泰然，不作身外虑。"
"赠王士衡","金","王若虚","王生非狂者，乃以善哭称。每至欲悲时，不閒醉与醒。音词初恻怆，涕泗随纵横。问之无所言，坐客笑且惊。王生不暇恤，若出诸其诚。嗟我与生友，此意犹未明。丝染动墨悲，麟亡伤孔情。韩哀峻岭陟，阮感穷途行。涕流贾太傅，音抗唐衢生。古来哭者多，其哭非吾名。生其偶然欤，何苦摧神形。如其果有为，为尔同发声。"
"感秋","金","王若虚","西风撼庭柯，疏叶鸣策策。天地一萧条，羁怀亦岑寂。青春恍如昨，转盻年半百。自从长大来，转觉日月迫。功名非所慕，老大不足恤。怛然感时心，自亦不能释。清晨梳短发，巳见数茎白。刀镊虽可施，殆似儿子剧。此身委蜕耳，毁弃无足惜。况于毛发閒，而乃强脩饰。青青如陆展，星星行复出。毕竟白满头，复将何所摘。"
"生日自祝","金","王若虚","空囊无一钱，羸躯兼百疾。况味何萧条，生意浑欲失。清晨问喧呼，亲旧作生日。我初未免俗，随分略脩饰。举觞聊自祝，醉语尽情实。神仙恐无从，富贵安可必。脩短卒同归，何足喜与戚。一祈粗康强，二愿早闲适。衣食无大望，但要了晨夕。万事不我撄，一心常自得。优游终吾身，志愿从此毕。"
"失子","金","王若虚","妍妍掌中儿，舍我一何遽。其来谁使之，而复奄然去。平生三举子，随灭如朝露。顾我能无悲，其如天有数。自从学道来，众苦颇易度。有后固所期，诚无亦何惧。人生得清安，政以累轻故。婚娶眼前劳，记遗身后虑。百年曾几何，为此雏稚误。顾语长号妻，此理亦应谕。"
"复寄 其一","金","王若虚","志大言高与世违，拂衣真作竹林归。黄尘道口风波恶，未必先生自处非。"
"复寄 其二","金","王若虚","自笑趋尘自强颜，食谋未免敢言闲。紫芝果可充饥腹，从子玉屏岩石间。"
"病中 其一","金","王若虚","学道今何得，谋生久不成。蓝衫几弃物，绛帐亦虚名。事拙应天意，交疏即世情。烦忧时自解，感触又还生。"
"病中 其二","金","王若虚","郁郁穷愁意，营营久病身。诗情浑欲减，药物但相亲。未得驱穷鬼，终须问大钧。三时劳慰抚，甚愧故人真。"
"感怀","金","王若虚","枉却全家仰此身，书生那是治生人。百忧耿耿填胸臆，强作欢颜慰老亲。"
"自笑","金","王若虚","酒得数杯还巳足，诗过两韵不能神。何须豪逸攀时杰，我自世间随分人。"
"别家","金","王若虚","到了身安是本图，何须身外觅浮虚。谁能置我无饥地，却把微官乞与渠。"
"慵夫自号","金","王若虚","身世飘然一瞬间，更将辛苦送朱颜。时人莫笑慵夫拙，差比时人得少闲。"
"西城赏莲呈晦之","金","王若虚","旧赏回头已隔年，高花又见出新妍。偶成浊酒狂歌会，恰又斜风细雨天。乐事适来偏有兴，闲身当得分无缘。作诗莫怪多誇语，差比放翁先著鞭。"
"高阳道中","金","刘汲","杏花开过野桃红，榆柳中间一径通。禽鸟不呼村坞静，满川烟雨淡濛濛。"
"丙子夏卧病汗后有作","金","赵元","枯肠得水若通灵，涣汗周身一雨零。行客筋骸困方歇，醉人心骨唤初醒。病蝉移梦入新壳，老鹤息神梳旧翎。乞得残骸对儿女，不愁无粟贮陶瓶。"
"蓦山溪","金","金山","苍苍千仞，看大江东注。昼夜走蛟龙，喜金山、不随波去。潮生潮落，不识几何年，京口驿，瓜洲渡。南北虚舟路。风流苏子，暇日寻僧语。解带镇山门，谈笑间、禅床何处。妙高台上，听水调歌头，月横江，风满树。搔首青天暮。"
"咸阳怀古","金","李庭","连鸡势尽霸图新，兀兀宫墙压渭滨。指鹿只能欺二世，沐猴那解定三秦！倚天楼观馀焦土，落日河山几战尘。今古悠悠同一辙，不须作赋吊前人。"
"过太原赠高天益","金","王遵古","辽海渺千里，风尘今二毛。心能如笔正，官不称才高。筦库非君事，山林必我曹。相期老乡国，拂石弄云璈。"
"野菊","金","王庭坚","斗鸡台下秋风里，白白黄黄无数花。日暮城南城北道，半随榛棘上樵车。"
"失题","金","王明伯","钓鳌公子铁心胸，兴在三山碧海东。千尺云帆己高揭，不知何日得秋风。"
"晓云次子端韵","金","党怀英","滦溪经雨浪生花，晓碧翻光漾晓霞。川上风烟无定态，尽供新意与诗家。"
"利涉道中寄子端","金","周昂","行武昌，望利涉。高青烟，低白雪，冈陵瀰漫沟浍灭。氤氲冷日从东来照我，清影忽作溪水卧明月。凌兢羸马猬毛缩，诘曲微行蛇腹裂。遗鞭脱镫初不知，指僵欲堕骨欲折。毡裘毛袜良可念，我自无备谁从辍。人家土榻借微暖，坐久清冰落须颊。黄花臞仙怯风驭，久向笙歌窟中蛰。径须持此远相饷，一洗夜堂花酒热。"
"王子端挽辞","金","路铎","才名如此不偿穷，再入承明一病翁。白发光阴文字里，黄华林麓画图中。谪仙犹想屋梁月，荆产空怀松下风。聊应世缘缘故在，会看归鹤语辽东。"
"挽黄华诗","金","冯璧","诗名摩诘画绝世，人品右军书入神。"
"子端山水同裕之赋","金","李纯甫","辽鹤归来万事空，人间无地著诗翁。只留海岳楼中景，长在经营惨淡中。"
"哭黄华","金","李纯甫","士价五羊皮，人生黍一炊。盖棺那可忍，挂剑不胜悲。向上谁曾到，而今渠得知。侍臣伤立本，老姥怒羲之。作病无如酒，穷愁正坐诗。中郎犹有女，少傅竟无儿。散落真行帖，飘零骚雅辞。儒林顿憔悴，未敢哭吾私。"
"黄华画古柏","金","密璹","黄华老人画古柏，铁简将军挽大弨。意足不求颜色似，荔支风味配江瑶。"
"题黄华江皋烟树二首 其一","金","雷渊","疏柳静茅亭，亭下长江路。不见亭中人，萧萧烟景莫。"
"题黄华江皋烟树二首 其二","金","雷渊","江山万里眼，一亭略约之。黄华未死在，看出画中诗。"
"题子端雪溪小隐图","金","张行简","出处皆天岂自由，仙标终合冠鳌头。不妨貌取黄华景，时向铃斋作卧游。"
"题黄华幽居图","金","李献甫","层层佛屋贴山腰，山下幽居胜午桥。物外人家无税后，閒中生理足渔樵。雁踰远障凌虚迥，人与高秋共寂寥。何处人间景如此，便应归隐不须招。"
"王元仲海岳楼同诸公赋","金","王珦","十二朱栏倚半空，元龙高卧定谁雄。檐楹翠湿蓬山雨，枕簟凉生弱水风。物色横陈诗卷里，云涛飞动酒杯中。谪仙会有骑鲸便，八极神游路可通。"
"九日月中对菊同禧伯郎中赋六首 其一","金","张本","花上清光花下阴，素娥惜此万黄金。一杯寒露三更后，谁信幽人更苦心。"
"九日月中对菊同禧伯郎中赋六首 其二","金","张本","九日馀香伴月明，一觞亦足畅幽情。青楼夜半琵琶语，不说人间有此清。"
"九日月中对菊同禧伯郎中赋六首 其三","金","张本","子山牢落去江南，赋主悲哀尚一堪。只恐秋天闻亦苦，并催红雨下霜岩。"
"观音阁","金","玫璨章","壮心期不负今游，大士相招到上头。仙境岂容人久坐，非因崄巘不能留。"
"河决开封有怀洪生彦先","金","金贡","饥饿出门去，偏逢河决时。存亡浑未卜，生死况分离。怜尔尚年少，如何辞故枝。征衣傥无恙，须早定归期。"
"吊李仲坦","金","刘昂","文章巧与世相违，身后新恩事已非。不及萋萋原上草，一番春雨绿如衣。"
"赐石右相琚生日之寿","金","完颜允恭","黄阁今姚宋，青宫旧绮园。绣絺归里社，冠盖画都门。善训怀师席，深仁寄寿尊。所期河润溥，馀福被元元。"
"阙题","金","完颜允恭","心与寥寥太古通，手随轻籁入天风。山长水阔无寻处，声在乱云空碧中。"
"云龙川泰和殿五月牡丹","金","完颜璟","洛阳谷雨红千叶，岭外朱明玉一枝。地力发生虽有异，天公造物本无私。"
"晚夏驿骑再之凉陉观猎山间往来十有五日因书成诗","金","蔡松年","兜罗葱郁浮空青，晓日马头双眼明。名山不作世俗态，千里倾盖来相迎。老松阅世几千尺，玉骨冷风战天碧。应笑年年空往来，尘土劳生种陈迹。山回晚宿一川花，剪金裁碧明烟沙。寒乡绝艳自开落，欲慰寂寞无流霞。明日行营猎山麓，古树寒泉更深绿。强临水玉照鬓毛，只恐山灵怪吾俗。陂潮不尽水如天，清波白鸥自在眠。平时朝市手遮日，思把一竿呼钓船。驿骑回时山更好，过雨秋容净如扫。山英知我宦游心，为出清光慰枯槁。可怜岁月易侵寻，惭愧山川知我心。一行作吏岂得巳，归意久在西山岑。他年俗累粗能毕，云水一区供老佚。举杯西北酹山川，为道此言吾不食。"
"漫成","金","蔡松年","人生各有适，一受不可更。违巳欲徇世，忧患常相婴。三军护汉将，九鼎调苍生。功名岂不美，强之辄无成。朝昏忘寝食，俯仰劳心形。何如从所好，足以安馀龄。予也一丘壑，野性真难名。力懦谢提剑，才拙惭穷经。疏放已成僻，纷华谁与争。惊鹿便草丰，白鸥愿江清。不堪行作吏，万累方营营。夜虑多俗梦，晓枕无馀酲。拄颊西山语，适意千里羹。尘土走岁月，秋光浮宦情。欲语个中趣，知音耿晨星。世途古今险，方寸风涛惊。封侯有骨相，使鬼须铜腥。誓收此身去，田园事春耕。"
"淮南道中五首 其一","金","蔡松年","南楚二月雨，淮天如漏卮。畏途泥三尺，车马真难栖。却思閒居乐，雨具无所施。高枕听檐声，炉烟晕如丝。"
"淮南道中五首 其二","金","蔡松年","吾年过五十，所过知前非。颜鬓日苍苍，老境行相追。?槔听俯仰，随人欲何为。归计勿悠悠，出处吾自知。"
"淮南道中五首 其三","金","蔡松年","南渡国不竞，晋民益疮痍。陶翁遂超然，不忍啜其醨。北窗谈清风，慨望羲皇时。道丧可奈何，抱琴酒一卮。"
"淮南道中五首 其四","金","蔡松年","三年镇阳游，春归绿扶疏。樱笋媚园林，日长閒枕书。行复当此时，凉尘暗归涂。会洗酴醾雪，月波浮秘壶。"
"淮南道中五首 其五","金","蔡松年","镇阳亘西南，山河在图画。花雨草烟间，人家或僧舍。经行每怅然，真赏知未暇。待予篮舆归，香火复莲社。"
"丁巳九月梦与范季沾同登北潭之临芳亭觉而作诗记其事以示范","金","蔡松年","高陵五六松，潭水涵清阴。白鸟如避世，巢居得幽深。杂花眩青红，苦节方森森。何人作虚亭，想像云栖心。我梦涉陈迹，君亦同登临。相与定嘉名，洗去花草淫。看云抚修碧，夕景低遥岑。风林淡秋月，霜枝鸣玉琴。两意谁识之，好处烦幽寻。閒居志则同，岁月能骎骎。时无陶彭泽，此曲难知音。亭前有奇石，迁流失山林。顾亦如我曹，鬓发风沙㑴。小儿重外物，列屋享千金。区区心甚长，因循困华簪。忽焉事大谬，危机恐难任。平生下泽车，斯言吾所钦。志士愿不辱，俗情便孔壬。自喜迹犹浅，凫雁容浮沉。泥行自萧散，世路皆崎嵚。此邦真可老，城郭环清浔。结庐与君俱，开写平生襟。里巷日还往，杖屦行讴吟。还寻梦游处，无忘神所箴。"
"庚申闰月从师还自颍上对新月独酌十三首 其一","金","蔡松年","伊昔三年前，淫雨催行辀。青灯忽今夕，华屋映高秋。华屋亦何为，百年竟山丘。适意在归与，肉食非我谋。"
"庚申闰月从师还自颍上对新月独酌十三首 其二","金","蔡松年","大块本何事，遑遑劳一生。所过种陈迹，岁月如流星。贪夫甘死祸，幅纸驰虚名。晋室有先觉，柴桑老渊明。"
"庚申闰月从师还自颍上对新月独酌十三首 其三","金","蔡松年","我家恒山阳，山光碧无赖。月窟荫风篁，十里泻澎湃。兹焉有乐地，不去欲谁待。自要尘网中，低眉受机械。"
"庚申闰月从师还自颍上对新月独酌十三首 其六","金","蔡松年","孟夏幽州道，上陉车轣辘。旌旗却南行，飞电随马足。行穷清颍水，不辨洗蒸溽。吾生岂匏瓜，一笑为捧腹。"
"庚申闰月从师还自颍上对新月独酌十三首 其七","金","蔡松年","灯花何太喜，似报天雨霁。客情念还家，如瞽不忘视。到家问松菊，早作解官计。青镜发萧萧，及此霜雪未。"
"庚申闰月从师还自颍上对新月独酌十三首 其八","金","蔡松年","鸣蛙属官私，庸儿固可笑。江山本谁争，但苦归不早。物情閒始见，宛转为君好。区区乞鉴湖，多事怜贺老。"
"庚申闰月从师还自颍上对新月独酌十三首 其九","金","蔡松年","天下任之重，人物古难得。谁为经济才，有亦未易识。吾曹与鸡鹜，官仓等伏食。行将问征途，满眼西山碧。"
"庚申闰月从师还自颍上对新月独酌十三首 其十","金","蔡松年","懦微莫如我，往往从险艰。譬之驱山麋，八銮困天闲。岂惟物违性，成功亦良难。风烟念何地，野水长松閒。"
"庚申闰月从师还自颍上对新月独酌十三首 其十一","金","蔡松年","出处士大节，倚伏殊茫茫。绝交苟不作，自足存嵇康。哲人乃知机，曲士迷其方。顾我类社栎，匠石端相忘。"
"庚申闰月从师还自颍上对新月独酌十三首 其十二","金","蔡松年","问舍前年秋，已买潭西地。高明鬼所瞰，聊取风雨蔽。濒溪树嘉木，成阴十年计。仍当作茅舍，名之以今是。"
"庚申闰月从师还自颍上对新月独酌十三首 其十三","金","蔡松年","斯言巳譊譊，要未离忧患。何时但饮酒，臧否了不关。不饮逝者多，秋草麒麟閒。怀哉竹林人，吾方仰高山。"
"七月还祁","金","蔡松年","洪河注天南，兵气横高穹。我从兵前来，归心疾惊鸿。官柳未摇落，莲荇香濛濛。吏舍在前村，旧年养疏慵。爰自三军去，青苔瘗人踪。夕阳叩柴门，欢迎来仆僮。浊酒古罍洗，停觞问新松。却对一床书，睡鸭孤烟中。土花晕湖玉，冰弦冷霜桐。灯火未可亲，露坐茅堂东。西山月中淡，夜茶煮松风。到床便安寝，不复知晨钟。平生幽栖心，斯言略形容。人道动有患，百态交相攻。而我触类真，冶容鄙青红。非才见临事，叩之辄空空。知难不知回，飘流剧飞蓬。暂去声利场，乐佚犹无穷。况于得行意，萧洒毕此躬。勿为才者传，从渠作夔龙。"
"庚戌九日还自上都饮酒于西嵓以野水竹间清秋岩酒中绿为韵十首 其一","金","蔡松年","鸡群媚稻梁，老鹤日疏野。人言随其流，故有不同者。"
"庚戌九日还自上都饮酒于西嵓以野水竹间清秋岩酒中绿为韵十首 其二","金","蔡松年","骨相乃封侯，铜腥能使鬼。文章亦可怜，不直一杯水。"
"庚戌九日还自上都饮酒于西嵓以野水竹间清秋岩酒中绿为韵十首 其三","金","蔡松年","在昔安九鼎，功名照帛竹。贞观用玄成，一士天下足。"
"庚戌九日还自上都饮酒于西嵓以野水竹间清秋岩酒中绿为韵十首 其四","金","蔡松年","忧国在肉食，敛玉峨清班。吾曹漫浪人，合眼松云间。"
"庚戌九日还自上都饮酒于西嵓以野水竹间清秋岩酒中绿为韵十首 其五","金","蔡松年","閒居度重九，昔贤爱嘉名。霜菊有正色，糟床逢圣清。"
"庚戌九日还自上都饮酒于西嵓以野水竹间清秋岩酒中绿为韵十首 其六","金","蔡松年","平生一丘壑，晚堕法家流。一点无俗物，今年真好秋。"
"庚戌九日还自上都饮酒于西嵓以野水竹间清秋岩酒中绿为韵十首 其七","金","蔡松年","谢公既经世，永怀东西岩。翠袖乱春光，轻云点风鬟。"
"庚戌九日还自上都饮酒于西嵓以野水竹间清秋岩酒中绿为韵十首 其八","金","蔡松年","我得秋风暇，鲈鱼一杯酒。佳人发浩歌，此乐当不朽。"
"庚戌九日还自上都饮酒于西嵓以野水竹间清秋岩酒中绿为韵十首 其九","金","蔡松年","去年哦新诗，小山黄菊中。年年说秋思，远目惊高鸿。"
"庚戌九日还自上都饮酒于西嵓以野水竹间清秋岩酒中绿为韵十首 其十","金","蔡松年","韪哉生处乐，陵谷异风俗。南枝吾永安，笑抚西嵓绿。"
"小饮邢嵓夫家因次其韵","金","蔡松年","东风初度野梅黄，醉我东山云雾窗。只今相逢暮春月，夜床风雨翻寒江。人生离合几春事，霜雪行㑴青鬓双。大梁一官且归去，酒肠云梦吞千缸。"
"閒居漫兴","金","蔡松年","归田不早计，岁月易云徂。但要追莲社，何须赐镜湖。簿书欺俗吏，绳墨守愚儒。安得如嵇阮，相从兴不孤。"
"师还求归镇阳","金","蔡松年","春风卷甲有欢声，渐识天公欲讳兵。节物无情新岁换，男儿易老壮心惊。落身世网痴仍绝，挂眼山光计未成。闻道恒阳似江国，一官漫学阮东平。"
"初卜潭西新居","金","蔡松年","乔木千章画不如，白鸥烟雨到江湖。谁为求仲营三径，窃比扬雄有一区。故国兴亡树如此，他年声利蔓难图。屋西便与秋山约，莫遣归来见白须。"
"寄王仲侯","金","蔡松年","冰簟风帘干柱宫，月华清浸雪芙蓉。谁教晓马三千里，好在行云第几峰。酒市乌纱怀李白，仙人鹤氅看王恭。拍浮花里知恩否，寄与新诗洗醉悰。"
"读疏咏之安阳对竹二诗怀家山次韵见意","金","蔡松年","短发新霜及未侵，几年和月买泉林。偶然行李对寒碧，忆得故园惊岁阴。枕上秋岚吹醉梦，门前沙鸟立清深。个中须著翛翛玉，落日微风伴我吟。"
"和子文寒食北潭","金","蔡松年","梦里潭光翠欲流，何时春水一虚舟。吾庐相见扶疏树，宦意浑如浩荡鸥。闻道西山明酒面，应无外物到眉头。别来谁唱惊人句，十里珠帘有莫愁。"
"雪晴呈玉堂诸公","金","蔡松年","雪晴松顶玉斓斑，晓眼清于化鹤山。欲立冻云搜杰句，却思仙客退清班。氍毹帐底沉香火，薝卜花中碧雾鬟。唤取广寒脩月手，月波千丈捲春还。"
"和子文晚望","金","蔡松年","醉眼郊原感慨生，夕阳长向古今明。高人法士互憎爱，美酒空名谁重轻。二顷只谋他日老，五弦犹喜晚风清。因君欲赋思归乐，安得穿云一笛横。"
"兵府得告将还镇阳府推官王仲侯以书促予命驾先寄此诗","金","蔡松年","老骥心疲十二闲，天教洗眼小江山。名园无处不宜酒，胜日有朋方解颜。老木溪光留月驻，禅房竹径约花关。先凭乐府求风骨，或有佳人字玉环。"
"初至遵化","金","蔡松年","出山风物便清和，森木如云秀霭多。白水临流照疏鬓，青门折柳记柔柯。重游化国惊岁月，有象丰年占麦禾。亦有黄公酒垆在，微官自要阻山河。"
"黄海棠","金","蔡松年","清阴不叹晚寻芳，缥缈缃云翠袖长。萼绿江花输带叶，醉红蜀艳恨无香。南州气味连三月，东晋风流共一觞。老眼寒来易愁绝，温柔乞与醉中乡。"
"槽声同彦高赋","金","蔡松年","糟床过竹春泉句，他日人云吾亦云。自爱淳音含太古，谁传清溜入南薰。秋风几共橙香注，晓月曾和鹤唳闻。我欲婆娑竹林国，洗空尘耳正须君。"
"韩侯晁仲许送名酒渴心生尘以诗促之","金","蔡松年","好在银瓶秋露光，借君云梦到枯肠。解浇万里客愁破，暂吐十年黄卷香。江水苦摇梁苑梦，海棠新学汉宫妆。天东四月春如许，坐待白衣投醉乡。"
"步寻野卉","金","蔡松年","风烟草木照人明，神药奇花问识名。闻道东州有仙窟，欲寻根拨学长生。"
"癸丑岁秋郊","金","蔡松年","漫漫黄云水清浅，碧花无处乱鸣蛬。此生愈觉田园乐，梦里晓山三四峰。"
"入关宿昌平","金","蔡松年","黄尘却送入关山，自斲何如二顷田。记得鸣蛬碧花句，蹉跎秋思又三年。"
"秋日","金","蔡松年","风萤开阖度松阴，松下飘然倦客心。几点清光照凉夜，何时远寺得幽寻。"
"高丽馆中二首 其一","金","蔡松年","蛤蜊风味解朝酲，松顶云痴雨不晴。悄悄重帘断人语，碧壶春笋更同倾。"
"高丽馆中二首 其二","金","蔡松年","晚风高树一襟清，人与缥瓷相照明。谢女微吟有深致，海山星月总关情。"
"西京道中","金","蔡松年","来时绿水稻如针，归日青梢没鹤深。莫忘共山买田约，藕花相间柳阴阴。"
"银州道中","金","蔡松年","小渡霜螯贱于土，重嵓野菊大如钱。此时最忆涪翁语，无酒令人意缺然。"
"高昌馆道中","金","蔡松年","雨馀嵓石古苔青，松里珠玑万叶明。渺渺绿畦看鹭立，深深清樾有蝉鸣。"
"黄海棠","金","蔡松年","轻如红豆排冰雪，一拂新鹅色更奇。不觉浓阴破明玉，有情谁解赏离披。"
"梅花","金","蔡松年","的皪横枝爱老崔，一尊长对画图开。此生端有梅花分，閒远春风入手来。"
"梨花","金","高士谈","中原节物正，梨花配寒食。黄昏一雨过，满地嗟狼籍。塞垣春巳深，花事犹寂寂。朝来三月半，初见一枝白。烂漫雪有香，珑松玉仍刻。芳心点深紫，嫩叶裁轻碧。懒慢不出门，双瓶贮春色。殷勤遮老眼，邂逅慰愁夕。一尊对花饮，况有风流客。酒阑思故乡，相顾空叹息。"
"将赴平阳诸公祖席分韵作","金","高士谈","灞桥波似箭，南浦草如裙。此夜灯前泪，他年日暮云。醉和酲一半，悲与笑相分。莫作阳关叠，愁多不忍闻。"
"予所居之南下临短壑因凿壁开窗规为书室坐获山林之趣榜曰野斋且作诗约诸友同赋","金","高士谈","我本麋鹿姿，强服冠与簪。束缚二十年，梦寐游山林。朅来古晋国，官舍南城阴。凿壁取棘豁，开窗舒滞淫。山光射几席，野色供登临。怡颜盼庭柯，明目增遥岑。草木递荣落，云烟自浮沈。玩彼物色变，感此岁月侵。兀坐独无人，窥檐啭幽禽。谁知城市中，阒若郊居深。巷陋颜子乐，地偏陶令心。一室亦何有，狼藉书与琴。晴晖朝徙倚，皎月夜相寻。欲赋畔牢愁，先为梁父吟。诗成辄自和，酒熟时孤斟。结茅会有期，种竹当及今。日来官更忙，尘埃满衣襟。暮归唯惫卧，筋力殊不任。常思返丘壑，岂愿纡朱金。遥知北山处，猿鹤馀清音。"
"春愁曲","金","高士谈","压花晓露万珠冷，金井咿哑转纤绠。宝阶寂寂苔纹深，东风摇碎湘帘影。芙蓉帐暖春眠重，窗外啼莺唤新梦。推枕起来娇翠颦，一线沈烟困金凤。游丝飞絮俱悠飏，慵倚绣床春昼长。郎马不嘶芳草暗，半筛急雨飞横塘。"
"次韵东坡定州立春日诗","金","高士谈","柳色看犹未，梅花折巳堪。流年空客恨，旧事与谁谈。落日窥愁绝，东风半醉酣。云深归晓雁，水暖浴春蚕。从事终无愧，空餐色有惭。家山方杳杳，官府谩覃覃。隐几心犹静，焚香鼻观参。语新怜鹊喜，声鄙恶鸱贪。旅迹何时定，归心不厌南。佳辰近烧烛，盛事忆传柑。学业虚千卷，生涯寄一庵。谁能吊双影，无月不成三。"
"集东坡诗赠程大本","金","高士谈","十围便腹贮天真，谋道从来不计身。公业有田常乏食，陶潜无酒亦从人。异同更莫疑三语，饥饱终同寓一尘。待我南游载君去，扁舟归钓五湖春。"
"晓起戏集东坡句二首 其一","金","高士谈","簟纹如水帐如烟，一榻清风直万钱。困卧北窗呼不起，老夫风味也堪怜。"
"晓起戏集东坡句二首 其二","金","高士谈","清风终日自开帘，吏散空庭雀噪檐。午醉醒来无一事，地偏心远似陶潜。"
"秋兴","金","高士谈","鼓角边城暮，关河古塞秋。渊明方止酒，王粲亦登楼。摇荡伤残岁，栖迟忆故丘。乾坤尚倾仄，吾敢叹淹留。"
"秋晚书怀","金","高士谈","肃肃霜秋晚，荒荒塞日斜。老松经岁叶，寒菊过时花。天阔愁孤鸟，江流悯断槎。有巢相唤急，独立羡归鸦。"
"早起","金","高士谈","晓起先乌鹊，愁多竟不眠。风霜严塞草，星月淡秋天。落叶亲携帚，垂瓶自汲泉。禁门朝万马，魂断忆当年。"
"春日","金","高士谈","迟日回轻暖，东风扫积阴。客愁眉上见，春意柳边寻。健犊躬耕计，归鸿去国心。醉乡如可隐，会放酒杯深。"
"次伯坚韵","金","高士谈","公道向来惟白发，浮生何处用黄金。东风吹散三年恨，春色惊回万里心。急景只教人貌改，沧溟不放酒杯深。异时傥及公荣酌，准拟归来卧柳阴。"
"次韵饮嵓夫家醉中作","金","高士谈","月中招得饮中仙，草露吹风洒净便。地有溪山真可乐，人如冰雪自无眠。清新李白诗能胜，勃窣张凭理最玄。功业本非吾辈事，此身聊复斗尊前。"
"晚登辽海亭","金","高士谈","登临酒面洒清风，竟日凭栏兴未穷。残雪楼台山向背，夕阳城郭水西东。客情到处身如寄，别恨他时梦可通。自叹不如华表鹤，故乡常在白云中。"
"棣棠","金","高士谈","閒庭随分占年芳，袅袅青枝淡淡香。流落孤臣那忍看，十分深似御袍黄。"
"雪","金","高士谈","蔌蔌天花落未休，寒梅疏竹共风流。江山一色三千里，酒力消时正倚楼。"
"苦竹","金","高士谈","密叶脩茎雨后新，肯因憔悴损天真。清如南国纫兰客，瘦似西山采蕨人。"
"睡起","金","高士谈","平生心性乐疏慵，多病追欢兴亦空。睡起不知春巳老，一帘红雨杏花风。"
"道中","金","高士谈","鸣鸠逐妇妇欲去，燕子引雏雏不来。树底树头千点雨，山南山北一声雷。"
"丙寅刑部中二首 其一","金","高士谈","世事邯郸枕，归心渭上舟。衅来无朕兆，意外得俘囚。忠信天堪仗，清明泽自流。藜羹犹火食，永愧绝粮丘。"
"丙寅刑部中二首 其二","金","高士谈","幽囚四十日，坐稳穴藜床。缧绁元非罪，艰难巳备尝。全家音顿阻，孤枕梦难忘。会有相逢日，牵衣话更长。"
"二月十一日见桃花","金","高士谈","鸣鸠天色半晴阴，竹屋松窗老寸心。闭户不知春早晚，桃花红浅柳青深。"
"志隐轩","金","高士谈","家居潇洒似江村，花草侵阶水映门。元亮结庐山挂眼，孔融好客酒盈尊。肯教轩冕移心志，未厌林泉入梦魂。我亦平生倦游客，一廛无处问东屯。"
"偶题","金","高士谈","羡他田父老于农，远是庄西与舍东。不似宦游情味恶，半生常在别离中。"
"宿田舍","金","马定国","狂风作帚扫春阴，投宿田庐话古今。尊俎只如平日事，干戈方识古人心。凄凉一树梅花发，迤逦千门柳色深。天子蒙尘终不返，酒酣相对泪沾襟。"
"清平道中","金","马定国","棘林苦苣野花黄，一马骎骎渡漯阳。别墅酒旗依古柳，点溪花片落新香。伏波事业空归汉，都护田园不记唐。今日清明过寒食，又将书剑客他乡。"
"长相思","金","马定国","历历春阳被群木，白沙浅水明如鹄。结庐聊可障雨风，学道未能充耳目。故人家居紫翠傍，枳篱日落青山长。岁云晏矣不可见，望尽楚天飞鸟行。"
"招康元质","金","马定国","此生依著定何如，不傍耕畴即钓蓑。北阜平芜随鸟远，东湖新涨与天多。诗成重墨题飞叶，睡起轻芒踏软莎。犹有客愁销不尽，风轩茶灶待君过。"
"雨晴离开化寺","金","马定国","涧谷流秋水，楼台入暮寒。连城遭雨积，一日得泥乾。利剑青鲨室，名驹白铁鞍。回头栖隐地，风树响珊珊。"
"秋日书事","金","马定国","南山悠悠去天尺，雀寒未晚争投棘。野人篱落不胜荒，溪欲绝流堆乱石。小园蔬药知有无，未免杖藜烦两屐。雾蒙甘菊细茎紫，风动牵牛晚花碧。邻舍翁归竹几空，秋天日落松窗寂。小杯翻酒足自娱，闾巷浮沈真可惜。"
"读庄子","金","马定国","吾读漆园书，秋水一篇足。安用十万言，磊落载其腹。北风熟柤梨，冷日照鸿鹄。人生固多事，端坐至秉烛。"
"雪霁","金","马定国","高岩旭日吐深赪，雪霁楼台白玉京。独往南塘探春色，枇杷花下竹鸡鸣。"
"寒食","金","马定国","燕泥半落乌衣巷，柳色全添绿绮窗。且伴丁香过寒食，弄晴蝴蝶一双双。"
"游何氏园","金","马定国","八尺龙蛇薜荔墙，瘦松疏竹更苍凉。梅花映水无人见，隔岸飞来片片香。"
"四月十日遇周永昌二首 其一","金","马定国","竹里涓涓雨未晴，日高窗牖受虚明。数家燕雀青雏出，是处园林绿颗成。贫觉酒杯真有味，病思丘壑岂无情。东山旧隐许相过，他日秋原看耦耕。"
"四月十日遇周永昌二首 其二","金","马定国","幼时种木巳巢鸢，犹向花前作酒颠。郭外青山招晓出，圃中明月照春眠。世无苏黄六七子，天断文章三十年。今日逢君如旧识，醉持杯杓望青天。"
"过李湘","金","马定国","数树高槐散乳鸦，时于缺处见黄花。凉风不断如流水，相对胡床坐日斜。"
"雪","金","马定国","红楼翠瓦不禁寒，欲剪梅花去路难。净扫竹亭聊饮酒，恰如明月照金盘。"
"怀高图南","金","马定国","刘叉一狂士，尚得韩愈知。君才百刘叉，知者果其谁。三随计吏贡，蹑履游京师。文章善变化，不以一律持。碧海涵万类，青天行四时。去年高唐别，河柳摇风枝。今年清明饮，高花见辛夷。兹来又几日，军檄忽四驰。尺书无处寄，相见果何期。白日斗龙蛇，黄尘笳鼓悲。春风独无忧，吹花发江湄。一杯送归雁，万里寄相思。"
"送王松年之汶上","金","马定国","去去东平道，飞辕不可攀。地邻邾子国，天近穆陵关。问俗徵前事，移家卜好山。溪堂醉花月，春兴几时还。"
"香严病中","金","马定国","九州四海尽行路，万户千门非我家。金弹不徒惊燕雀，春雷终待起龙蛇。"
"题崇子中庵","金","马定国","羡君高节似陶潜，五亩园林老不添。遁世人情虽淡薄，开门秋色自清严。案头黄卷香终日，砌下苍苔雨一檐。后夜中秋更应好，隔窗云木看飞蟾。"
"村居五首 其二","金","马定国","蚕蛹成蛾桑柘稀，海棠花发照窗扉。离骚读罢无人会，独立溪南看夕晖。"
"村居五首 其三","金","马定国","五月南风化蟪蛄，野塘晚笋未成蒲。柽花落尽红英细，沙渚鸳鸯半引雏。"
"村居五首 其四","金","马定国","柿叶经霜菊在溪，天寒落日见鸡栖。西家有客篘新酒，红叶萧萧盖芋畦。"
"村居五首 其五","金","马定国","岁暮行人竟不来，空吟溪树觅寒梅。何时消尽关山雪，收拾春风入酒杯。"
"宣政末所作","金","马定国","山杏山桃取次开，红红白白上楼台。移将海底珊瑚树，乞与人家也不栽。"
"舟次丹阳","金","祝简","船头东下趁晨钟，船外清霜气暗通。断雁声归烟霭里，孤帆影落月明中。隋河波浪千年急，梁苑池台一半空。试问碧堤无限柳，败条衰叶几秋风。"
"下第鱼台东寺","金","祝简","病眼逢花亦倦开，流莺飞去误相猜。多情却爱僧堂燕，才得春风却再来。"
"青奴","金","祝简","名实于人不可诬，马牛我亦受人呼。世间物化多难晓，谁谓此君为此奴。"
"杂诗二首 其一","金","祝简","雨后清寒满袖风，雁声南去暮云浓。秋来杞菊能多少，欲助盘餐自不供。"
"杂诗二首 其二","金","祝简","榴花娇欲斗罗裙，石竹开成碎缬文。更有戎葵亦堪爱，日烘红脸酒初醺。"
"虚极斋独坐","金","祝简","虚斋长铗短灯檠，明月当窗夜气清。却掩尘编时闭目，胡床独坐听秋声。"
"相国寺钟","金","祝简","寒鸡缩颈未鸣晨，已听舂容入梦频。未必佛徒知警悟，祗能唤起利名人。"
"春日","金","祝简","莺语相喧浩荡春，落花细点禁街尘。游丝飞絮狂随马，迟日和风欲醉人。"
"夏雨","金","祝简","电掣雷轰雨覆盆，晚来枕簟颇宜人。小沟一夜水三尺，便有蛙声喧四邻。"
"和常祖命二首 其一","金","祝简","著书不得自名家，卷里蝇头散眼花。未用一杯张翰酒，正须七椀玉川茶。"
"和常祖命二首 其二","金","祝简","操笔文章学古风，平生羞与腐儒同。相如虽有凌云赋，不及东方射守宫。"
"检旱","金","祝简","草树连云绿间黄，年饥村落自荒凉。晚蝉抱树声声急，野菊迎人细细香。"
"游龙门访潜溪僧舍","金","张子羽","入谷访精舍，钟声先远闻。阳光时翳竹，泉脉俄当门。山僧禁足久，瞑目诵微言。要知鹿台寺，但指山头云。策杖御栝西，幽兰秀荆榛。风烟浩难及，薄暮花纷纷。"
"宿宝应","金","张子羽","重岩烟霭合，宝閤春风暮。山深月影迟，坐久识归路。伊昔府中彦，征骖同夜驻。徂年能几时，变灭等轻雾。禅房伴茗饮，岂待酒中趣。卧来清不寐，瘦鹤惊宿露。黎明觅旧题，松间宛如故。"
"寿张和滑益之","金","张子羽","理发秋庭趁夕阳，静中谁可共传觞。云横故国三年别，水绕孤村六月凉。病眼只贪书味永，渴心频梦橘奴香。鱼山早有终焉计，少日应容解印章。"
"南越行","金","朱之才","南越太后邯郸女，皓齿明眸照蛮土。珊瑚为帐象作床，锦伞高张击铜鼓。太液池内红芙蓉，自怜谪堕蛮烟中。灞陵故人杳无耗，深宫独看南飞鸿。随儿作帝心不愿，惟愿西朝柏梁殿。茂陵刘郎亦可人，遣郎海角来相见。金猊夜燎龙涎香，明珠火齐争煌煌。番禺秦甸隔万里，今夕得遂双鸳鸯。白首相君佩银印，干戈欲起萧墙衅。莫言女子无雄心，置酒宫中潜结阵。汉家使者懦且柔，纤手自欲操霜矛。孤鸾竟落老枭手，可怜空奋韩千秋。楼船戈鋋师四起，或出桂阳下漓水。越郎追斩吕嘉头，九郡同归汉天子。尉□坟草几番青，霸业犹与炎洲横。玉玺初从真定得，黄屋却为邯郸倾。五羊江连湘浦竹，娇魂应伴湘娥哭。"
"后薄薄酒二首 其一","金","朱之才","薄酒可以谋醉，不必霞滋玉味。粗布可以御冬，不必狐貉蒙茸。丑妇可以肥家，不必楚女吴娃。独夫长夜商祚讫，羲和湎淫紊天历。李白跌宕三百杯，阮籍沈醟六十日。眠瓮吏部寡廉耻，解貂常侍隳法律。傥使饮薄酒，未见有此失。秦昭狐腋几丧首，郑臧鹖冠贻厥咎。尨裘金玦岂不哀，绣衣朱襮固无取。皆缘粗衣恶不御，贾祸招讥亦何有。夏姬灭两国，骊姬祸五世。捧心颦眉亡夫差，堕髻啼妆败梁冀。丑妇似可恶，终不至颠沛。劝君饮薄衣粗娶丑妇，此乐人间最长久。"
"后薄薄酒二首 其二","金","朱之才","薄酒粗衣吾何悲，丑妇自丑吾不知。道眼混圆宜不二，美恶妍陋无殊归。瓦罍石臼斟吾酒，脱粟藜羹皆可口。醉境陶然无后忧，玉盌浮蛆彼何有。汉文天子犹弋绨，士服粗布乃所宜。要绳屐葛同一暖，雾縠冰纨徒尔为。无盐如漆后齐桓，孟光举臼配伯鸾。古来倾城由哲妇，有国乃令家国安。我能遣妇缝粗对妇饮薄，傍人大笑吾不恶。"
"寓言二首 其一","金","朱之才","兽有善触邪，草有能指佞。兽草非有心，不移本天性。前王著臣冠，俾尔效端鲠。如何不称服，触指反忠正。吾欲取二物，豢植列台省。一令邪佞徒，奔逃亟深屏。"
"寓言二首 其二","金","朱之才","风雨晦时夜，鸡鸣有常声。霜雪枯万干，松柏有常青。内守初已定，外变终难更。若人束世利，浮沈无定情。俯仰效?槔，低昂甚权衡。反出木鸟下，徒为万物灵。"
"谢孙寺丞惠梅花","金","朱之才","我来泗水上，居与墟墓邻。弥望多枣栗，碍眼皆荆榛。忽忽度岁月，不知时已春。朝来佳公子，遗我梅花新。秀色照窗几，妙香袭衣巾。莽如瓦砾场，惊睹琼瑶珍。念昔客江南，千树临江津。吴侬不知贵，但与桃李伦。自从堕东土，梦绕江之滨。叹彼和鼎实，亦复生不辰。穷愁坐空山，豺虎杂凤麟。此赠意不浅，难为俗子陈。"
"次韵东坡跋周昉所画欠申美人","金","朱之才","巫峡昭君有奇色，毛生欲画无由得。但作东风背面身，看来已可倾人国。朝来睡起鬓发垂，手如春笋领蝤蛴。绣帷幽梦断难续，想像翠黛颦修眉。春光三月浓于酒，燕燕双飞莺唤友。不教腻脸露桃花，且喜腰支似杨柳。君不见汉宫多病李夫人，转面不顾君王嗔。古来画工画意亦自足，烟雾玉质何由真。"
"暴雨","金","朱之才","掣电奔雷晻霭间，崩腾白雨袭人寒。颓山黑雾倾浓墨，倒海冲风泻急湍。势似阳侯夸海若，声如项籍破章邯。炎歊一濯须臾耳，已看天围碧玉宽。"
"宿闲厩","金","朱之才","澹烟衰草慵回首，晚日残霞欲断魂。脱帽卸鞍投逆旅，萧萧黄叶水边村。"
"十月十五日夜作连珠诗四首 其一","金","朱之才","披衣开户几宵兴，永夜无眠魂九升。坐觉飞霜明瓦屋，天如寒鉴月如冰。"
"十月十五日夜作连珠诗四首 其二","金","朱之才","天如寒鉴月如冰，僵卧家僮唤不应。却忆少年游太学，萧然独对短檠灯。"
"十月十五日夜作连珠诗四首 其三","金","朱之才","萧然独对短檠灯，引睡翻书睡几曾。自笑年来忧患熟，跏趺真作坐禅僧。"
"十月十五日夜作连珠诗四首 其四","金","朱之才","跏趺真作坐禅僧，不学窗间故纸蝇。湛若琉璃含宝月，此中无减亦无增。"
"卧病有感二十韵","金","朱之才","皋苏粲园英，泽芝纷水叶。赤弁舞纤肌，黄袍缓老颊。鸣飞各有适，吾独嗟衰薾。齿发久已疏，又复失调燮。粱肉谢鼎俎，参苓富巾箧。葵扇风未来，桃笙汗初浃。呻吟和哀蝉，梦寐追化蝶。抚枕念平生，世故饱更涉。弱龄负奇志，胸蜺盘炜晔。夜徯傅嵓访，朝待渭滨猎。荀爽岁九迁，康侯日三接。功业著钟鼎，声名垂史牒。那知事大谬，举趾得踬跲。多难集暮年，百愿亡一惬。寒灰消寸心，清泪腐双㫸。坐令孤鹏骞，化作瘴鸢跕。忧来复自慰，人生几蓂荚。呼吸过百岁，俯仰失千劫。乘流须纵棹，遇坎即停楫。些语不成骚，商歌鼓长铗。"
"复用九日诗韵呈黄寿鹏","金","朱之才","忽忽天星二十九，当年曾醉琼林酒。春风射策紫垣深，犹记灵和殿前柳。与君虽异千佛名，出入南宫同户牖。春蚕食叶七千人，看君运笔如挥帚。妙龄忠气轶衡嵩，馀子纷纷真培塿。那知晚节岱阳城，白发苍颜两閒叟。君材有如万斛舟，顾我碌碌才筲斗。时穷壮士或饭牛，遇合封侯起屠狗。东皋有田供王赋，天寒且辍扶犁手。寂寥圭窦对书册，火冷灯青夜方久。先生乘兴肯相过，亦有青钱沽玉友。"
"七夕长短言","金","朱之才","牛不可以服箱，女不可以成章。其名则然实岂尔，政如箕斗难挹扬。河汉特水象，安有波浪为津航。惟鹊乃巢居，讵能上天搆桥梁。星经有躔次，东西永相望。今夕复何夕，乃谓合并如鸾皇。一人唱诞惑万世，浪令儿女争猖狂。瓠牛载槃何等秩，金梭掷地殊荒唐。吾命有贵贱，吾性本直方。探官与乞巧，是岂吾所臧。何如举酒邀明月，更遣清风屏炎热。星光落盏黄金空，露华糁袂真珠滑。我方幕天席地醉兀兀，痴牛騃女知何物。"
"水月有兴","金","朱之才","明月落湖水，天渊体俱一。浩荡碧琉璃，奁此寒玉璧。微风触湖波，合散作六七。浮光逐水纹，金蛇势盘结。人心湛寂初，与月同清质。外累一汩之，万态纷殊迹。因知养心者，无为风浪失。"
"病起书事","金","朱自牧","牢落衰年病转侵，医编药裹废閒吟。卧销白日尘凝屦，起对青铜雪满簪。霜后痴蝇看老态，天边倦鸟识归心。维摩不出文殊去，门巷萧条翠藓深。"
"晨起趋省","金","朱自牧","邻鸡一鸣仆再呼，三星已在东南隅。霜风绕屋伺我出，布衾尚欲留须臾。才疏性懒真勉强，饥寒见迫谁能逋。山灵笑我真有谓，能使我庾如陵乎。"
"自鄜州归至新市镇时方渡险喜见桑野","金","朱自牧","訚山自天降为田，洛水自瀑舒为渊。山川险尽鞍马稳，昔居?槔今乘船。三年官业无毫发，万里装囊更萧瑟。归来何以谢乡闾，细说艰难为土物。"
"自鄜州罢任归宿渑池道中有虎为暴","金","朱自牧","崤山之阿渑之浒，行路萧条正艰阻。日落山空涧水哀，市门静闭防饥虎。前年张茅杀饷妇，今岁食驴断行旅。我来万里逐一官，安可不戒为汝脯。昼持弓矢夜枕戈，静匿儿童防笑语。白额将军莫笑人，世无刘琨当畏汝。"
"趁鄜州过湖城县武帝望思台在焉","金","朱自牧","寒骨千年饮恨埋，馀哀空寄望思台。纵令曲沃精魂见，宁与商山羽翼来。赵虏典刑何足正，周公画像可怜开。忍心本自穷兵起，巫蛊焉能作祸胎。"
"年节岚州席上赠同知王子直中散","金","朱自牧","别时风雪暗龙津，一梦经年复见君。去国光阴虽易得，夹河形势且平分。心如征马常嘶代，身伴秋鸿却渡汾。此日一尊难惜醉，新年风景旧知闻。"
"送鄜州节判任元老罢任东归二首 其一","金","朱自牧","长途冰雪岁峥嵘，客里那堪送客行。万里归心应接淅，一尊别酒且班荆。春生汶水庭闱近，人去雕阴幕府轻。欲仗征鸿寄消息，地寒不肯过边城。"
"送鄜州节判任元老罢任东归二首 其二","金","朱自牧","都骑骎骎指汶阳，关门应识弃繻郎。暮寒烟浪归期阻，细雨檐花饮兴长。束带暂为彭泽令，曳裾休忤汉梁王。边城情味君应会，为说无憀与故乡。"
"小雨不出宁海司理厅","金","朱自牧","吏散庭空锁碧苔，冷官门户几曾开。疏疏细雨槐花落，寂寂虚堂燕子来。多病始知穷有鬼，独贤方觉仕无媒。故园抛掷奔驰外，刚道江山未放回。"
"刘仲规挽辞","金","朱自牧","富贵康强九十春，公归无憾我伤神。人间秀气还嵩岱，梦里行年属已辰。名姓空留耆旧传，衣冠不见老成人。凄凉通德门前路，无复青蒲裹画轮。"
"访山寺僧","金","朱自牧","踏破苍苔叩竹扃，晚晴庭院有馀清。幡腰落日红千飐，檐际遥岑翠一横。种秫公田聊卒岁，栽莲僧社拟投名。从今兴熟频来往，未信斋钟午后鸣。"
"谢吴堡知寨安巨济赠纸百幅","金","朱自牧","百幅溪笺远见羞，故人佳饷若为酬。幸将晚节收鱼网，未得良工起凤楼。柿叶学书差足慰，芸香辟蠹会须求。挥毫不见云烟落，愚贾操金愧暗投。"
"清河道中暮归","金","朱自牧","缓辔溪边喜乍晴，夕阳流水浸孤城。川平佛塔层层见，浪稳商舟尾尾行。十里烟霞随野步，两崖禾黍撼秋声。雨旸虽有丰年兆，久客都无地可耕。"
"冬日拟江楼晚望","金","朱自牧","万里长空淡落晖，归鸦数尽下楼迟。山如骇浪高低涌，天似寒灰黯淡垂。紫塞西横连统万，黄河东下接汾睢。此邦形势雄今古，只与羁人百不宜。"
"对雪","金","朱自牧","寂寂袁安舍，柴门雀可罗。青毡无旧物，黄竹有新歌。罢饮瓢仍弃，供吟笔旋呵。殷勤埽荒径，尚忆子猷过。"
"郊行","金","朱自牧","缓辔寻春水一涯，最怜朝雨浥轻沙。小溪烟重偏宜柳，平野云垂不碍花。青眼步兵元好酒，黑头江令未还家。兴长不觉归来晚，过尽城头阵阵鸦。"
"和郭仲荣郡城秋望","金","朱自牧","城高野阔思何穷，人在西风一笛中。楼影不摇溪水净，舂声相答暮山空。海天引望能供碧，霜树禁秋更倚红。回首客魂招不得，莼鲈归兴满江东。"
"甄庄三藏真身","金","孙九鼎","生自龟兹国，来从大业年。缘甄驻飞锡，梦白出重泉。铁石亦有毁，筋骸何尚全。应知待弥勒，万劫庇山川。"
"春阴","金","刘修撰彧","似雨非晴意思深，宿酲牵率泥重衾。苦怜燕子寒相并，生怕梨花晚不禁。薄薄帘帏欺欲透，悠悠歌管压来沉。南园北里狂无数，唯有芳菲识此心。"
"秋雨得云字","金","刘修撰彧","一室萧然半掩门，檐牙悬溜喜初闻。栖鸦不动寒偎树，过雁无声冷贴云。历耳半随风淅沥，舞阶仍带叶缤纷。隔篱为问东皋叟，麰麦前春定十分。"
"来远驿雪夕","金","赵可","江上东风冷不禁，晚云翻手弄晴阴。春来天气不全好，夜久雪花如许深。煖老正思燕地玉，辟寒谁有魏台金。空斋寂莫青绫被，学得东山拥鼻吟。"
"云兴馆晓起","金","赵可","双旌晚泊云兴馆，对面高峰绝可人。一夜山云飞作雪，要誇千树玉璘珣。"
"南园步月","金","刘汲","云横树外山，树映山巅月。微风拂寒枝，疏光散清樾。幽欢难相遇，此景安可忽。从来山水心，不为尘埃没。"
"不如意","金","刘汲","朝亦不如意，暮亦不如意。今日只如此，来日复何异。一欢强欲谋，百忧已先至。乃至尘网苦，动辄心万计。高轩与华冕，傥来亦如寄。规规必欲求，愈劳终不遂。善哉荣?期，自宽以遣累。"
"庆州回过盘岭宿义园","金","刘汲","随马雨不急，催人日欲晡。山从林杪出，路到水边无。拘缚嗟微宦，崎岖走畏途。村家应最乐，鸡酒夜相呼。"
"家僮报西嵓栽植滋茂喜而成咏","金","刘汲","孤云出岫本无心，何用微名挂士林。近日故园消息好，西嵓花木已成阴。"
"留别四弟","金","刘汲","对床喜清夜，尊酒话平生。自是今宵雨，于人却有情。"
"酒中作","金","刘汲","树暗春将老，酒阑人欲归。裴佪风月夜，花絮一帘飞。"
"春郊","金","刘瞻","桑芽粒粒破春青，小叶迎风未展成。寒食归宁红袖女，外家纸上看蚕生。"
"无极道中","金","刘瞻","银河淡淡泻秋光，缺月梢梢挂晚凉。马上西风吹梦断，隔林烟火路苍茫。"
"所见","金","刘瞻","倾欹石片插涟漪，上有萧萧杨柳枝。藻荇半浮苔半湿，浣纱人去不多时。"
"郝吉甫蜗室","金","郝俣","草草生涯付短椽，身随到处即安然。功名角上无多地，风月壶中自一天。世路久谙甘缩首，曲车才值便流涎。一生笑我林鸠拙，辛苦营巢二十年。"
"听雪轩","金","郝俣","扶疏窗外竹，岁暮亦可爱。萧散轩中人，高节凛相对。清寒入梦境，风雨号万籁。觉来闻雪落，淅沥珠玑碎。饥肠出佳句，亹亹入三味。华堂沸丝竹，此乐付儿辈。"
"魏处士野故庄","金","郝俣","郊原冷落霜风后，桑柘萧条兵火馀。试问当时卿与相，几家犹有旧田庐。"
"七月十五日夜显仁寺东轩对月","金","郝俣","野迥云归尽，山高月上迟。暗萤依露草，惊鹊绕风枝。素影随波远，新凉与酒宜。中秋更有味，试为卜归期。"
"应制状元红","金","郝俣","仙苑奇葩别晓丛，绯衣香拂御炉风。巧移倾国无双艳，应费司花第一功。天上异恩深雨露，世间凡卉漫铅红。情知不逐春归去，常在君王顾盼中。"
"叠翠楼","金","郝俣","画楼西畔石州山，指点云烟识翠鬟。回首十年真一梦，淡天如水夕阳閒。"
"题均福堂三首 其一","金","郝俣","憧憧车马竞春游，不见溪堂五月秋。卧听云涛舂午枕，梦随鸥鸟落沙洲。"
"题均福堂三首 其二","金","郝俣","为鱼为鸟知谁是，看水看山俱得意。存亡贵贱听天公，只有归休须早计。"
"题均福堂三首 其三","金","郝俣","归休得计即归来，林下空言只可咍。莫待山灵嫌俗驾，却将鞍马觅尘埃。"
"次仁甫韵","金","郝俣","渺渺横烟渚，凄凄挂月村。酒非邻舍取，诗复故人论。世态乌栖屋，生涯雀在门。西山却多思，松雪动吟魂。"
"题温容村寺壁","金","郝俣","草树醒朝雨，乌鸢快晚晴。山光自明润，野气亦凄清。茗碗閒中味，纹楸静里声。此怀能自适，未要缚簪缨。"
"故城道中同元东岩赋","金","郝俣","客亭南北厌飘零，尚喜扬镳过故城。桐叶不堪追往事，泥丸尤足见民情。青山阅世几兴废，白塔向人如送迎。伫立夕阳无限思，西风禾黍动秋声。"
"晚过寿宁","金","郝俣","稻垄分棋局，松门入画图。牛羊归自急，鸥鹭宿相呼。落日低青嶂，高风起暝途。归僧上烟霭，回首愧区区。"
"子文致君九日用安字韵聊亦同赋","金","郝俣","旅食京华秋又残，旧游真似梦槐安。閒居浪说重阳好，尘世端知一笑难。黄菊已堪增怅恨，白衣无复慰荒寒。马头明月应相笑，依旧红尘满客鞍。"
"题孔氏园亭","金","郝俣","严胜诸孙贤至今，相承种德满家林。绿槐丹杏风流远，翠竹苍松岁月深。倾盖昔谁陪俊赏，过庭今复嗣徽音。此生夙有东游愿，杖屦他时或可寻。"
"揽秀轩","金","郝俣","寺得新游处，轩馀旧赋诗。山川蒲子国，松柏晋侯祠。行止非人力，登临且岁时。道人应笑我，真负鹿门期。"
"上巳前后数日皆大雪新晴游临漪亭上","金","郝俣","十日阴风料峭寒，试从花柳问平安。野亭寂历春将晚，山径萦纡雪未乾。足踏东流方纵酒，手遮西日悔投竿。渊明正草归来赋，莫作山中令尹看。"
"奉陪太守游南湖同鄗令赋","金","郝俣","翠幄千章荫晚空，年华心赏两无穷。云头欲落催诗雨，池面微生解愠风。经笥使君谈似绮，仙舟令尹饮如虹。娵隅自适清池乐，不信参军是郝隆。"
"三月望日次边德举揽秀轩","金","郝俣","水绕千家邑，山围一席天。桑麻新雨露，桧柏老风烟。梦后馀芳草，愁时更杜鹃。亦知推不去，端用得忘年。"
"新秋","金","郝俣","旅食京华困郁蒸，可人秋意又新晴。夜窗便觉风千里，晓镜从添雪数茎。蝉噪不离羁客耳，燕归还动故园情。软红尘外西山色，乞与閒人眼暂明。"
"寺楼晴望","金","郝俣","诘曲阑干面翠微，葱笼窗户溢清晖。雨侵斜日明边过，云望山前缺处归。多病过春犹止酒，薄寒向晚却添衣。宦名不负沧波愿，羞见陂田白鸟飞。"
"题五丈原武侯庙一首","金","郝中","筹笔无功事可哀，长星飞堕蜀山摧。三分岂是平生志，十倍宁论盖世才。坏壁丹青仍白羽，断碑文字只苍苔。夜深老木风声恶，尚想褒斜万马来。"
"许下三庚剧暑甚于他州怀思故乡峄山山水真清凉境界也感而作诗","金","张公药","鲁东百里近，福地曰凫绎。千峰开玲珑，绝涧泻湍激。岱宗古独尊，象纬了不隔。此山许攀联，朝著有班秩。虚岩互霞蔚，秀石森玉立。泉声动环佩，林乐尽竽瑟。树老润饶菌，果熟香陨实。漱风松落花，泓雪崖溜蜜。木皲虎磨痒，沙迥鸟伸翮。竹叶若来往，桃源当甲乙。曾经晋人隐，喜脱尘䋄密。事往不记年，人说犹前日。我来官许下，触暑病逾剧。慢肤便枕簟，白汗沾巾帻。屡辍五夜眠，辄废中盘食。炎官令方虐，著意不怜客。语此作惆怅，可以知得失。遥知旧经行，云起水边石。平生二三子，相对坐横策。今世葛天民，何容挽之出。"
"往鄜州","金","张公药","出门旋复入崎岖，行路真将蜀道如。埽冻村童烧积叶，趁春田妇鬻新蔬。雪花被岸中流黑，云气涵山众壑虚。老子频年厌羊酪，故溪新绿正肥鱼。"
"二月","金","张公药","二月芳事何等好，南陌东城饶物华。春风无意管杨柳，晴日有心烘杏花。故山随分可娱老，宦游到处聊为家。梦归草堂捲疏箔，几点白鸥眠浅沙。"
"西湖","金","任诟","西湖环武林，澄澄大圆镜。仰看湖上寺，即是镜中影。湖光与天色，一碧千万顷。堤径截烟来，楼台自昏暝。"
"济南黄台三首 其一","金","任诟","满目江南烟水秋，济南重到忆南游。便欲移家渔市侧，轻蓑短棹弄扁舟。"
"济南黄台三首 其二","金","任诟","柴扉水际昼还扃，落日城头晚更明。深绿淡黄洲渚冷，败荷无数似临平。"
"济南黄台三首 其三","金","任诟","绿柳桥边簇锦鞍，红纱影里照烟鬟。归来书几高烧烛，浑似江乡一梦间。"
"苏州宴","金","任诟","苏州女儿嫩如水，髻耸花笼青凤尾。十二红裳酽梳洗，植立唱歌烟雾里。一人丰秾玉手指，袖挽翠云弹绿绮。落花一片天上来，似欲随人波江水。曲终宴阕歌一觞，行人南游道路长。明日松江千万顷，烟波云树春茫茫。"
"庚辰十二月十九日雪","金","任诟","冯夷揃水翻银玑，北风浩浩如兵威。琼台玉榭压金碧，三十六宫明月辉。五更待漏鸡人唱，近卫胪传九天上。须臾龙驭踏飞瑶，万户千门寂相向。皓齿才人宫袖窄，巧画长眉梅半额。含嚬一笑竞春妍，绣勒锦鞯生羽翮。城外雪深回马首，别殿传觞灯作昼。欢声一曲借春谣，半夜西园满花柳。沾濡已见盈阡陌，况是隆冬见三白。帝力如天人得知，今庆明年好春泽。"
"忆郎山","金","任诟","万壑溪流合，千峰木叶黄。郎山五千丈，独立见苍苍。"
"巨然山寺","金","任诟","孤撑山作碧螺髻，漫散水成苍玉鳞。野寺荒凉人不到，水光山影正横陈。"
"浙江亭观潮","金","任诟","海门东向沧溟阔，潮来怒捲千寻雪。浙江亭下击飞霆，蛟蜃争驰奋髯鬣。钜鹿之战百万集，呼声响震坤轴立。昆阳夜出雨悬河，剑戟奔冲溃寻邑。吴侬稚时学弄潮，形色沮懦心胆豪。青旗出没波涛里，一掷性命轻鸿毛。须臾风送潮头息，乱山稠叠伤心碧。西兴浦口又斜晖，相望会稽云半赤。诗家谁有坡仙笔，称与江山作勍敌。援毫三叫句不成，但觉云涛满胸臆。"
"三月七日登龙尾山寺","金","冯子翼","古寺寻龙尾，山城送马蹄。花浓香腽肭，泉瑩冷玻璃。寒食春无几，催归日欲西。春风吹病眼，烟树远凄迷。"
"和张浮休旧韵","金","冯子翼","嫩水笼篁碧，新霜染树红。石潭沉晓月，山雨暝秋空。灯火吟窗下，关河醉眼中。西风唤张翰，南望思何穷。"
"赠张寿卿","金","冯子翼","美如冠玉张公子，知是留侯几世孙。老境流离少欢趣，天涯邂逅对清尊。貂裘聊作西州客，物化终同北海鲲。十日相从又言别，关山明月正销魂。"
"岐山南显道冷香亭","金","冯子翼","溪桥小雪晴，水村霜月冷。暗香林薄间，得偶璀璨影。殷勤南夫子，移植在人境。芝兰馥氤氲，珠壁照光炯。小屋茅草盖，幻此萧洒景。看花爇松明，醒醉漱苔井。文章聊嬉戏，辞气颇驰骋。州县不著脚，时人笑清鲠。我官西州掾，簿领不知省。频遭官长骂，势屈石在顶。门庭可张罗，陋巷车辙静。山歌听嘲哳，舞伎或瘤瘿。引睡阅文史，朝日无从永。梦到五柳庄，身居六盘岭。朅来南山下，旅思凄以耿。金罍照衰朽，玩味得俄顷。傍人怪迂疏，佳处当自领。"
"怀郭硕夫刘南正程云翼","金","史旭","已将春梦等浮生，更著秋光比宦情。薄有酒销閒日月，苦无心向老功名。黑城村晚鸦千点，白土坡高雁一声。天末何人慰寥索，正思张丈与殷兄。"
"早发驼驼堋","金","史旭","郎君坐马臂彫弧，手撚一双金仆姑。毕竟太平何处用，只堪妆点早行图。"
"梨花","金","史旭","少年携酒日寻花，老去花前欲饮茶。今日传觞似年少，一枝香雪上乌纱。"
"早春","金","边元鼎","春风走尘沙，鸟语满京国。东皇发潜润，土木变颜色。桃李争妩媚，白红姹容饰。唯有松柏姿，依然蔽崖黑。"
"村舍二首 其二","金","边元鼎","墙外青山半在楼，山村尽晚雨翛翛。旃裘拥肿无馀事，尊酒飘零又一秋。学得屠龙无用处，秪如画虎反成羞。回头为向渊鱼道，鸿鹄而今不愿游。"
"怀友","金","边元鼎","曾联金辔赏春风，花里风前酒面红。行乐昔年君我醉，诗觞何日我君同。一声啼鸟青春晚，几树残红野寺空。相忆情怀正萧索，半山夕日水声东。"
"夜深","金","边元鼎","月落秋山万象清，湿萤微近露枝明。梦魂黯淡家千里，鼓角凄凉夜几更。弟子亡来乡校冷，舍人别后子虚成。银河渐转梧桐黑，何处江湖望客星。"
"春花零落","金","边元鼎","春花零落雁秋悲，已过流年二十期。有舌能忘坐鞯辱，无金莫怪下机迟。世情冷热虽予问，人事升沈未汝知。何日上方容请剑，会乘风雨断鲸鲵。"
"出门骑马","金","边元鼎","出门骑马即三千，面目尘埃动惨然。生计若为田二顷，饥颜翻愧宦三年。乾坤造物能无用，富贵由时枉自鞭。达否从今已知计，五湖烟里有渔船。"
"帝城","金","边元鼎","帝城回想梦魂中，秋月春花在处同。朱雀桥南三月草，凤皇楼上四更风。锦囊别后吟笺少，玉笛閒来酒盏空。赢得当时旧标格，九分憔悴入青铜。"
"新香","金","边元鼎","新香终比旧香浓，只是相逢久不容。绣被暂同巫峡梦，银鞍多负景阳钟。宝檀烟断閒金兽，玉锁声传恼睡龙。帘影渐分风又起，一塘秋水落芙容。"
"闻箫","金","边元鼎","弄玉吹箫玉琯低，秋风散入满天悲。沧波夜涨龙吟细，琪树霜风凤啸迟。汉月有情如静听，萧郎无路不相知。秦楼虚负清宵意，惆怅乘鸾旧有期。"
"和致仕李政奉韵","金","边元鼎","车马年年陌路尘，安知六骥过窗频。云泉是处堪为乐，轩冕从来只累人。浮世梦中无限事，红颜花上霎时春。五湖兴有扁舟笛，好在晴天月一轮。"
"别友","金","边元鼎","从来鸡鹤不同群，泾渭何人与细分。镜里光阴谁念我，云中岐路已饶君。清觞且吸年时月，白雪休徵梦里云。别后相思不相见，水边黄叶暮山村。"
"送妹夫之太原","金","边元鼎","山含秋气冷参差，送客西城落日低。怨别弟兄归怏怏，恋乡车马去迟迟。浮萍聚散元无定，流水东西却有期。惆怅黄榆故山路，碧天回首雁南飞。"
"惜春","金","边元鼎","春来春去恼春情，花落花开又几经。夜雨多情爱沾洒，杨花无赖只飘零。每成宴赏须成醉，不恨归来却恨醒。眼见红英留不住，绿枝深处一星星。"
"客思","金","边元鼎","客思逢春易感伤，不堪残泪爱家乡。离亲恍惚来千里，糊口凄凉在四方。羞向孙刘图富贵，浪从李杜学文章。官街坐对黄昏月，半屋清灯满地霜。"
"梦断","金","边元鼎","绣枕红衾晚意浓，啼莺大似不相容。梦魂苦恨归来早，不尽瀛洲第一峰。"
"花开人散二首 其一","金","边元鼎","花开人散正消魂，花语无情独闭门。看即春光留不住，一声啼鴂又黄昏。"
"花开人散二首 其二","金","边元鼎","閒花閒草满芳洲，春水无人自在流。白日迟迟倦游子，一声啼鸟一声愁。"
"闻笛","金","边元鼎","雌鸾无凤怨西风，月女愁寒泪洒空。牙板急随声不断，满天敲碎玉玲珑。"
"王文伯还家诗以迎之","金","边元鼎","陌上东风故国春，瘦骖羸仆倦行尘。十年一梦成何事，千首新诗不负人。重对孤灯听软语，遽怜华发各清贫。西斋烟草应知旧，桃李新蹊满四邻。"
"晚行","金","边元鼎","隔浦行闻晚寺钟，断坡寂历对寒松。苍烟暮合孤城暗，破月微昏远岫重。宿翼飞投空自急，断蓬无计竟何从。新年又入应添岁，归把青铜怨暮冬。"
"山中","金","边元鼎","世路风波老不禁，一廛归买就槐阴。坐诗为累言难解，因酒成狂病转深。山月荒凉窥断梦，壁灯青黯伴微吟。十年积毁应销骨，岂碍孤云万里心。"
"自叹","金","边元鼎","终日忘言一炷香，散花时复绕绳床。久贫自沃三彭炽，一醉齐休六贼狂。道士生涯孤似鹤，衲僧门户冷于霜。自知衰病耽杯酒，拟及温柔老是乡。"
"新秋示友","金","边元鼎","一顷山田半已芜，闭门高卧著潜夫。不才分作沟中断，旧好谁瞻屋上乌。南阮强须攀北富，东丘何用叹西愚。自怜幽默相忘久，斗鸟鸣蝉枉叫呼。"
"偶题二首 其一","金","边元鼎","当年乐事叹今衰，人世空惊日未移。风榭醉眠摧凤烛，雨窗狂饮殢蛾眉。长松茂草穷年事，野水孤村入梦时。强镊鬓丝临晚镜，瞥然尘念不胜悲。"
"偶题二首 其二","金","边元鼎","短发临风懒不冠，洼尊尘坌寂无欢。离骚夕赋醒尤独，孤愤空书说转难。晚节惯成林壑僻，幽居深入水云寒。苍崖瘦柏无穷思，鹄立溪头尽日看。"
"閒题","金","边元鼎","十年一梦到灰心，归鬓吴霜渐欲侵。物外少逢稀有鸟，冶中仍作不祥金。閒云阁雨终何事，枯木因风亦自吟。却叹渊明非达道，无弦犹是未忘琴。"
"荅文伯二首 其一","金","边元鼎","老情无赖畏虚劳，已绝朱弦又一操。閒事每来知酒圣，浮生欲去愧僧高。息心钟鼎休看镜，安枕茅茨不梦刀。遥羡郭西王处士，道傍羸马咏风骚。"
"荅文伯二首 其二","金","边元鼎","晓窗清镜卷浮埃，恨入新秋不可裁。露浥野花三径合，风传云壑七松哀。忘机鱼鸟真相识，落手功名亦傥来。万古消沈一杯酒，直须白骨点苍苔。"
"阅见一十首 其一","金","边元鼎","君居淄右妾河阳，平白相逢惹断肠。蜡烛已残歌欲阕，并教离恨绕飞梁。"
"阅见一十首 其二","金","边元鼎","萧史吹笙凤女台，月高霜冷凤笙哀。不堪好酒沈沈夜，又遣青鸾独自来。"
"阅见一十首 其三","金","边元鼎","凤纸衔封玉镜台，绣鸾传记已相猜。倾城笑脸千金样，莫对閒人一例开。"
"阅见一十首 其四","金","边元鼎","歌里冲冲笑里嗔，深情会处几何人。凭君为向五陵道，冶叶倡条不是春。"
"阅见一十首 其五","金","边元鼎","笑里低眉引醉波，阆风秋月一声歌。明知画烛无情物，何是尊前泪更多。"
"阅见一十首 其六","金","边元鼎","笑不成欢歌敛眉，景阳钟动酒阑时。此情却羡牵牛会，一岁相过可是迟。"
"阅见一十首 其七","金","边元鼎","牛女佳期岁一过，都缘迢递隔金河。可怜马上香车畔，只隔珠帘更不多。"
"阅见一十首 其八","金","边元鼎","轻莲素质澹萧萧，叶密溪深未可招。雨暗兰舟人去后，却容白鹭逞风标。"
"阅见一十首 其九","金","边元鼎","双鸾夹镜凤横钗，捧额黄梅小雁排。为报阿环休调戏，双成西母总相猜。"
"阅见一十首 其十","金","边元鼎","腻发堆云镜舞鸾，五云仙洞接清欢。归来失却吹箫伴，肠断昆山昨夜寒。"
"赠燕","金","李晏","王谢堂前燕，秋风又送归。向人如惜别，入户更低飞。海阔迷烟岛，楼高近落晖。不知从此去，几日到乌衣。"
"题武元直赤壁图","金","李晏","鼎足分来汉祚移，阿瞒曾困火船归。一时豪杰成何事，千里江山半落晖。云破小蟾分树暗，夜深孤鹤掠舟飞。梦寻仙老经行处，只有当年旧钓矶。"
"嗅梅图","金","李仲略","胧胧霁色冷黄昏，缺月疏篱水外村。人在天涯花在手，一枝香雪寄销魂。"
"莲塘陪诸公赋","金","李仲略","潦倒何堪接俊游，神仙空羡李膺舟。官曹只在空湖畔，簿领如山屋打头。"
"凌虚堂","金","乔扆","木暗苍烟合，池荒碧草深。高台平竹杪，幽径入花阴。奔走成何事，登临慰此心。晚凉山更好，风处一披襟。"
"墨梅一十首 其一","金","刘仲尹","瘦损昭阳镜里春，汉家公主奉乌孙。泪痕滴尽穹庐月，谁道神香解返䰟。"
"墨梅一十首 其二","金","刘仲尹","绝缨人醉烛花残，主意方浓未厌欢。十五琼儿梳洗薄，琵琶才许近帘弹。"
"墨梅一十首 其三","金","刘仲尹","生憎施粉与施朱，换骨玄都亦自姝。疏影冷香题不到，梦惊烟雨暗西湖。"
"墨梅一十首 其四","金","刘仲尹","赵郎爱香人不知，罗浮山下有佳期。春寒彻骨角声起，才记参横月堕时。"
"墨梅一十首 其五","金","刘仲尹","君王凤驾九龙池，后辇传呼召雪儿。狼藉玉台银烛暗，丁香小麝印宫眉。"
"墨梅一十首 其六","金","刘仲尹","钟鼓沈沈度苑墙，玉绳初直殿东厢。荀妃早发鸡鸣埭，残月微分烛下妆。"
"墨梅一十首 其七","金","刘仲尹","衡州何处问花光，抹月批风只欠香。安得江南断肠句，为题风雨浣啼妆。"
"墨梅一十首 其八","金","刘仲尹","高髻长蛾满汉宫，君王图玉按春风。龙沙万里王家女，不著黄金买画工。"
"墨梅一十首 其九","金","刘仲尹","古绢谁藏谢女真，天寒翠袖一招魂。江山嫁尽风流梦，雪满冰溪月挂村。"
"墨梅一十首 其十","金","刘仲尹","妙画工意不工俗，老子见画只寻香。未应涂抹相欺得，政自不为时世妆。"
"自理","金","刘仲尹","日日南轩学蠹鱼，隐中独爱隐于书。儿痴妇笑谋生拙，不道从来与世疏。"
"西溪牡丹","金","刘仲尹","为云为雨定成虚，醉脸笼娇试粉初。举国春风避姚魏，换胎天质到黄徐。百年金谷凭栏袖，三月扬州载酒车。我欲禅居净馀习，湖滩枕石看游鱼。"
"秋尽","金","刘仲尹","利禄蜗涎壁，年华蚁梦槐。秋随庭树老，寒逐雁声来。养性论三适，分愁咏七哀。闭门人客少，书籍绕床堆。"
"晚阴","金","刘仲尹","岁涝饶秋雨，云寒结暝阴。晚芳留冻蝶，疏木立饥禽。閒觉交游减，衰从老病寻。安眠恐徼倖，底用说初心。"
"冬日","金","刘仲尹","刁骚短发镊还生，镜里形骸只自惊。睡枕食槃翻岁月，头风股痹识阴晴。鸠栖任笑谋生拙，兔简难忘照眼清。不用暖炉公库酒，试容拥被听鸡声。"
"寒夜","金","刘仲尹","漏声穿竹夜霜清，尽著功夫伴短檠。睡足梅花半梢月，虚徐老鼻学香生。"
"秋日东斋","金","刘仲尹","一区寂莫子云家，便腹那能贮五车。筋力只今如老鹤，笔头新爱绾秋蛇。树间风定叶漫径，篱外雨寒梅著花。胜日一尊能笑客，更须官鼓候晨挝。"
"窗外梅蕾二首 其一","金","刘仲尹","玉儿秀稚云幄藏，鼻观巳觉瓶水香。过眼空花均一寓，十分春色属秋堂。"
"窗外梅蕾二首 其二","金","刘仲尹","细蕾初看柳麦肥，春风得得绕窗扉。道人方作玉溪梦，石坞竹桥风雪飞。"
"初秋夜凉","金","刘仲尹","小虫机杼月西厢，风雨才分半枕凉。白发自疏河汉梦，一瓶秋水玉簪香。"
"谢孔遵席后堂画山水图","金","刘仲尹","家在龙沙弱水东，朅来尘世笑春风。都将天外蓬壶景，漏作人间画手工。玉腕雪回犀管细，宝煤香散凤绡空。只应大地山河影，常记飞鸾下月中。"
"别墅 其一","金","刘仲尹","墙根雨大土花碧，秋笋寒添一两茎。爱买僻书人笑古，痛憎俗事自知清。黄花催织钿钿出，白发欺人故故生。饘粥年来我稍具，厌随鞍马逐浮名。"
"别墅 其二","金","刘仲尹","风雨驱寒入弊裘，閒斋气味冷飕飕。年华过眼惊飞鸟，利禄催人窘督邮。灶下旋添温坑火，床头剩买读书油。可人谁似黄夫子，著意裁诗寄四休。"
"龙德宫","金","刘仲尹","碧栱朱甍面面开，翠云稠叠锁崔嵬。连昌庭槛浑栽竹，罨画溪山半是梅。藻井香销尘化䋄，铜栏秋涩雨留苔。只应千古华清月，狼藉春风愧露台。"
"酴醾","金","刘仲尹","相看绝似好交友，著眼江梅季孟中。海窟笙箫来鹤背，月林冰雪绕春风。满前玉蕊名尤重，特地梨花梦不同。安得涪翁香一瓣，种成聊供小南丰。"
"夏日","金","刘仲尹","床头书册聚麻沙，病起经旬不煮茶。更为炎蒸设方略，细烹山蜜破松花。"
"不出","金","刘仲尹","好诗读罢倚团蒲，唧唧铜瓶沸地炉。天气稍寒吾不出，氍毹分坐与狸奴。"
"一室","金","刘仲尹","老来湖海愧陈登，只有头须未是僧。坐对黄昏钟鼓定，竹根吹火上吟灯。"
"淮安行","金","刘迎","淮安城壁空楼橹，风雨半摧鸡粪土。传闻兵火数年前，西观竹间藏乳虎。迄今井邑犹荒凉，居民生资惟榷场。马军步军自来往，南客北客相经商。迩来户口虽增出，主户中间十无一。里闾风俗乐过从，学得南人煮茶吃。青衫从事今白头，一官乃得西南陬。宦游未免简书畏，归去更怀门户忧。世缘老矣百不好，落笔尚能哦楚调。从今买酒乐升平，烂醉歌呼客神庙。"
"修城行","金","刘迎","淮安城郭真虚设，父老年前向予说。筑时但用鸡粪土，风雨即摧乾更裂。秪今高低如堵墙，举头四野青茫茫。不知地势实冲要，东连鄂渚西襄阳。谁能一劳谋永逸，四壁依前护塼石。免令三岁二岁间，费尽千人万人力。"
"河防行","金","刘迎","南州一雨六十日，所至川源皆汎溢。黄河适及秋水时，夜来决破陈河堤。河神凭陵雨师借，晚未及晴昏复下。传闻一百五十村，荡尽田园及庐舍。我闻禹时播河为九河，一河既满还之他。川平地迥势随弱，安流是以无惊波。秪今茫茫馀故迹，未易区区议疏辟。三山桥坏势益南，所过泥沙若山积。大梁今世为陪京，财赋百万资甲兵。高谈泥古不须尔，且要筑堤三百里。郑为头，汴为尾，准备他时涨河水。"
"普照旃檀像旧物也方丈老人比以见还作诗谢之","金","刘迎","我昔游京师，稽首礼瑞像。堂堂紫金身，示现大法藏。装严七宝几，重叠九霞帐。光如百千日，晃耀不容望。想初法王子，运力摄诸匠。瑰材发神秘，妙斲出智创。风流蜀居士，翰墨老弥壮。雷霆大地底，音乐诸天上。犹疑三十二，不具梵音相。不知一点真，正胜千语浪。呜呼五因缘，语绮反成谤。我今独何幸，相见问无恙。文殊本无二，何处觅真妄。庶修香火供，获脱烦恼障。天龙想惊喜，诃卫日归向。巳觉海潮音，人天会方丈。"
"梁忠信平远山水","金","刘迎","忆昔西游大梁苑，玉堂门闭花阴晚。壁间曾见郭熙画，江南秋山小平远。别来南北今十年，尘埃极目不见山。乌靴席帽动千里，只惯马蹄车辙閒。明窗短幅来何处，乱点依稀涴寒具。焕然神明顿还我，似向白玉堂中住。濛濛烟霭树老苍，上方楼阁山夕阳。一千顷碧照秋色，三十六峰凝晓光。悬崖高居谁氏宅，缥缈危栏荫青樾。定知枕石高卧人，常笑骑驴远游客。当时画史安定梁，想见泉石成膏肓。独将妙意寄毫楮，我愧甫立随诸郎。此行真成几州错，区区世路风波恶。还家特作发愿文，伴我山中老猿鹤。"
"连日雪恶用聚星堂雪诗韵","金","刘迎","朔风朝来放云叶，纷纷吹落龙沙雪。山河大地同一如，变化须臾亦奇绝。参天松顶老犹强，抢地竹头低欲折。乱飘书帙爱窗明，狂入地炉惊火灭。重衾方拥肤尚粟，冻笔将书肘先掣。未容衰白点鬓华，只许醉红生面缬。何人清唱堕梁尘，有客高吟霏锯屑。昔贤句法今尚在，断臂阿谁心地瞥。后生旷世安敢望，故事历劫徒能说。是中圣处公会无，一粒灵丹工点铁。"
"徐梦弼以诗求芦菔辄次来韵","金","刘迎","昔闻赵州老，老大犹汎爱。说法利人天，机缘不胜载。当年镇府话，盖以小喻大。具眼领略之，于兹岂无待。呜呼后来者，见趣远不逮。又闻东坡公，谪居饱鲑菜。暮年海南住，几席溪山对。自馔一杯羹，老狂犹故态。最喜霜露秋，味出鸡豚外。乃知作诗本，口腹不无赖。风流二大士，妙处无向背。在家与出家，相投若针芥。先生今复然，秀句笔端快。谁云修法供，游戏出狼狈。一饱待明年，桑麻歌佩佩。"
"再次前韵","金","刘迎","神农尝草木，济世以仁爱。根源列郡出，品目成书载。中云莱菔根，试验颇为大。昌谷呕时须，文园渴尝待。食异地黄并，效与芜菁逮。岂惟齿众药，政自冠诸菜。五州风土宜，罫布畦垄对。垦锄尽众力，封培穷百态。翠角春雨中，黄花晚烟外。日送盘箸资，岁给瓶罂赖。片玉出头颅，层冰起肤背。脆美掩莼葵，甘辛敌姜芥。物生贵有用，对此一何快。储贮得沈涵，弃遗免狼狈。但足齐人餐，何惭楚臣佩。"
"鳆鱼","金","刘迎","君不见二牢山下狮子峰，海波万里家鱼龙。金鸡一唱火轮出，晓色下瞰扶桑宫。槲林叶老霜风急，雪浪如山半空立。贝阙轩腾水伯居，琼瑰喷薄鲛人泣。长镵白柄光芒寒，一苇去横烟雾间。峰峦百叠破螺甲，宫室四面开蚝山。碎身粉骨成何事，口腹之珍乃吾祟。郡曹受赏虽一言，国史收痂岂非罪。筠篮一一千里来，百金一笑收羹材。色新欲透玛瑙盌，味胜可挹葡萄醅。饮客醉颊浮春红，金盘旋觉放箸空。齿牙寒光漱明月，胸臆秀气喷长虹。平生浪说江瑶柱，大嚼从今不论数。我老安能汗漫游，买船欲访渔郎去。"
"楼前曲","金","刘迎","楼前山色秋横碧，楼下水光秋漫白。眼看对此千里愁，楼下长歌古离别。萧萧郎马何时归，雁奴去作斜行飞。灞桥过客夕阳远，渭城行人朝雨微。玉凄花冷令人瘦，日暮倚楼双翠袖。蕙炷犹残鸂鶒香，曲尘半著鸳鸯绣。五云飞过芙蓉城，洞天冷落云间笙。妾身有愿化春草，伴君长亭仍短亭。"
"题十眉图","金","刘迎","宝箱拂尘金?钺，周昉丹青见真笔。春风曾忆赋妖娆，人共画图成十一。烛奴香底花光凝，铮铮铁响闻三更。车声雷动不通语，眼态波横空送情。蛮云盘鹤辽天阔，犀玉依依对书札。人生何处不相逢，还醉武陵溪上月。"
"云中君图","金","刘迎","衣若新沐兰汤薰，灵巫拜舞方迎神。恍然相见帝者服，九歌昔咏云中君。画史亦可人，妙入造化域。羽衣玉尘美且閒，此意不知何处得。空明倏忽纷溟濛，胡为眷眷临寿宫。飘然来下复远举，想像决去随飞龙。祠空人散秋萧瑟，落日猿声唤秋色。湘天极目青茫茫，凭高一望无南北。"
"楚山清晓图","金","刘迎","山娟娟，江茫茫，缘山林木老已苍。穿林细路萦羊肠，汀洲人家兰杜香。两山秀出江中央，宛如双剑森锋铓。层峦架空化宝坊，塔波突兀一气傍。鸡声喔喔林鸟翔，顾瞻曙色开东方。清风宿雾方苍凉，兜罗绵网淡平野，紫磨金饼暾浮桑。橹声才动欲离岸，钟韵已残犹殷床。当年有米维楚狂，生子亦复肖阿章。想从乃翁住朝阳，收拾山绿餐湖光。膝前翰墨观琳琅，此图戏出遂擅场。彼众史者何敢当，不然安得牙签犀轴古锦囊，赏览一朝蒙古皇。"
"题刘德文戏綵堂","金","刘迎","邮传文书日旁午，过眼不容留顷许。先生遣决谈笑间，退食归来奉慈母。吾不爱锦衣荣归誇梓里，吾不爱绣衮徒步登槐府。传家所爱作宁馨，入室不愁无阿堵。堂中怡愉奉颜色，堂下嬉戏同儿女。十分寿斝汎醇酎，五色綵衣纷杂组。映阶萱草弄春色，循陔兰叶荣朝雨。先生蕴藉古人似，早岁声名天尺五。拘縻岂合坐冗曹，献纳直宜趋禁所。更书屈指今几日，伫看褒诏传天语。龙光歆艳动庭闱，汤沐疏封分郡土。芝封钿轴烂云锦，羽衣宝帔辉金缕。形容何止入画图，歌咏亦须流乐谱。区区贱子独何幸，晚喜宗盟同鼻祖。他年一笑约升堂，万石尊前拜严姥。"
"送刘德正","金","刘迎","骥騄蚁垤空，莫干犀革断。人材必超轶，物理乃融泮。先生廊庙具，冰雪自湔盥。十年处䌓剧，风力济详练。堂堂八面敌，了了一笑粲。云中国西邑，食货资转挽。中台辍之去，正倚咄嗟办。从容九年蓄，坐想出鞭算。向来盐铁使，绪业著家传。春朝观上计，广厦奉閒燕。行矣需诏除，鹓行耸荣观。"
"盘山招隐图","金","刘迎","溪山不难买，所费千金储。不如数峰云，朝昏对吾庐。交游岂无人，转盼伤离居。不如吾兄弟，相应如笙竽。左侯蓟名族，温温器璠玙。身虽市朝寄，心与功名疏。伯也亦可人，文华炳于菟。风神耸魁伟，襟韵含冲虚。平生一片心，缘尘不关渠。相期有幽事，岁晚山林俱。綵服照黄冠，欢呼奉亲舆。大妇侍巾帨，中妇供庖厨。诸孙戏膝前，翩然凤将雏。朝采南涧芹，莫漉西溪鱼。烟霞入杖屦，风月来窗疏。观竹上巢云，礼佛登香炉。红龙雪浪涌，白塔苍烟孤。冰弦写天籁，茶瓯泛云腴。快哉天下乐，俯仰馀何须。正恐左太冲，招隐昔所无。"
"寄题禹城孙氏茂德亭","金","刘迎","济南孙夫子，养素抱绝识。家有五亩园，种树如种德。枝叶深覆护，根本饱封殖。要令方寸地，不著荆与棘。流芳被邻里，馀荫连阡陌。居然物随化，草木尽佳色。河阳艺桃李，寿张莳梓漆。至今青史上，相望如黑白。乃知百年用，赖此一日积。君今尚隐约，白首勤垦辟。人心亦天理，否泰有终极。会待东风来，吹春满花国。"
"南口","金","刘迎","危峰张屏帏，峻壁开户牖。崩腾来阵马，翔舞下灵鹫。秀色纷后前，晴岚迷左右。重阴忽障翳，虚籁竞呼吼。深迂爱风日，高亢扪星斗。帝居望北阙，村落当南口。军都汉时县，遗迹奄存否。中郎读书处，遗构想摧朽。谁云用武地，经训乃渊薮。我家胶东湄，朴学叹白首。居邻通德里，况此见师友。惭无书带草，采采为盈手。何以醉先生，清溪绿如酒。"
"晚到八达岭下达旦乃上","金","刘迎","车马两山间，上下数百里。萦纡来不断，奕奕似流水。鲸形曲腰膂，蛇势长首尾。我车从其间，摇兀如病齿。推前挽复后，进寸退还咫。息心固安分，尚气或被指。徐趋自循辙，躁进应覆轨。行行非我令，柅亦岂吾使。倦仆困号呼，疲牛苦鞭箠。紞如五更鼓，相庆得戾止。归来幸无恙，喘汗正如洗。何以慰此劳，村醅正浮蚁。"
"出八达岭","金","刘迎","山险略巳出，弥望尽荒坡。风土日巳殊，气象微沙陁。我老倦行役，驱车此经过。时节春已夏，土寒地无禾。行路不肯留，奈此居人何。作诗无佳语，以代劳者歌。"
"隰川","金","刘迎","隰川来西州，数郡被其利。刺陵放而南，奔驶不可制。兹焉幸不幸，长策未容议。且复观其澜，雄豪快人意。"
"上谷","金","刘迎","磨笄耸然来，隰水汹而去。山川俯城郭，藩翰重畿辅。桑麻数百里，烟火几万户。长桥龙偃蹇，飞阁凤腾翥。传闻山西地，出入此其路。源源百货积，井井三壤赋。蒲萄秋倒架，芍药春满树。盘躄多布韦，婵娟半娥素。永怀小靖节，厚德皆忠恕。至今受一廛，如昔歌五裤。伤心隔生死，知巳今有数。归日当驱车，生刍奠其墓。"
"蔡有邻碑","金","刘迎","我为山西行，叱驭过近县。传闻蔡有邻，石刻古今冠。风流书以来，妙绝隶之变。银钩鸾凤舞，铁画蛟龙缠。凭谁致墨本，故旧诧珍献。正恐赋分薄，一夕碎雷电。平生六一老，集古藏千卷。惜此方殊邻，公乎未之见。"
"车轣辘","金","刘迎","马虺隤，牛觳觫，山行萦纡车轣辘。路旁指点是官人，老矣一翁双鬓秃。汝牛幸可耕，汝马幸可骑，有此可载琴书归。胡为奔走东西道，白发刁骚被人笑。"
"沙漫漫","金","刘迎","沙漫漫，草班班，南山北山相对看，我行乃在山之间。行人仰不见飞鸟，树木足知边塞少。沙漫漫，草班班，我行欲趁西风还。仆夫汝莫愁衣单，我但着衣思汝寒。"
"摧车行","金","刘迎","浑河汹涌从西来，黄流正触山之崖。山崖路窄仅容过，小误往往车轮摧。车摧料理动半日，后人欲过何艰涩。深山日暮人巳稀，食物有钱无处觅。何时真宰遣六丁，铲此叠嶂如掌平。憧憧车马山西路，万古行人易来去。"
"败车行","金","刘迎","前车行，后车逐，车声夜随山诘曲。前车失手落高崖，车轮直下声如雷。同行急救救不得，人牛翻压鸣声哀。我时潜闻后车说，前车使牛何太拙。只知拍手笑前人，不道后来当改辙。前途犹有坡陀在，后车当以前车戒。"
"数日冗甚怀抱作恶作诗自遣","金","刘迎","生涯吾亦爱吾庐，踏地从来出赋租。胸次有怀空磈磊，人间无处不崎岖。扶摇安得三千里，应见真成百亿躯。直欲弃家参学去，一龛香火供斋盂。"
"寄题安嵓起官舍北溟","金","刘迎","一轩高占凤麟洲，要作人间汗漫游。海国风烟自朝暮，洞天日月几春秋。梦魂欲拂三花树，活计聊随一叶舟。待我丹成访君去，阆风佳处卜菟裘。"
"莫州道中","金","刘迎","枫林叶叶堕霜红，天末晴容一镜空。野旷微闻鸟乌乐，草寒时见马牛风。人生险阻艰难里，世事悲歌感慨中。白发孀亲倚门处，梦魂千里付归鸿。"
"上施内翰","金","刘迎","十年不见建安公，草木依然臭味同。赖有酒尊烦北海，可无香瓣礼南丰。天墀礼乐三千字，海国鹍鹏九万风。正以高轩肯相过，免教书客感秋蓬。"
"题吴彦高诗集后","金","刘迎","片云踪迹任飘然，南北东西共一天。万里山川悲故国，十年风雪老穷边。名高冀北无全马，诗到西江别是禅。颇忆米家书画否，梦魂应逐过江船。"
"代王簿上梁孟容副公二首 其一","金","刘迎","妙年椽笔赋长杨，一日声名满四方。天上风流青琐客，人间嘉庆绿衣郎。锦囊看读金花诰，画戟閒凝燕寝香。预恐政成趋急诏，海沂无计驻王祥。"
"代王簿上梁孟容副公二首 其二","金","刘迎","自笑微官马骨高，十年霜鬓雪刁骚。长林丰草未适性，尖帽短靴安得豪。名宦真同一鸡肋，簿书空束两牛腰。故园清兴湖山里，归去经营一把茅。"
"清明前十日作","金","刘迎","雨馀天气动朝寒，寒食都来数日间。羯鼓催开小桃李，画屏围出好溪山。尘埃老我真堪笑，风物撩人欲破悭。梅雪巳残春过半，一尊无处与公閒。"
"闻丘丈晚集庆寿作诗戏之","金","刘迎","桃李欲开风雨多，花时犹得屡经过。缓听一曲玉连琐，满汎十分金卷荷。红烛影纱闻唤马，翠罗承袜见凌波。杜陵老矣孤春事，奈此诗愁恼乱何。"
"明日复会客普照继呈此诗去及瓜不数日矣","金","刘迎","室中呼起散花天，来伴维摩到处禅。百刻篆香消昼永，一番风雨破春妍。云山真欲追聱叟，风腋何妨借玉川。他日相思共明月，旧游应说禁烟前。"
"观古作者梅诗戏成一章","金","刘迎","翠袖佳人修竹傍，风姿绰约破湖光。静中惯识形神影，妙处谁知色味香。观想有灵通水月，孤音无侣伴冰霜。故人愁绝今何许，烟雨霏霏子半黄。"
"秋郊马上二首 其一","金","刘迎","故垄松楸暗，空城草棘荒。数峰横鸟道，一径绕羊肠。桑叶露仍沃，稻花风已香。儿时十年梦，怀旧一悲凉。"
"秋郊马上二首 其二","金","刘迎","海色楼台市，山容水墨图。风疏水杨柳，烟瘦石菖蒲。岁熟多同社，村閒绝诟租。平生亦何事，尘土眷吾庐。"
"赠人","金","刘迎","何必罗浮访稚川，相逢一笑共谈玄。蓬莱咫尺三万里，铜狄因循五百年。梦幻莫论身外事，啸歌聊得醉中天。几时丹灶同收拾，去入云山了旧缘。"
"别后有怀元济","金","刘迎","闻说风流靖长官，宦游寥落废清閒。酒狂吞尽喙三尺，诗瘦耸成肩两山。世事君方厌蜗角，生涯我欲赋鱼蛮。脱身何日扁舟去，相对一蓑烟雨间。"
"赠董丞秉国","金","刘迎","迫窄十年冠盖场，谁怜王谢有诸郎。俗缘不脱三生债，豪气都无万丈长。遣兴久凭诗作社，避愁专欲酒为乡。黄尘投老逢青眼，赖有知音未可忘。"
"闻彦美服药以诗问讯","金","刘迎","耳边尘事且无喧，听我归耕郭外村。贱子自藏蜗壳舍，故人谁并雀罗门。书窗共作三年计，尊酒相逢一笑温。不信家山不堪隐，仇池今在古铜盆。"
"和人七夕韵","金","刘迎","今古良宵此会同，望穷云物有无中。人间钿合三山隔，天上灵槎一水通。鳷鹊楼空纨扇月，鸳鸯机冷苧罗风。不须更乞蛛丝巧，久矣人生百巧穷。"
"海上","金","刘迎","潮蹙三山岛，烟横万里沙。蜃楼春作市，鼍鼓暮催衙。一曲水仙操，片帆渔父家。安期定何处，试问枣如瓜。"
"次曹次仲韵因以自感","金","刘迎","自笑区区学道难，未容香火访名山。因循忧患馀生里，收敛光芒窘步间。白社祝公今日始，丹丘容我几时还。相从愿结翻经会，共过壶中日月閒。"
"寒食阻雨招元功会话","金","刘迎","满城风雨殿馀春，燕坐翛然亦可人。杨柳杏花相对晚，石泉槐火一时新。愁边兴味浑宜酒，句里机缘欲脱尘。早晚阿咸来过我，坐中软语慰情亲。"
"次韵诸园不暇游览","金","刘迎","故人家有小池台，桃李成蹊手自栽。尊酒几时邀客去，园林无日不花开。丹青一一归图画，红紫纷纷费剪裁。胜槩须公与题品，杖藜何惜醉中来。"
"自解","金","刘迎","投绂归来岁月过，清閒殊胜吏分窠。人思狡兔藏三窟，我愿白鸥同一波。棋局何妨烂樵斧，印章终欲博渔蓑。人间万事俱尘土，醉倒尊前奈我何。"
"陪诸友登三山亭二首 其一","金","刘迎","半濠清浅芰荷彫，落日登临未寂寥。山色逼秋浑作市，海声迎暮欲吞潮。沙头白鸟疑相熟，木末青旗苦见招。不似常时对官府，可无閒话及渔樵。"
"陪诸友登三山亭二首 其二","金","刘迎","霜林馀叶未全彫，极目西风对泬寥。万里沙荒秋后草，三神山动晚来潮。移尊正及兵厨近，结客何须驿骑招。老素抚床端可必，未甘随分隐耕樵。"
"秋郊","金","刘迎","秋水四五尺，暮山三两峰。浮云白毫相，落日紫金容。蓑笠前村笛，楼台古寺钟。殷勤小平远，图画记渠侬。"
"次刘元直韵二首 其一","金","刘迎","秋来何事忆归频，正以家无妒妇津。未许桂枝招隐士，不妨桃叶赠行人。梦䰟历历千山远，客宦悠悠五斗贫。犀箸鸾刀许何日，归来举案得纷纶。"
"次刘元直韵二首 其二","金","刘迎","半年归梦别离间，只有音书雁足还。罗幕翠横秋掩冉，玉壶红湿泪斓斑。天明不作雾非雾，月破可怜山复山。准拟春风对眉膴，一尊相对洗愁颜。"
"次韵夜雨","金","刘迎","海山何处是蓬瀛，节物催人意自惊。客里厌逢今旧雨，梦馀愁听短长更。故园颇觉归期缓，老境难堪此段清。想得诗成正萧瑟，竹窗灯火夜微明。"
"代人忆旧","金","刘迎","缓步素丝障，微吟紫绮裘。醉便风侧帽，歌爱月明楼。犀轴题春恨，铜荷滴夜愁。风流十年梦，灯火漫扬州。"
"梅","金","刘迎","谁道江梅驿信迟，碧琅玕里见横枝。为寻疏影暗香处，独立嫩寒清晓时。嚼蕊不妨浮白饮，认桃休赋比红诗。平生东阁风流在，何逊而今鬓欲丝。"
"题雪浦人归图","金","刘迎","乱目宝花雨，过眉斑竹筇。拿音迎画鹢，喜态动乌龙。水镜千江月，风琴万壑松。遥知永今夕，情话得从容。"
"归来图戏作","金","刘迎","云髻春风一尺高，笑携儿女候归桡。情知一首閒情赋，合为微官懒折腰。"
"城南庵","金","刘迎","故乡归思白云边，瓶钵东来想浩然。桑下久无三宿恋，室中今许一灯传。梦惊城郭风尘窟，兴寄湖山雪月船。老矣重游恐难得，平生四海与弥天。"
"书何维桢见赠诗后","金","刘迎","尘埃握手众人中，草木从来臭味同。春夏我虽迷出处，交游君不异初终。赤黄晚岁徵奇梦，清白平生继古风。叹息蜀州人日作，伤心不觉涕无从。"
"寄题蓟丘僧房","金","刘迎","道人休去白云边，老矣分明懒瓒然。参学谁能知许事，退休聊得息诸缘。忘形马迹车尘外，适意山光水影前。想得松根憩寂莫，坏残云衲半垂肩。"
"虚春亭","金","刘迎","碧琅玕里小蘧庐，想像幽人手植初。不独禅心破诸有，还于法性识真如。应缘任笑风月底，出世要观霜雪馀。他日升堂参玉版，会须傍出赏春蔬。"
"雨后","金","刘迎","尘埃日日厌风霾，一雨方容眼界开。水底天光大圆镜，树头山色小飞来。马牛涉地无相及，鸥鹭知人已不猜。更得扁舟待明月，一杯容我醉云罍。"
"题归去来图","金","刘迎","笔端奇处发天藏，事远怀人涕泗滂。馀子风流空魏晋，上人谈笑自羲皇。折腰五斗几钱直，去国十年三径荒。安得一堂重写照，为公桂酒泻蕉黄。"
"过关渡水图","金","刘迎","短车无复驾青牛，散策方来对白鸥。烟水从容许君独，暂须分我一船秋。"
"寄题孔德通东园","金","刘迎","花木阴阴一亩宫，平生高兴与谁同。尊罍北海无虚日，乡里东家有故风。先业固知衣钵在，大门何惜橐奁空。襄阳耆旧今谁识，尚喜风流见阿戎。"
"次韵郦元与赠于元直道旧二首 其一","金","刘迎","人物伤心万马空，于今声价歘然东。教条不独行千里，筹策曾经奉一戎。事契百年知有自，笑谈三语记无同。白头赖有髯参在，解说当时喜怒公。"
"次韵郦元与赠于元直道旧二首 其二","金","刘迎","倦游方叹锦囊空，此道谁知一夕东。客里簿书惭老子，诗中旗鼓避元戎。叩门莫厌经过数，促席聊容语笑同。此乐秪忧儿辈觉，不应品藻待渠公。"
"彦美生朝","金","刘迎","壮日里闾侠，臂弯双角弓。绣鞯金匼匝，貂袖紫蒙茸。云态自苍狗，玉辉犹白虹。为君占寿骨，诗句有清风。"
"张萱戏婴图","金","刘迎","犀颅玉颊宁馨子，雾鬓云鬟窈窕娘。三十年前大门日，忆观群戏碧方床。"
"河桥","金","刘迎","桃李香中八九家，青旗高挂绿杨斜。晚来风色渡头急，满地萧萧杨白花。"
"昌邑道中","金","刘迎","屋角鸡号夜向晨，客床相对话悲辛。流离仅脱哙等伍，老大空为济上人。却扫欲安无事贵，累人犹属有锥贫。故山邻里今安否，归去同寻笋蕨春。"
"题仲山枝巢","金","刘迎","镜中青鬓雪霜皤，岁月从教落魄过。物理不容人太过，生涯休叹我无多。百年竟似蝇钻纸，万事终同鼠饮河。秪恐徐公宿缘在，东风时梦海棠窠。"
"望少室","金","许安仁","名山都不见真形，万仞盘盘入杳冥。安得云间骑白鹤，下看三十六峰青。"
"送二道者归汾州","金","许安仁","介休山下两閒人，来访汾阳旧使君。明日却归尘外去，一双白鹤上青云。"
"草木虫鱼咏二首 其一","金","许安仁","蝇钻故纸竟不悟，蛾扑明灯甘丧生。大似盲人骑瞎马，不知平地有深坑。"
"草木虫鱼咏二首 其二","金","许安仁","蓬在麻中应自直，茑生松下亦能高。不关若辈工攀附，物理由来系所遭。"
"少室道中","金","许安仁","少室峰头晓月沈，千家城郭淡阴阴。五更鸡唱残星灭，马上看山过少林。"
"游泰安竹林","金","许安仁","萧寺天教胜处安，峰峦腾掷水云閒。客来总说游山好，不道山僧却厌山。"
"穆陵道中二首 其一","金","党怀英","沂山一何高，群峰郁孱颜。我行问遗老，云此小太山。望秩有常祀，其神号东安。草荒穆妃坟，雨剥汉武坛。神仙果何在，可想不可攀。千年等一昔，俯仰悲人寰。东望蓬莱宫，咫尺沧波间。"
"穆陵道中二首 其二","金","党怀英","重山复峻岭，溪路宛盘盘。流水滑无声，暗泻溪石间。岸草凄以碧，鲜葩耀红丹。高云映朝日，流景青林端。我行属朱夏，欲愒不得閒。山中有佳人，风生松桂寒。"
"琼花木后土像","金","党怀英","皇娲化万象，赋受无奇偏。胡为堕爱境，亦为尤物牵。煌煌灵祠花，玉蕊冠春妍。婉如倾国姝，独立江湖边。顾惜怨夺移，含秀梁宫烟。青黄竟自寇，始信拥肿全。珍材归好事，肌理致且坚。瑑刻方寸馀，遗像规汾壖。愿言税灵驭，要复安所怜。神游妙难诘，岂以大小悬。槐根开梦国，橘实游棋仙。静想宝龛中，坐纳东南天。况有大者存，指顾超八埏。"
"君锡生子四月八日","金","党怀英","堂前种萱忧可忘，不如生儿喜殊常。呕哑啼笑彩衣侧，满堂和气生嘉祥。燕寝香凝佳梦兆，与佛同生佛亲抱。我来初见出锦绷，肌肉照人眉宇好。世间儿子空纷纷，如君此儿真慰人。蓟山东盘出英秀，政与德门宜子孙。天马驹，海鹤子。气骨初成便超异，籋云冲霄从此始。"
"立春","金","党怀英","冰结东溪冻未漪，风凌枯木怒犹威。不知春力来多少，便有青蝇负暖飞。"
"端午日照道中","金","党怀英","几年客舍逢端午，今日东行复海隅。三岁已无平老艾，一杯聊作辟愁符。"
"夏日道出天封寺","金","党怀英","叠涧重冈掩复开，鸟啼人寂路萦回。微凉暂逐行云过，细雨俄从远树来。世事自嗟吾老矣，山僧那识兴悠哉。婆娑十亩溪边栎，借汝清阴感不材。"
"龙池春兴","金","党怀英","三十馀年惜别心，重来独兴此登临。佳人何在暮云合，游子不归春草深。曲槛凭栏花羃羃，扁舟系岸柳阴阴。避人白鸟忽惊去，双影飞翻明翠岑。"
"宿宣湾","金","党怀英","清颍去无极，悠悠楚甸深。人家半临水，村径曲穿林。积雨犹行潦，荒烟易夕阴。夜凉淮浦月，寂莫照边心。"
"黄弥守画吴江新霁图","金","党怀英","江云卷宿雨，江风散晨烟。山光烟雨润欲滴，影堕江水空明间。修蛾新妆翠连娟，下拂尘镜窥明蠲。渔舟来何许，触破青茫然。中流水肥鱼逆上，受网应有松鲈鲜。借问张季鹰，西风几时还。渔郎理网唤不应，但见水碧江涵天。如何尘埃中，眼界有许宽。道人胸次陂万顷，为写此境清而妍。苍崖无尘树影寒，直欲坐我苔矶边。我家竹溪阴，小艇横青涟。异时赤脚踏两舷，不应尚作披图看。"
"雪中四首 其一","金","党怀英","诗人固多贫，深居隐茅蓬。一夕忽富贵，独卧琼瑶宫。梦破窗明虚，开门雪迷空。萧然视四壁，还与向也同。闭门撚须坐，愈觉生理穷。天公巧相幻，要我齐穷通。冲寒起沽酒，一洗芥蒂胸。"
"雪中四首 其二","金","党怀英","翻翻雪中鸦，飞鸣觅遗粟。雪深不可求，绕屋啄寒玉。顾我如鸱鸢，多储有馀肉。我亦生理拙，冻卧僵雪屋。日午甑无烟，饥吟搅空腹。岂不知屠沽，肥甘随取足。幸待春雪消，吾犹多杞菊。"
"雪中四首 其三","金","党怀英","岁晏苦风雪，旷野寒峥嵘。湿薪烧枯棘，距刺相拿撑。浓烟久伊郁，微焰方晶荧。津津膏乳涨，中有蚯蚓鸣。蓬蒿掇快炬，倏作飞灰轻。馀暖未及惬，睫泪先已盈。幸有邻家酒，时浇肌粟平。"
"雪中四首 其四","金","党怀英","岁晏雪盈尺，农夫倍欣然。不作祁寒怨，应知有丰年。笑我寄一室，归耕无寸田。无田吾不忧，饮啄当问天。我看多田翁，租赋常逋悬。低头负呵责，颜色惨可怜。不如拾滞穗，行歌两无牵。"
"雪","金","党怀英","宝花天雨晓纷纷，佛界妆严尽白银。待腊风云初接势，犯寒糟曲若为神。园中芳草谁能赋，江上梅花独自春。半臂骑驴得佳句，九原谁唤灞陵人。"
"蝉","金","党怀英","槁壤阴潜罢转丸，飘飘便作饮风仙。幽丛何处拳枯蜕，别树还来续断弦。小院日长清梦觉，空庭人静绿阴圆。无情物化谁能料，触拨羁怀一慨然。"
"渔村诗话图","金","党怀英","江村清境皆画本，画里更传诗语工。渔父自醒还自醉，不知身在画图中。"
"送高智叔归济南","金","党怀英","已作西溪约，还为汶上行。漂流知分际，会合见平生。旅枕劳归梦，家山入去程。空斋桃李月，寂莫照清明。"
"日照道中","金","党怀英","路转清溪树蔚然，解鞍坐愒午阴圆。避人鸥鸟惊飞尽，时有游鱼弄柳绵。"
"夜发蔡口","金","党怀英","落霞堕秋水，浮光照船明。孤程发晚泊，倦楫摇天星。蔼蔼野烟合，翛翛水风生。远浦浩渺漭，微波澹彭觥。畸鸟有时起，幽虫亦宵征。怀役叹独迈，感物伤旅情。夜久月窥席，忼慨心未平。"
"西湖晚菊","金","党怀英","重湖汇城曲，佳菊被水涯。高寒逼素秋，无人自芳菲。鲜飙散幽馥，晴露堕馀滋。蹊荒绿苔合，采采叹后时。古瓶贮清泚，芳樽湔尘霏。远怀渊明贤，独往谁与期。徘徊东篱月，岁晏有馀悲。"
"西湖芙蓉","金","党怀英","林飙振危柯，野露委荒蔓。孤芳为谁妍，一笑聊自献。明妆炫朝丽，醉态羞晚困。脉脉怀春情，悄悄惊秋怨。岂无桃李媒，不嫁惜婵媛。悠哉清霜暮，共抱兰菊恨。"
"浪溪别吴安雅","金","党怀英","浪水清且白，频年照行役。褰裳涉微波，微波去无极。悠悠溪上山，送我往复还。与君临水别，幽恨寄山间。"
"奉使行高邮道中二首 其一","金","党怀英","野雪来无际，风樯岸转迷。潮吞淮泽小，云抱楚天低。蹚?船鸣浪，联翩路牵泥。林乌亦惊起，夜半傍人啼。"
"奉使行高邮道中二首 其二","金","党怀英","细雪吹仍急，凝云冻未开。牵閒时掠水，帆饱不依桅。岸引枮蒲去，天将远树来。行舟避龙节，处处隐渔隈。"
"孤雁集句","金","党怀英","万里衔芦至，寒空半有无。踪分沙岸静，声入塞垣孤。影早冲关月，飞高望海隅。不知天外侣，何处下平芜。"
"黄菊集句","金","党怀英","九月欲将尽，鲜鲜金作堆。绕篱残艳密，拥鼻细香来。五色中偏贵，群花落始开。可怜陶靖节，共此一倾杯。"
"金山","金","党怀英","我从渡淮涉高邮，雪风连日吹行舟。维扬地西闯夜色，星月隐见边城楼。晴光破晓射瓜步，照耀玉宇开琼洲。冯夷收威浪妥帖，容我一到金山头。金山胜槩冠吴楚，万础蟠峙江中流。平生梦寐不到处，乃以王事从私游。钟山雨花落眼底，海门鹤崖波际浮。川开林阖望不极，但见远色明轻鸥。风烟渺漭异吾土，行役有程难久留。一杯未举帆影转，已看浙树稍旗旒。"
"赵飞燕写真","金","党怀英","昭阳宫里千蛾眉，中有一人轻欲飞。娣妹夤缘特新宠，六宫铅粉无光辉。春回太液花如绣，花底轻风扶翠袖。君恩不许作飞仙，襞积宫裙留浅皱。君王贪宴温柔乡，木门不省摇仓琅。避风台成略今古，空使遗妒惊霓裳。当年倾城复倾国，谁写馀妍入丹碧。背灯拥髻一潸然，不应尚有樊通德。"
"村斋遣事","金","党怀英","人生天地真蘧庐，外物扰扰吾何须。与其羁馵齐辕驹，岂若饮□随骀驽。不知掉尾忘江湖，呴呴濡沫胡为乎。谁念挟卷矜村墟，磨丹点黝围樵苏。申鞭示箠严范模，矍如狙翁调众狙。尔雅细碎编虫鱼，辞严义密字见疏。烘斋睥睨音语粗，讽诵谁敢忘须臾。万中有一差锱铢，咿哑坐使为呻呼。咄哉倡言口嗫嚅，等为儿戏夫何殊。霜风入户寒割肤，生薪槎牙供燎炉。漫漫湿烟迷四隅，白鹤日见黔如乌。此间纵乐能何如，其谁相与歌归欤。投笼嗟我自挚拘，垂翅更待穷年徂。"
"和张德远伐松之什","金","党怀英","社栎赋散材，乃遭匠石嗤。高梧中宫徵，不能保孙枝。全伤随用否，理固不可移。堂堂十八公，端劲出天姿。蟠根借馀润，茂郁清溪湄。雨师夜失律，偶此遗神螭。烟鳞渍寒雨，雾鬣明朝曦。腾拿困愈壮，偃蹇僵不疲。未能走沆漭，聊与草木嬉。长风动头角，吟啸舒郁伊。尘埃讵能久，雷电会有时。昨宵卧溪月，老影閒横欹。天明竟不举，俯仰益怪奇。拿拳攀半崖，渴喙吞清漪。希珍价不售，复病樵柯危。材高辄尔耳，咄彼造化儿。樛枝饱霜雪，遽与蓬蒿衰。孤标挽万牛，未为廊庙知。窈窕桃李春，奈尔千岁期。枯桑岂自贾，取败以老龟。兹非爨下材，梁栋终见施。长短归自然，勿为凫鹤悲。"
"题獐猿图","金","党怀英","云山空，冈阜重，槲叶半湿新霜红。溪猿得意适其适，閒攀静桂晴光中。孤麇何从来，寂历野竹风。举头相视不相测，昂藏却立如痴童。鲲鹏负云天，斥鴳处蒿蓬。万生所乐自不同，恝然胡为之二虫。"
"和济倅刘公伤秋","金","党怀英","川流为潴钜野阔，水色天容两开豁。山随水远势奔骛，骏马西来衔辔脱。山前云木散不收，坐看木末来归舟。秋容澄明纳万象，画本寂默横双眸。谪仙曾来钓烟碛，想见夕阳寒影只。骑鲸去作汗漫游，只有荒台压澄碧。台边昨夜西风来，倦游羁宦心悠哉。岂无琼艘百柂载春色，是中可以忘形骸。官居得秋况不恶，高吟何遽悲摇落。君不见中郎诗翰忆湖山，秋色正满连云阁。"
"题春云出谷图","金","党怀英","春云乍出山有无，春云巳去春山孤。山光空濛不可写，正要云气相萦纡。山吞云吐变明晦，半与嵓谷生朝晡。轻林萧萧暗溪树，馀影漠漠开樵居。舟人舣棹并沙尾，坐看缥缈摇空虚。巧分天趣出画外，韵远不与丹青俱。今人重古不知画，但爱屋漏烟煤污。惜哉东坡不及见此本，诗中独有叠嶂烟江图。"
"新泰县环翠亭","金","党怀英","官居坐官府，不见青山青。閒来亭上看，青山绕重城。左见青山纵，右见青山横。具敖浮虚碧峥嵘，群峰连娟相缭萦。县庭无事苔藓生，独携珍琴写溪声。琴声锵锵激虚亭，罢琴举酒招山英。山英莫相嘲，我虽朝市如林坰。客有山中来，闻说令尹清。山英异时合有情，周遮不放公马行。"
"喜雨","金","党怀英","山云駃如驱，山雨沛如倾。幽人梦初醒，卧听檐溜声。雷霆怒相搏，似与阴阳争。蛟龙久何蟠，始此幽蛰惊。馀花晓犹落，竟日方破晴。明朝东皋望，照眼生意明。焦枯被沾濡，相与回春荣。忻然野桃李，新绿栖残英。渐渐麦垄翠，溜溜溪流清。蛙鸟亦解喜，飞沈互喧鸣。万物皆得时，栖迟感吾生。直应挂儒冠，便逐春农耕。"
"睡觉门外月色如昼霜风过翏然成声作一绝","金","党怀英","老木经霜众窍空，月明深夜响秋风。始知天籁非人籁，吹万由来果不同。"
"题张维中华山图","金","党怀英","苡珠散遗胄，我姓出冯翊。空闻华山名，未始见颜色。三峰擢觚棱，经眼但石刻。那知玉井莲，香落清渭北。巅崖划变转，势走关辅窄。岂无爱山人，不解傅粉墨。多才曲江裔，公暇日招揖。归装贮新图，尚带烟雾湿。明窗一传玩，恍若到乡国。我生随宦游，久作东南客。有田泰山下，绕屋皆泉石。怀恩恋官廪，老大归未得。况复秦川遥，便恐此生隔。崚嶒苍烟面，只许画中识。诗成持送君，想像三叹息。"
"题马贲画鸂图","金","党怀英","双眠双浴水平溪，共看秋光卧两堤。谁信潇湘有孤雁，冷沙寒苇不成栖。"
"书因叔北轩壁","金","党怀英","生涯自分老林泉，欲止还行信有缘。未许纶竿归醉手，且教烟水入吟鞭。云山聊欲追聱叟，风腋何妨借玉川。独卧北轩元不寐，竹间寒雨夜琅然。"
"和元卿郊行","金","党怀英","马駃车驱起路尘，傍山阴翳作春温。东风欲放萌芽动，已有疲牛啮烧痕。"
"世华将有登州之行作是诗以送之","金","党怀英","少陵兄弟盖三人，坡老相知只卯君。五亩有期将共隐，一尊何易便轻分。秋鸿渺渺看孤往，夜雨潇潇忍独闻。他日书来问无恙，我应深钓竹溪云。"
"潍密道中怀古","金","党怀英","十二全齐势，兴亡俯仰中。地倾潍水北，山断穆陵东。破冢馀残甓，荒蹊足转蓬。燕齐旧悬隔，不接马牛风。"
"过棠梨沟","金","党怀英","地僻人烟少，山深涧谷重。坡陁下长坂，迤逦失诸峰。问俗知怀土，听歌识相舂。几家茅屋外，田亩自衡从。"
"煦山驿亭阻雨","金","党怀英","脱叶萧萧山木稠，连樯飘汎海蓬秋。浪回煦岛冯夷舞，云暗苍梧帝子愁。欲往未行淹仆马，乍来还去羡鸧鹙。景疏楼下无边水，暂濯尘缨可自由。"
"吊石曼卿","金","党怀英","城头山色翠玲珑，尚忆清狂四饮翁。铁马冰车断遗响，桃花石室自春风。平生诗价千钧重，身后仙游一梦空。想见蓬莱水清浅，芙容城阙五云中。"
"煦山道中三首 其一","金","党怀英","二年三到水云乡，瘦马凌兢怯路长。野雪未乾春未雨，落鸢飞起暗尘黄。"
"煦山道中三首 其二","金","党怀英","吴歌楚语海山间，织苇苫菰便自安。已作稻塍犹未种，小沟流涩水车乾。"
"煦山道中三首 其三","金","党怀英","海路东南万壑倾，青山孤起压重城。驿亭春半馀寒雪，墙角无人草自生。"
"应制粉红双头牡丹二首 其一","金","党怀英","卿云分瑞两嫣然，镜里妆成谷雨天。晓日倚阑閒妒艳，春风拾翠两骈肩。水南水北何曾见，桃叶桃根本自仙。梦想沈香亭北槛，略修花谱记芳妍。"
"应制粉红双头牡丹二首 其二","金","党怀英","春意应嫌芍药迟，一枝分秀伴双蕤。并肩翠袖初酣酒，对镜红妆欲斗奇。上苑风烟工献巧，中天雨露本无私。更看散作人间瑞，万里黄云麦两岐。"
"次文孺韵","金","党怀英","病眼花生纸，羁怀棘绕墙。挑灯檐溜急，到枕漏声长。响彻鸡埘曙，寒迎雁背霜。凄凉三径菊，无梦到壶觞。"
"白庄道中","金","党怀英","暖风迟日弄春晴，浑似龙眠画里行。沙路半随堤尾曲，几家桃李鹁鸪鸣。"
"花品","金","党怀英","翠裙襞积破黄薇，新样丁香结玉蕤。最爱东风木芍药，淡红深紫两相宜。"
"上皇书扇后","金","党怀英","便面团圞字点鸦，天风吹堕委尘沙。燕泥庭草争工拙，何似当年陌上花。"
"送崔深道东归","金","党怀英","君从郁葱几时来，郁葱山色空崔嵬。白云巳自动归意，蟏蛸蛜蝛况可怀。薰风浊酒非莓苔，那知空斋响蚊雷。酒酣临风解相忆，唤取玉笛传清哀。"
"和道彦至","金","党怀英","山光凝黛水浮空，地僻偏宜叔夜慵。尚喜年登更冬暖，敢论人厄与天穷。君方有志三重浪，我巳无心万里风。拟葺小园师老圃，绿畦春溜引连筒。"
"楚清之画乐天小娃撑小艇偷采白莲回不解藏踪迹浮萍一道开诗因题其后","金","党怀英","乐天归卧湖山边，閒买池塘娱莫年。小蛮巳老樊素去，心地玲珑如白莲。室中谁遣散花天，故点襌衣香破襌。鸳鸯为报窃花处，题诗要戏小婵娟。红妆秋水照明蠲，清之粉本清且妍。道人无心被花恼，对画作诗真适然。君不见元亮投名莲社里，不妨更赋閒情篇。"
"寄贾因叔","金","党怀英","鹑居鷇食两迷阳，四十犹贪桂子香。石汶为君抛水月，宪陵回首见冰霜。虫鱼细碎成书癖，荆棘峥嵘失醉乡。举白北轩真一梦，竹间犹记雨浪浪。"
"题大理评事王元老双橘堂","金","党怀英","朱橘复朱橘，传分包贡实。煌煌中堂榜奇画，照公堂前萱草碧。公今致养丰䘵食，更取蛮珍奉颜色。举觞一笑三千秋，坐看诸孙索梨栗。"
"宿旧县四更而归道中摭所见作行路难","金","党怀英","三星排空山月明，思归客子夜半行。单衣短褐风凄清，响踏黄叶栖禽惊。匆匆晓转沙岸侧，枯蓼寒芦鸣索率。山月欲随山烟黑，前途无人脚无力，行路难，堪叹息。"
"途中","金","党怀英","平明发郊墟，独步跄躞蹀。引领发前程，日出烟未灭。林迥鸟始喧，麦短牛已啮。春阳气未壮，道左尚残雪。长风拂归袂，凛欲变冬洌。指冻僵不拳，胶凝仍欲折。而我竟何事，犯此寒正切。修途去未几，行意先已薾。安得两翼生，高飞度林樾。"
"徐茂宗蜗舍","金","党怀英","万生扰扰安其安，鸴鸠不羡鹏飞抟。端知扶摇上九万，无异跳跃蓬蒿间。是身江海一漂粟，身外纷然皆外物。一廛傥可容所寓，何用渠渠作高屋。知君从道由心成，昔焉忘俗今忘形。物来弭角不知竞，触蛮血战良虚名。我梦敲门访君舍，舍小不容相对话。觉来惊见壁间蜗，俯仰人间真物化。"
"壬辰二月六日夜梦作一绝句其词曰矫冗连天花春风动光华人眠不知眠我佩绛红霞梦中自以为奇绝觉而思之不能自晓故作是诗以纪之","金","党怀英","梦中作诗真何诗，梦中自谓清且奇。觉来反覆深讽味，字偏句异诚难知。岂非梦语本真语，无乃造物为予嬉。君不见庄周古达士，栩栩尚作蝴蝶飞。我生开眼尚如此，况在合眼夫何疑。"
"晚望","金","周昂","烟抹平林水退沙，碧山西畔夕阳家。无人解得诗人意，只有云边数点鸦。"
"香山","金","周昂","山林朝市两茫然，红叶黄花自一川。野水趁人如有约，长松阅世不知年。千篇未暇偿诗债，一饭聊从结净缘。欲问安心心巳了，手书谁识是生前。"
"有感","金","周昂","壮心未分逐流年，衰鬓从渠众目怜。却恨诗情消减尽，语言枯淡到中边。"
"冷岩行赋冷岩相公所居","金","周昂","或为盂，或为钟，人心自异山本同。天清云远望不极，小孤宛在江流中。涧之毛，可筐筥，山之木，可斤斧。惟有白云高崔巍，风吹不消自太古。岘山何奇，羊子所攀。东山何秀，谢公往还。今尔胡为藉甚乎人间，于嗟乎冷山。"
"早起","金","周昂","覆斗临霜阁，号钟满夜城。飞扬他日事，去住此时情。文字工留滞，尘沙管送迎。百年今巳半，凛凛畏虚生。"
"晓望","金","周昂","晓树云重隐，春城日半阴。苍茫尘土眼，恍惚岁时心。流落随南北，才华阅古今。柴荆生事窄，宁忆二疏金。"
"羁旅","金","周昂","羁旅情方惨，暄寒气尚胶。谷风连远阵，原树郁春梢。要路嗟何及，浮名久已抛。百年粗饭在，真欲事诛茅。"
"早春","金","周昂","小雪寒仍在，烟花意巳深。老侵长路鬓，春荡故园心。幸可追沂咏，何劳费越吟。微躬应自爱，莫作愧千金。"
"雪","金","周昂","小雪暮能繁，愁云久更昏。细灯寒出户，欹树老当轩。竹叶旧时酿，梅花何处村。赋诗空入夜，愁绝与谁论。"
"雨过","金","周昂","雨映高檐过，山开晚日明。动云方溃拥，号水未休争。沙岸鼋鼍出，荒庭鹤鹳行。草泥沾屐齿，杖策有馀清。"
"晚步","金","周昂","郁郁孤城隘，飘飘绝塞游。短衣忘远步，高兴会清秋。白水深樵谷，黄云古戍楼。居人半裘毯，横管莫生愁。"
"夜","金","周昂","门巷溪声爽，衣裳夜气苏。地清林影散，月静桂花孤。左省诗频咏，南楼兴不辜。关山冰雪里，何处觅天隅。"
"晚望","金","周昂","叠嶂何时出，荒城落日低。音书云去北，烽燧客愁西。鹰隼乘秋击，狐狸倚莫啼。吟诗且排闷，佳句敢攀跻。"
"独酌","金","周昂","渺渺清溪阔，悠悠弱藻沈。客衣临水静，鸟影过船深。暂把鱼竿坐，因知静者心。沧洲高兴动，巢父可东寻。"
"秋夜","金","周昂","高阁钟初殷，层城月未光。净空含宇大，卧斗带星长。暗觉巢乌动，清闻露菊香。谁家砧杵急，应怯莫天凉。"
"对月","金","周昂","月近天河白，秋深夜气清。蛛丝时隐见，兔杵正分明。欹帽中宵落，孤舟几处行。清风殊未发，树稳鹊休惊。"
"促织","金","周昂","促织来何处，秋风暗与期。苦吟人不解，多恨尔如知。独枕难安夜，寒衣欲及时。凌晨揽清镜，一半巳成丝。"
"溪南","金","周昂","小径通沙稳，清溪带树深。岸危低白屋，云近没青岑。洒落高秋气，飞腾志士心。云台与麟阁，莫遣二毛侵。"
"继人韵","金","周昂","高兴秋方逸，幽居晚见过。欢交宁厌数，诗好不论多。五字含风雅，千篇费琢磨。自知才力拙，相报欲如何。"
"送李天英下第","金","周昂","不须寂寞恨东归，洗眼三年看一飞。试捲波澜入毫颖，莫教欧九识刘几。"
"宿西蓝","金","周昂","闻道西蓝好，能来定有缘。青山避乔木，流水信平田。步屧迷深竹，题诗惜莫烟。尘心厌翻倒，一室暂安禅。"
"北湖清明","金","周昂","碧水随时酒，春风著处花。欢娱万国本，富贵五侯家。金动楼头管，香回日莫车。老夫唯欲睡，儿女莫相誇。"
"中秋夜高阳对月","金","周昂","端正高阳月，空庭又见过。清风禁睡得，白发奈愁何。尚识王良策，难知织女梭。金波流汩汩，应为照滹沲。"
"丘家庄早发","金","周昂","渡马危桥立，村鸡暗树号。星稀白水阔，雾重黑山高。外物谁能必，人生会有劳。鹍鹏终变化，早晚借风涛。"
"边月","金","周昂","边月弓初满，山城角尚孤。中天看独立，永夜兴谁俱。未觉风生晕，空怀斗转隅。含情知白兔，欲下更踟蹰。"
"侍祠太室","金","周昂","设燎彤庭敞，悬灯玉殿深。星河含爽朗，城阙动阴沈。祗慄诚初荐，馨香德巳歆。清风动云幕，有喜见神心。"
"夜步","金","周昂","击柝邻居静，开门宿鸟惊。西风秋半急，北斗夜深明。独立乾坤大，徐行杖屦轻。遥怜汉宫阙，重露湿金茎。"
"宋文贞公庙","金","周昂","开元四荒不动尘，柱石中原有老臣。襄土一丘松柏暗，长安三日荔枝新。"
"读陈后山诗","金","周昂","子美神功接混茫，人间无路可升堂。一斑管内时时见，赚得陈郎两鬓苍。"
"偶书","金","周昂","幽阴不放终年树，好味仍馀尽日茶。诗业未降心有种，世缘初尽眼无花。"
"失子","金","周昂","白发飘萧老病身，几因儿女泪沾巾。虚谈误世王夷甫，只有情钟语最真。"
"北行即事二绝句 其一","金","周昂","闻道昆崙北，风尘避仆洼。至今悲汉节，不合度流沙。"
"北行即事二绝句 其二","金","周昂","五月分衣节，三军受甲时。莫教麟阁将，频发羽林儿。"
"边月","金","周昂","驱车宿双浦，极目耿金波。不有中秋景，其如永夜何。沙分疑白雪，练失想明河。桂树元无意，南倾独好柯。"
"晨起","金","周昂","鼓声随晓角，合沓起平荒。宿火连冈小，寒星堕水长。鲸翻惊日动，马食快宵凉。白首登坛将，功名好自强。"
"西城道中","金","周昂","草路幽香不动尘，细蝉初向叶间闻。溟濛小雨来无际，云与青山淡不分。"
"醉经斋为虞乡麻长官赋","金","周昂","诗书读破自融神，不羡云安曲米春。黄卷至今真味在，莫将糟粕待前人。"
"清放斋","金","周昂","平生眼白嫌物俗，此身谁要冠带束。茶瓯饭饱一饮足，卧听松风仰看屋。"
"孙资深岁寒堂","金","周昂","世态浮云日夜移，春兰秋菊各争时。此心铁石无人会，唯有庭前柏树知。"
"登绵山上方","金","周昂","环合青峰插剑长，小平如掌寄禅房。危阑半出云霄上，秘景尽收天地藏。野阔群山惊破碎，云低沧海认微茫。九华籍甚因人显，迥秀可怜天一方。"
"谒先主庙","金","周昂","暗粉陈丹半在亡，短垣残日共悲凉。不须古碣书绵竹，自有荒村纪葆桑。尘土衣冠曾系马，岁时歌舞亦称觞。不应巴蜀江山丽，能使英灵忘故乡。"
"送客","金","周昂","相见席不暖，送行情更牵。只愁人面隔，不放马蹄前。塞迥云垂地，溪平水接天。山川后期阔，把臂两茫然。"
"莫州道中","金","周昂","大陵河东古莫州，居人小屋如蜗牛。屋边向外何所有，唯见白沙累累堆山丘。车行沙中如倒拽，风惊沙流失前辙。马蹄半跛牛领穿，三步停鞭五步歇。鸡声人语无四邻，晚风萧萧愁杀人。人有祷，沙应神，辽东老兵非使臣，何必埋却双行轮。"
"即事二首 其一","金","周昂","忧患年来坐读书，田园抛却任荒芜。目前却得晨昏力，碌碌无由似阿奴。"
"即事二首 其二","金","周昂","远目伤心千里馀，凛然真觉近狼须。云边处处是青冢，马上人人皆白须。正忆荒村临古道，不堪独树点平芜。谁人与话西园路，梅竹而今似画图。"
"感秋","金","周昂","秋气入行帐，愁人中夜知。鸡声与人语，耿耿异常时。清晨起危坐，感难不自持。羲和驭飞毂，往返无停期。春草如昨日，已复悲离离。顾谓镜中发，尔衰安得迟。结束媚鞍马，荒山去委蛇。黄花泫宵露，绿野含晨曦。吾事久不谐，悠悠随所之。有怀南涧约，敢赋北山诗。"
"对月","金","周昂","月满秋仍早，台高夜未徂。水光先剡淡，星影失踟蹰。玉帐传更急，荒城击柝孤。去年双泪眼，依旧入平芜。"
"鹊山","金","周昂","西征疲短服，北望惨衰颜。再宿殊鸡舍，相看独鹊山。旆沾新雨过，鸟逐莫云还。白首瞻星汉，何时鼓角閒。"
"望山中松","金","周昂","地险蟠根古，人稀小径消。雨皴开白雪，风响入青霄。未畏斧斤逼，惟愁霹雳烧。解鞍那避远，冷色故相招。"
"即事二首 其一","金","周昂","不堪华发半头生，老去偏添爱嫪情。新得家书来报喜，旧时龟子绕床行。"
"即事二首 其二","金","周昂","一床安置似僧居，白发忘梳动月馀。懒性渐成愁把笔，小诗常拟倩人书。"
"九日","金","周昂","不堪马上逢佳节，况是天涯望故乡。高会未容陪戏马，旧游空复忆临香。痴云黯黯方垂地，小雪霏霏欲度墙。犹赖多情数枝菊，肯留金蕊待重阳。"
"对月","金","周昂","万里寥天月，相随不惮劳。屡添华发满，曾傍黑山高。影动新琼杵，光含旧宝刀。常娥应见讶，独宿弊绨袍。"
"翠屏口七首 其一","金","周昂","去岁翠屏下，东流看涌波。愁将新鬓发，还对旧关河。翅健翻秋隼，峰高并晚驼。草深饶虎迹，夜黑欲谁过。"
"翠屏口七首 其二","金","周昂","地拥河山壮，营关剑甲重。马牛来细路，灯火出寒松。刁斗方严夜，羔裘欲禦冬。可怜天设险，不入汉提封。"
"翠屏口七首 其三","金","周昂","玉帐初鸣鼓，金鞍半偃弓。伤心看寒水，对面隔华风。山去何时断，云来本自通。不须惊异域，曾在版图中。"
"翠屏口七首 其四","金","周昂","野蔓梢驼架，轻泥溅马鞍。径斜来险石，溪急上清滩。羽檄千山静，羔裘六月寒。长松空夹道，萧飒不成看。"
"翠屏口七首 其五","金","周昂","旌节曕前帐，风尘识旧坡。眼平青草短，情乱碧山多。晚起方投笔，前驱效执戈。马蹄须爱惜，留渡北流河。"
"翠屏口七首 其六","金","周昂","万里来崩豁，终年气惨悽。地穷清涧断，天近玉绳低。孛窟黄沙北，昆崙白雪西。故园何处觅，搔首意空迷。"
"翠屏口七首 其七","金","周昂","塞古秋风早，山昏落日低。积云鸦度久，荒岸马归齐。灯火看时出，茅茨渐欲迷。尘沙恨于役，况乃对鸡栖。"
"边俗","金","周昂","返阖看平野，斜垣逐慢坡。马牛虽异域，鸡犬竟同窠。木杵舂晨急，糠灯照夜多。淳风今巳破，征敛为兵戈。"
"山家七首 其一","金","周昂","秋日山田熟，山家趣转奇。垄苞银栗缀，墙蔓绿云垂。野饭留佳客，青钱付小儿。主人愁丧乱，数数问边陲。"
"山家七首 其二","金","周昂","萧飒晚风凉，高杠引旆长。岭云残宿阵，陵日湛晨光。已作依刘表，终须问葛疆。俯身驰万里，未觉鬓毛苍。"
"山家七首 其三","金","周昂","年深师欲老，秋至敌还轻。但使财思义，犹多死易生。指挥无险阻，感激在精诚。万古麒麟阁，何曾浪得名。"
"山家七首 其四","金","周昂","简易军中事，川原入望多。草平铺碧锦，山远出青螺。远愧桃花水，重临杏子河。去年关塞意，萧䬃起悲歌。"
"山家七首 其五","金","周昂","赤涧蟠双阙，青山壮一门。放歌游远目，箕踞得高原。地险劳天设，边戈厌日屯。庙谋新控扼，万里可雄吞。"
"山家七首 其六","金","周昂","官舍暂投辖，塞垣还着鞭。路移新岁月，心醉好山川。方丈何由到，桃源恐浪传。相看不隔水，遗恨惜他年。"
"山家七首 其七","金","周昂","翡翠长松秀，氍毹细草斑。屡经新渡水，不数旧看山。太华愁登陟，终南费引攀。岂知图画景，长在马蹄间。"
"北行二首 其一","金","周昂","卸鞍休马倦，解橐罢驼鸣。细雨侵衣急，长郊入卧平。溪喧看水满，山黑厌云生。莫怪龙行数，应知欲洗兵。"
"北行二首 其二","金","周昂","比岁频分甲，今年贺息兵。竞誇新战士，谁识旧书生。北塞甘长别，南天欲远征。二年迎复送，空愧泰州城。"
"山丹花","金","周昂","浪蕊谁能记，山丹旧所闻。卷花翻碧草，低地落红云。塞雨沾衣久，溪风入把勤。莫言羌妇丑，谁识汉昭君。"
"春日即事","金","周昂","冻柳僵榆未改容，狐裘貂帽尚宜风。欲寻把酒浑无处，春在鸣鸠谷谷中。"
"寄金山老","金","周昂","庭前双柏树，作别似晨朝。书信随溪茗，音声落海潮。岭云閒可玩，边月苦无憀。相见愁他日，风沙两鬓凋。"
"寄王子明","金","周昂","病起身仍懒，眠多意尚迷。笔成今夕把，书似隔年题。久恨心期阻，难邀物理齐。灯花应解事，岑寂向人低。"
"无题","金","周昂","西风吹白水，日暮动寒威。野帐收旗尽，奚儿饮马归。梢梢闻鸟过，惨惨见云飞。夜黑多豺虎，荒村定敢依。"
"萱草","金","周昂","万里黄萱好，风烟接路傍。迹疏虽异域，心密竟中央。染练成初色，移瓶得细香。客愁无路遣，始为看花忘。"
"得家书","金","周昂","穷愁非昔境，白发有深根。泪破孤城郡，书来万里村。雁声寒日夜，秋色老乾坤。为问游方子，何时慰倚门。"
"书斋","金","周昂","夜雨书斋冷，西风木叶抛。暗蛩侵坏壁，低雁落寒郊。壮志初尝胆，吾生岂系匏。草玄虽闭户，未用客相嘲。"
"闻蝉","金","周昂","冥机辞委蜕，天籁发幽嘶。迥露增晨洗，清风借晚携。暂成千里隔，还作一枝低。客思饶相触，愁时故不齐。"
"晚阴不成","金","周昂","落日明西极，高云暗朔方。楼台分照耀，宇宙一苍茫。不借蛟龙便，虚成燕雀忙。何须遣雷怒，郁郁绕高梁。"
"窦氏园亭二首 其一","金","周昂","云树春秋色，风泉日夜声。过庭高幕暗，吹簟转雷惊。翠袖擎诗罢，银壶得酒倾。平生耽野趣，到此眼偏明。"
"窦氏园亭二首 其二","金","周昂","磴凿苍崖破，池通碧涧流。憩深怜洞室，吟稳忆扁舟。谷口堪高隐，河梁厌远游。卜居真此地，幽寂更何求。"
"即事二首 其一","金","周昂","南苑霓旌动缭墙，天街莲烛照脩廊。斗南绛气风吹尽，小雨濛濛湿建章。"
"即事二首 其二","金","周昂","杨花颠倒入帘栊，睡鸭香残碧雾空。尽日寻诗寻不得，鹁鸪声在梦魂中。"
"代书寄大元伯","金","周昂","南园腊蚁记同倾，一纸书来万里情。日夜愁心随柳色，东风吹满大梁城。"
"和路宣叔梅","金","周昂","月底明肌粲寿阳，道人呼入竹西堂。安排腊味千钟酒，消破春风万斛香。花鸟有情应见惜，蛾眉倾国故难藏。西湖骨朽东坡远，又为君诗恼一场。"
"新秋","金","周昂","畏日经时暑，清秋一夕凉。真堪近灯火，不复病衣裳。宋玉悲摇落，安仁愧老苍。鄙夫那及此，睡美百忧忘。"
"靳子温款春亭","金","周昂","曾数花须傍药阑，春风不到酒杯宽。自怜白首荒三径，桃李年年檐上看。"
"底柱图","金","周昂","鬼门幽险深百篙，人门逼窄逾两牢。舟人叫渡口流血，性命咫尺轻鸿毛。开图顿觉风雷怒，素发飘箫激衰腐。河来天上石不移，安得此心如底柱。"
"寒林七贤","金","周昂","苦寒如此欲何之，雪帽风裘意自奇。纵有清诗三百首，未应肯得党家儿。"
"过省冤谷","金","周昂","婴儿偃蹇正堪孩，换得山西老将回。往者不追来不戒，莫将家世论人材。"
"鲁直墨迹","金","周昂","诗健如提十万兵，东坡真欲避时名。须知笔墨浑閒事，犹与先生抵死争。"
"读柳诗","金","周昂","功名翕忽负初心，行和骚人泽畔吟。开卷未终还复掩，世间无此最悲音。"
"忆刘及之","金","周昂","千株何处封君橘，二顷谁家负郭田。长路风尘空费日，故园书札动经年。未能免俗真聊尔，不为怀忧亦悄然。襟抱何人与开释，论文除得老臞仙。"
"家园","金","周昂","五亩园连竹，三间屋向阳。气和春浩荡，心静日舒长。花鸟成相识，琴书付两忘。陶然一尊酒，谁复记羲皇。"
"晚望","金","周昂","独立孤城上，关山望不休。异乡惊绝域，远目豁清秋。未拟登楼作，空歌出塞愁。故园飞鸟外，溪水正南流。"
"水南晚眺","金","周昂","小径通沙稳，清溪带树深。岸危低白屋，云近没青岑。洒落高秋气，飞腾志士心。赋诗增感激，流水是知音。"
"正月大风雨","金","周昂","风如渤澥势凌虚，寒破貂裘力尚馀。不是化工难倚赖，也知青帝有驱除。"
"吊张益之","金","周昂","当年读书山堂中，夜喜与君灯火同。尘编壤简如蠹攻，弱质鄙钝烦磨砻。新诗如洗露芒锋，逸气欲倒浮云骢。轻裘肥马世上雄，吾徒一饭尝未充。君如孔翠愁彫笼，我亦哀鸿避鸣弓。孤城一别天西东，几见黄叶飞霜风。寄书无由魂梦通，西望落日衔千峰。他时云雨傥相逢，犹思惊雷起池龙。鬼神无赖欺天公，哀哉若人竟死穷。自闻君亡阜生胸，上诉九关无路从。百年过眼如转蓬，梦时忧乐觉即空。长夜漫漫何时终，作诗寄哀投殡宫。"
"晚宿山寺","金","赵沨","松门明月佛前灯，庵在孤云最上层。犬吠一山秋意静，敲门时有夜归僧。"
"仙和尚坐脱","金","赵沨","识得从来觉性圆，西归只履更翛然。永嘉稳步曹溪路，临济饱参黄檗禅。桶底脱时无一物，机轮转处有三玄。火中留得一茎草，依旧光明烁大千。"
"黄山道中","金","赵沨","小谷城荒路屈蟠，石根寒碧涨秋湾。千章秀木黄公庙，一点飞云白塔山。好景落谁诗句里，蹇驴驼我画图间。膏肓泉石真吾事，莫厌乘閒数往还。"
"郊外","金","赵沨","迥野饶秋色，高台半夕阳。鸥眠沙渚静，鸟没岭云长。薄宦违幽兴，浮生更异乡。岁华成白首，丘壑愈难忘。"
"贡院中怀山中故居","金","赵沨","岁晚西溪路，谁过旧草堂。苔纹侵柱础，竹色度邻墙。白首光阴疾，青山意绪长。相思老兄弟，夜夜梦还乡。"
"贡院闻雨","金","赵沨","灯暗风翻幔，蛬吟叶拥墙。人如秋巳老，愁与夜俱长。滴尽阶前雨，催成镜里霜。黄花依旧好，多病不能觞。"
"聚远台","金","赵沨","独上平台上，风云万里来。青山一尊酒，落日未能回。"
"秋日感怀","金","赵沨","岁月不相饶，秋风䬃巳至。蚊雷稍收声，团扇且复置。久雨不宜人，新凉差快意。数篇东皋诗，引我北窗睡。林泉久隔阔，尘土作憔悴。但有适人适，何尝事吾事。一贫既忘怀，所好无不遂。世无陶靖节，何人知此味。"
"用仲谦元夕诗韵","金","赵沨","闻道蓝田辋口庄，欹湖前日具飞航。李膺定巳回仙棹，王绩无由入醉乡。薄宦系人如坐井，穷愁染鬓欲成霜。早知上界多官府，只向人间作酒狂。"
"和茂才韵","金","赵沨","十年为客未还家，赢得毵毵两鬓华。别后故人应念我，不来踏雪看梅花。"
"留题西溪三绝 其一","金","赵沨","谁开玉鉴泻天光，占断人间六月凉。日落沙禽犹未散，也知受用藕花香。"
"留题西溪三绝 其二","金","赵沨","波光湛碧冷无痕，眇眇轻风起縠纹。认得朝来疏雨过，却因水底见飞云。"
"留题西溪三绝 其三","金","赵沨","总道西溪画不如，岂知造物用功夫。蟾光忽作灵犀透，表里通明两玉壶。"
"九日怀尹无忌","金","赵沨","茅屋秋萧索，幽居尽日閒。碧云看欲暮，远客几时还。书剑成何事，风尘只强颜。思君千里梦，夜夜到燕山。"
"立秋","金","赵沨","日月如川流，去矣不复回。万物各有营，荣悴更相催。馀生苦多艰，壮志久摧颓。念欲学还丹，郁纡殊未谐。今朝立新秋，庭树西风来。举首望天宇，飞云独徘徊。呼儿且沽酒，浩歌豁秋怀。醉中得妙理，逸兴何悠哉。"
"和崔深道春寒","金","赵沨","长风忽落青林端，风声汹若江声寒。太阴盘礴乱天序，推书扑笔成长叹。美人何许媚幽独，使我不见心无欢。颇闻隐居诵庄屈，篷窗坐拥尘编残。琴歌酒赋两寂莫，悬知此兴殊未阑。迟君一来吐款要，举杯放目云天宽。"
"西城观水","金","赵沨","西山秋水来天地，巨野横流浩无际。长风蹙浪鳞甲生，两角斜分半山际。缭堤北去接飞桥，鼓鼙汹汹翻惊涛。中流突兀玉山起，直疑河伯驱灵鳌。冷光摇荡秋云白，浑似梦中游震泽。隔林我欲唤渔郎，孤帆忽如过鸟翼。安得酒船常拍浮，四时甘味置两头。何人与我同此乐，颍阳试觅元丹丘。"
"盆池荷花","金","赵沨","一泓寒碧甃波光，雨后妖红独自芳。不许纤尘污天质，政须清吹发幽香。洛神初试凌波袜，妃子来从礜石汤。休笑埋盆等儿戏，要令引梦水云乡。"
"扈从车驾至荆山","金","赵沨","海上飞来碧玉峰，瑶林琪树更青葱。参差楼观浮云表，颠倒山光落镜中。侍从有臣司碧落，笑谈无处不清风。好分灵沼为膏泽，乞与人间作岁丰。"
"中秋","金","赵沨","秋气平分月正明，蕊珠宫阙对蓬瀛。巳驱急雨消残暑，不遣微云点太清。帘外清风飘桂子，夜深凉露滴金茎。圣朝不奏霓裳曲，四海歌讴即乐声。"
"题齐物堂","金","赵沨","至人识破浮生理，万变何尝有不同。果蝶梦周周梦蝶，为风乘我我乘风。得时未必全无识，穷处方知却有通。毕竟欲齐齐底物，世间元是一虚空。"
"秋郊晚望","金","赵沨","桃竹犹堪杖，幽寻兴颇嘉。池荷能几叶，篱菊不多花。地坼成龟兆，林枯出犬牙。村农庆丰岁，社鼓巳三挝。"
"元日","金","赵沨","马上逢元日，东风送客愁。滹沲春水渡，瀛海夕阳楼。雪照潘郎鬓，尘侵季子裘。劳生巳强半，更欲玷清流。"
"过良乡县学","金","赵沨","儒宫宜地僻，竟日有馀清。殿古碑仍在，庭空草自生。风高时脱木，云重欲摧城。客兴巳消洒，秋堂更雨声。"
"和诜上人雪诗","金","赵沨","贫巷仍飞雪，空庭迥绝尘。照窗疑不夜，着树忽惊春。枕冷梦魂短，山明天宇新。赋诗分气象，定有灞陵人。"
"涧上","金","赵沨","远径留残照，疏林出小园。山川半豺虎，岁月且琴尊。杜老新鸡栅，庞公旧鹿门。不才真忝窃，人道典刑存。"
"新凉","金","赵沨","颇觉小眠快，便知秋意真。清风论世旧，老圃得时新。移竹观君子，翻书访古人。可人陶靖节，随意葛天民。"
"过蓨县董大夫庙","金","赵沨","汉朝元不用真儒，岂信忠嘉益帝图。贾谊长沙晁错死，不须独恨老江都。"
"寓居写怀","金","赵沨","平陆温风雪半消，孤烟篱落隔溪桥。趁墟人去林皋静，时有晚鸦衔堕樵。"
"醉后","金","刘昂","禅僧劝读传灯录，道士教行进火功。今日兴来俱破戒，黄花篱落醉西风。"
"山中雨","金","刘昂","嵩高山下逢秋雨，破伞遮头过野桥。此景此时谁会得，清如窗下听芭蕉。"
"都门观别","金","刘昂","买酒消閒愁，剪刀剪流水。閒愁不可消，流水无穷已。悠悠窗下断肠波，总是行人堕泪多。门外马嘶思远道，小嚬犹唱渭城歌。歌声未断征鞍发，望断垂杨人影灭。斜阳照影却归来，两地相望今夜月。阅人多矣主人翁，离别都归一笑中。陌上行人终不悟，年年杨柳怨春风。"
"客亭","金","刘昂","折尽官桥杨柳枝，春风依旧绿丝丝。啼莺为向行人道，离别何时是尽时。"
"山堂","金","刘昂","山雨溪边过，山堂夜独吟。悠悠松上月，照见壁间琴。"
"吊张维翰维中兄弟","金","刘昂","莲幕清曹粉署仙，福兮祸倚岂其天。座隅异物鵩来止，地底佳城马不前。万里青云今巳矣，两枝丹桂竟徒然。阿奴莫爱声名好，碌碌持家亦自贤。"
"即事二首 其一","金","刘昂","雨洗明河画扇收，胡床露冷药阑秋。墙阴未得中庭月，一点萤光草际流。"
"即事二首 其二","金","刘昂","山花山雨相兼落，溪水溪云一样閒。野店无人问春事，酒旗风外鸟关关。"
"歌风台","金","刘昂","刘顷兴亡转烛过，乱蝉吟破汉山河。长陵卧老咸阳月，沛上犹传击筑歌。"
"吊李仲坦","金","刘昂","文章巧与世相违，身后新恩事巳非。不及萋萋原上草，一番春雨绿如衣。"
"王官谷","金","刘昂","潜溪时照尘埃客，微雨不遮天柱峰。斜日落花人去尽，淡烟楼阁数声钟。"
"送河南府尹张寿甫赴阙","金","魏抟霄","夜半恩纶出汉宫，朝家虚席待燕公。春风巳遍湖山外，元气还归鼎鼐中。侍从定谁陪白凤，低回空自惜冥鸿。洛川万顷蒲萄碧，长与清愁日夜东。"
"田若虚游龙门宝应用天随子体赋诗因次其韵二首 其一","金","魏抟霄","少室右臂禹所断，开排清伊来高寒。土肉养石自古秀，山腰流泉无时乾。佛髻滴滴染湿翠，松风飕飕鸣惊湍。白傅巳矣不可见，予谁从之投归鞍。"
"田若虚游龙门宝应用天随子体赋诗因次其韵二首 其二","金","魏抟霄","阙塞若厩马，奔腾多奇厖。悫尔不可沮，西来何悾悾。骏足忽勒破，英才如拘庞。有客善体物，新诗留僧窗。晏辈岂足道，微澜生盆缸。径续杞菊意，来浮玻璃江。吏部昔窜谪，犹能题临泷。况此六大寺，磓堂时鸣桩。紫翠出万瓦，天风旋珠幢。兴寄百斛鼎，无才谁其扛。会听项籍约，吾将从之降。"
"小雪","金","刘涛","黄紬被暖起还慵，小雪经檐落旋空。旧馆簿书宽半饷，冷官庭户满西风。马遭萁窘三山瘦，人坐诗工五鬼穷。安得东风嘱桃李，也教春色到衰翁。"
"和德卿雪","金","刘涛","南华香火是真依，不学呼鹰雪打围。梁苑旧游荒径改，颍滨新唱綵笺飞。春生东阁酣朝饮，寒入西邻泣夜机。梦寐扁舟钓江水，重嗟白发此心违。"
"井陉","金","刘涛","寒压岁峥嵘，山阴日少晴。败眠鸡小梗，劝坐火多情。便面堪长路，牵头破老兵。谁教恋升斗，尽室此途行。"
"宿平遥集福寺","金","刘涛","院僻和僧静，门閒与昼长。燕泥朝雨淖，蝶蕊晚风香。野兴煎诗思，乾愁绕客肠。青奴如解事，供我莫窗凉。"
"送王纯叔守曹州","金","刘涛","柏路人看御史骢，年来眼落簿书丛。单车乍别金銮月，五马频嘶玉勒风。故国山河连小郐，旧家鸡犬识新丰。遥知别夜诗成处，醉袖淋浪蜜炬红。"
"戏用前人语题天平别墅","金","刘涛","表圣当年绢五千，休休亭下买林泉。黄华面目君还见，天柱峰高不直钱。"
"冷嵓公柳溪","金","刘中","斗印轻抛系肘金，故园风物动归心。柳含烟翠丝千尺，水写天容玉一寻。山色只于閒里好，风波不似向来深。人间桃李栽培满，换得溪南十亩阴。"
"龙门石佛","金","刘中","凿破苍崖已失真，又添行客眼中尘。请君看取他山石，不费工夫总法身。"
"书州驿壁","金","路铎","雉堞俯已见，羊肠行尚难。炊烟界沮水，老木识桥山。畤废无人吊，台高有鸟还。客怀秋馆雨，未老鬓先斑。"
"庆寿寺晚归","金","路铎","九陌黄尘没马头，眼明佛界接仙洲。清溪照影红蕖晚，禅榻生凉碧树秋。少室宗风开木义，裕陵遗墨烂银钩。对谈不觉山衔月，只为松风更少留。"
"赋丈室碧玉壶善甫赋诗铎亦奉和二首 其一","金","路铎","心知云路等榆枋，戏作方壶当玉堂。虚静自应详止止，逍遥均是一苍苍。心含宝月无中外，身著青霞可颉颃。政尔天游到疑始，觉知谁送竹风香。"
"赋丈室碧玉壶善甫赋诗铎亦奉和二首 其二","金","路铎","随人作计鱼千里，知命无忧鸟一天。碧落云深堪避世，九华烟暖可忘年。平章万有归玄览，收拾方心入大圆。上界真人自官府，不妨聊作橘中仙。"
"次韵答季通","金","路铎","华颠何意软红尘，霄汉聊收退鹢身。方喜长松倚东野，又从净社得遗民。高山流水知音少，霁月光风发兴新。赖有好诗相慰藉，不然开口欲谁亲。"
"雨中","金","路铎","月翳有时吐，风薰俄自清。云回暑天影，雨进夜窗声。眠听参天籁，神游得化城。觉来还故处，饥鼠撼灯檠。"
"辋川","金","路铎","画图风景是，亭榭岁年非。秋色半黄落，人烟深翠微。暗溪鱼得计，杳霭鸟忘机。触物增惆怅，吾庐早晚归。"
"高唐刘氏驻春园","金","路铎","风光去人无咫尺，人有尘劳不相及。此心既定境从之，雪树霜林亦春色。刘翁有道久陆沈，十年种树今成阴。醉乡天地白日永，鶗鴂栗留皆好音。良辰行乐今已矣，依旧东流泛兰芷。谁道青春挽不留，鲤庭看取新桃李。膏车秣马吾将归，誓与清景相追随。安用苦求三径资，明月常满千家墀。"
"赫仲华求赋邺台张氏野堂","金","路铎","白沙翠竹小江村，路转西郊隔市尘。入坐好山如有素，忘情鸥鸟澹相亲。芋魁饭豆平生足，涧草嵓花各自春。得酒谁能更羁束，不妨倒著白纶巾。"
"题邹公所藏渊明归去来图","金","路铎","牛刀小试义熙前，一日怀归岂偶然。有意候君门外柳，无机还我酒中天。贞姿佳菊秋霜里，真意南山夕鸟边。善学展禽唯此老，万人海里小斜川。"
"卫州赠子深节度","金","路铎","淇上风光萃一楼，尊前北海百无忧。平分玉鉴渔村晚，四望黄云寡妇秋。斜照钩帘纳烟翠，微飙高枕看安流。梅天消息和羹近，老稚宁容挽邓侯。"
"潼关","金","路铎","楼迥临飞鸟，车升汗十牛。地灵开翠壁，天远送黄流。趣战如奸计，当关岂壮猷。天梯且失守，况说土山头。"
"七夕与信叔仲荀会饮晚归有作","金","路铎","秋香泻月笑谈香，饮散归来夜未央。阙角星河摇淡影，柳行灯火试新凉。雄飞勋业归时辈，信美江山著漫郎。万事浮云心铁石，休将梁国嚇蒙庄。"
"襄城道中","金","路铎","禾黍低风汝水长，迟迟驿骑困秋阳。病躯官事交相碍，梦雨行云肯借凉。尽说秋虫不伤稼，却愁苛政苦于蝗。诗成应被西山笑，已炙眉头尚否臧。"
"感寓","金","路铎","沄沄一水抱山流，路转冈陵到渡头。张翰秋风动归兴，惠崇烟雨著孤舟。禄轻道重从三黜，日莫人遥发四愁。世事悠悠莫回首，聊凭酒圣作天游。"
"冠氏雨中","金","路铎","气肃关河万绿摧，远游节物动悲哀。人牛不见晓烟重，草树有声山雨来。老矣何堪米盐事，中之安得圣贤杯。遥怜鹤发孤云底，日望林梢一叶回。"
"细香轩三首 其一","金","路铎","花气炉烟总不同，噀青喷翠小窗风。中边故嗅浑无有，心迹相忘忽暗通。"
"细香轩三首 其二","金","路铎","阁雨含风户牖凉，闻机才发兴何长。无心孤竹那能尔，自是诗人知见香。"
"细香轩三首 其三","金","路铎","霜雪青青玉一丛，肯从桃李借薰醲。不知香界何从立，凭仗清风问箨龙。"
"芳梅如佳人赠襄城卫昌叔","金","路铎","芳梅如佳人，不见令人思。岂无桃李颜，夏虫笃于时。霜风静天宇，兰悴菊亦衰。凌寒一笑粲，功烈如彼卑。几年豳西路，赭冈望逶迤。思之不得见，空吟水曹诗。夜月将梦去，云深水之湄。邂逅疏竹边，峨峨认风仪。今日真见止，昨梦犹蓍龟。尘中儓儗子，谓我酷好奇。逃空闻足音，此心胡不夷。"
"遂初园诗二首 其一 闲闲堂","金","路铎","行迈已自劳，坐忘犹有为。动静二尘耳，一真非即离。举头见青山，曲肱啭黄鹂。心安万境寂，境转何妨随。"
"遂初园诗二首 其二 思玄堂","金","路铎","尘世一何隘，永怀耿中情。端蓍得吉卜，有鹤戾天鸣。慨然趣予装，云旗渺遐征。鸿濛偶相值，笑我劳经营。驾言还故乡，方寸以道宁。先畴理耘耔，初服纫芳馨。谛观九州事，曾不出户庭。渔父有默识，餔糟愈于醒。"
"汴梁公廨西楼二首 其一","金","路铎","官舍谁言隘，西楼兴不穷。閒云欹枕里，飞鸟捲帘中。风定天还水，烟虚月度松。回观犹有愧，破屋著卢仝。"
"汴梁公廨西楼二首 其二","金","路铎","云态看来变，檐阴坐次移。一蝉吟未了，双鸟去何之。薄宦槐安梦，浮名剑首炊。安心元有法，遣兴可无诗。"
"次韵郦著作病起","金","路铎","玄晏耽书昔坐痴，如今手板对山持。病知居士安心处，贫是诗人换骨时。单见敢参东观论，徐行休叹后山迟。山林朝市元无异，怨鹤惊猿自不知。"
"秋夜吟","金","师拓","阪路太行险，波涛沧海深。素缊未偶时，白发捋盈簪。壮士莫年意，游子中夜心。拊剑一太息，月暗天横参。"
"浩歌行送济夫之秦行视田园","金","师拓","霜敛野草白，气肃天宇清。开尊酌远客，饯此秦关行。秦关杳杳愁西顾，千里苍茫但烟树。子今行辔按秋风，想见秦关雄胜处。河流汹汹昆崙来，莲峰秀拔青云开。终南南走络巴蜀，五陵北望令人哀。我本渭城客，浪迹来东征。穷齐历宋嗟何营，尚气慕侠游梁城。信陵白骨委黄土，夷门谁复知侯生。拊剑一长啸，作歌谁为听，青天白日空冥冥。不能乘桴入沧海，拂衣且欲归汧泾。落魄高阳归未得，送子西归空怆情。"
"冬夜二首 其一","金","师拓","云破月穿牖，夜严风号隙。客子寝不安，寒灯照空壁。默然不平事，起坐长太息。书但记姓名，剑本匹夫敌。追奔慕前哲，恢张济时策。何意造物儿，重此稻粱役。兴酣气益振，孤愤远飘激。非无南山云，高卧养虚寂。茹芝酌悬流，啸吟展胸臆。圣达岂不念，且有不暖席。此抱谁与知，乾坤夜寥阒。"
"冬夜二首 其二","金","师拓","破屋星斗入，疏牖霜风生。沈沈夜何久，杳杳天不明。灯暗饥鼠出，月朗栖乌惊。幽意苦盘礴，历落穷八纮。贫贱岂足戚，所思天下英。盘木无先容，竟与枯朽并。旃毳胫才掩，藜藿腹不盈。郁郁命世才，何阶伸一鸣。僵卧蓬蒿底，要路谁为名。耻作埽门谒，宁为醴酒行。直将叫阊阖，皎皎开寸诚。白日下留照，廓廓贤路亨。此志恐未必，摇荡热中情。"
"游同乐园","金","师拓","晴日明华构，繁阴荡绿波。蓬丘沧海远，春色上林多。流水时虽逝，迁莺暖自歌。可怜欢乐极，钲鼓散云和。"
"陪人游北苑","金","师拓","系马溪边酌，啼莺柳外闻。望长魂欲断，愁豁酒微醺。草色明残照，江声入莫云。故园春已到，归思日缤纷。"
"曲江秋望","金","师拓","山远嶂重出，野平天四围。凉风芡实坼，久雨藕花肥。水阔渔舟小，天长去鸟微。紫蒲行处有，采采莫盈衣。"
"和王逸宾繁台诗","金","师拓","凭望怜台迥，长吟苦思荒。行云春郭暗，高鸟莫天苍。草色伤心极，松风洒面凉。故园兵革外，殊觉路途长。"
"赠云中刘巨济","金","师拓","云廓乾坤迥，霜摧草树残。风声秋晚急，月色夜深寒。绿绮音谁会，青霄气自干。那知燕市里，把酒得交驩。"
"郡城南郭早望","金","师拓","晓立回塘上，何人逸兴同。柳浓天霁雨，萍坼岸含风。鸟影明苍霭，湖光倒碧空。秦川何日到，解发濯清沣。"
"中元后二日","金","师拓","暑谢凉生际，庭虚雨过时。天长云断续，风急树离披。世态贫逾薄，秋光老易悲。燕城寒事早，还与旧貂期。"
"和张叔献题首善阁","金","师拓","岧峣飞阁与云齐，来凭脩栏日转西。秦客此时愁欲醉，陇山何处望浑迷。九天花鸟催春事，千里风烟入莫题。久怕殊方看节物，不知今日在丹梯。"
"闻砧","金","郦权","玉关消息到长安，处处砧声捣夜阑。想得月残哀响断，一灯清泪剪刀寒。"
"夷门遣怀","金","郦权","梁园花木艳精神，尽属东风点缀人。雪压老梅香不起，问君消得几多春。"
"西游杂诗","金","郦权","茅店鸡声外，柴车犬吠间。疏星涵积水，残月堕昏山。好梦人何在，秋风我独还。梨园有名酒，聊此慰间关。"
"慈恩寺塔","金","郦权","慈恩石刻半公卿，时遇闻人为指名。龙虎榜中休著眼，一篇俚赋误平生。"
"木樨","金","郦权","菊小未堪摘，荒池悴芙蕖。穷秋不慰眼，幽独将焉如。殷勤蕊宫子，种桂庭之除。乘閒弄馀花，散落荒山隅。从兹云月裔，漂泊生江湖。娟娟耐冻枝，便与群芳殊。琉璃剪芳葆，蛾黄拂仙裾。唾袖花点碧，漱金粟生肤。好风一披拂，九里香萦纡。兰蕙不敢友，荃荪正僮奴。妄意此尤物，化工异吹嘘。不然九天香，安得独付渠。托物寄深缊，古今一三闾。收揽名草木，自比君子徒。惟兹不挂口，无乃圣不居。抑夫古简编，断缺秦火馀。君看齐鲁臣，史笔逸其书。惜哉不可晓，临风为嗟吁。尤怜元祐前，不及附欧苏。末路益可惜，例进宣和初。仙根岂易致，百死不一苏。昔游汴离宫，识此倾城姝。摩挲三品石，尚想狎客娱。却后十五年，微霜半粘须。一枝再经眼，相对怜羁孤。不知苦何事，玉骨乃尔癯。故人怜我老，尺书远招呼。要趁秋香浓，共此碧玉壶。遥知婵娟客，与我笑一俱。"
"竹林寺矮松","金","郦权","苍烟霭山曲，回溪抱脩筠。中藏古佛宫，荒僻无四邻。灵松插殿脚，偃蹇今几春。何年霹雳雨，抉石搜潜鳞。谪重飞举难，堕此蜿蜒身。联拳缩爪股，气屈不得伸。卧枝老无力，支撑藉樵薪。无风自悲吟，失水固不神。安知才不才，祸福了已分。南山耸千嶂，直干排风云。正以中绳墨，中道遭斧斤。岂知无用资，千岁保其真。何必求先容，养此老囷轮。我亦爱奇节，岁晏守贱贫。他时来汝伴，露顶挂葛巾。"
"自鹤壁游善应洹山","金","郦权","清晨发鹤山，瘦马陵峻岭。春风吹雪谷，朝雾湿云影。羊肠抱倾崖，绝壑如下井。硖关山却立，老眼入绝境。人家跨清溪，桑柘郁数顷。西行复几里，嵓谷栖短景。穷溪水源清，溜溜如细绠。下流泉满山，势合久方骋。滩光落镜明，岚气霏雨冷。何年凿青壁，两佛入禅定。残僧久零落，遗塔寄烟瞑。荒凉布金地，杂遝樵牧径。同游成六逸，轰饮助高兴。留连更坐卧，谈笑发嘲咏。感物复叹嗟，醉语忽径廷。青山不爱宝，岁岁出矾矿。公场沸千夫，利井供百鼎。谁开争夺源，败此丘壑胜。颇思呼有力，掷入万里迥。天神定笑我，痴绝谩生瘿。长怀古畸人，飞梦绕箕颍。"
"八渡崖","金","郦权","奔湍百折似蟠虬，响入山根汇复流。咫尺苍崖溪八渡，等閒藜杖我频游。层崖障日樵声晚，寒谷呼风树影秋。安得剩栽溪上竹，一庵领尽两山幽。"
"留仲泽","金","郦权","朝衫酒湿紫宸霞，暂辍旌旗拥使华。驰马弯弓真将种，载书囊笔自名家。江湖万里春回雁，燕赵千林月满花。明日升沈便霄壤，更留玉树倚蒹葭。"
"寄唐州幕官刘无党","金","郦权","白发青衫宦苦卑，边荒谁识凤麟姿。河西落魄高书记，剑外清贫杜拾遗。紫玉山高传楚梦，蠙珠渊静照黄陂。禁中颇牧他年事，先遣江淮草木知。"
"除夜","金","郦权","殊方节物老堪惊，病怯诸邻爆竹声。梨栗异时乡国梦，琴书此夕故人情。眼看历日悲存殁，泪溅屠苏忆弟兄。白发明朝四十七，又随春草一番生。"
"七夕","金","郦权","缥缈针楼外，天教彩羽过。步云榆送影，拂月桂交柯。绣缕萦芳袂，瓜莲得巧梭。嫦娥如解妒，还与试斜河。"
"裴公亭","金","郦权","十里莲塘际碧山，入潭无数竹根泉。诗狂欲洒亭间壁，却愧文公与乐天。"
"郊行二首 其一","金","郦权","十里脩篁翠拂天，青田漠漠水溅溅。高林忽断惊回首，不觉奇峰堕眼前。"
"郊行二首 其二","金","郦权","溪桥纳纳马蹄轻，竹里人家犬吠声。行尽滩光溪路黑，隔林灯火夜深明。"
"阳春门堤上","金","杨云翼","薄薄晴云漏日高，雪消土脉润如膏。东风可是多才思，先送轻黄到柳梢。"
"光林寺","金","杨云翼","烟浮霜塔闭禅关，今落先生杖屦间。碧水同来弄明月，黄尘不解污青山。因缘多自成三宿，物我终同付八还。欲识光林全体露，松花落尽岭云閒。"
"上白塔寺","金","杨云翼","睡饱枝筇彻上方，门前山好更斜阳。苔连碧色龟趺古，松落轻花鹤梦香。身世穷通皆幻影，山林朝市自閒忙。帘幡不动天风静，莫听铃中替戾冈。"
"闻韶图","金","杨云翼","千古神交寄至音，闻韶想见圣人心。容声便落筌蹄外，后学休从肉味寻。"
"张广文消摇堂","金","杨云翼","方寸閒田了万缘，大空物物自翛然。鹤凫长短无馀性，鹏鴳高低各一天。身内江湖从濩落，眼前瓦砾尽虚圆。叩门欲问姑山事，龙瞽由来愧叔连。"
"侯右丞云溪","金","杨云翼","功成何许觅菟裘，天地云溪一钓舟。梦破烦襟濯明月，诗成醉耳枕寒流。西风归兴随黄鹄，皎日盟言信白鸥。政恐苍生未忘在，草堂才得画中游。"
"大秦寺","金","杨云翼","寺废基空在，人归地自閒。绿苔昏碧瓦，白塔映青山。暗谷行云度，苍烟独鸟还。唤回尘土梦，聊此弄澄湾。"
"蔡村道中","金","杨云翼","水连深竹竹连沙，村落萧萧巳莫鸦。行尽画图三十里，青山影里见人家。"
"戴松画牛","金","杨云翼","春草原头雨湿烟，夕阳渡口水吞天。披图坐我风蓑底，一梦长林二十年。"
"回文","金","杨云翼","梧井落花秋寂寂，竹窗摇月夜沈沈。孤鸾舞处回肠断，远雁来时别恨深。"
"烟雨","金","杨云翼","凉气先秋至，重阴接望迷。有无山远近，浓澹树高低。鸟雀枝间露，牛羊舍北泥。支颐政愁绝，风雨过前溪。"
"和吕介甫","金","杨云翼","山下三秋雨，山中六月凉。树林溪谷暗，花药小阑香。梦破风开卷，诗成鸟送觞。红尘多内热，政尔救头忙。"
"漫兴","金","杨云翼","乍寒帘幕一灯青，从臾羁情尔许清。叶拥西风秋有思，天垂北斗夜无声。吟蛬绕梦家千里，过雁连愁月四更。寄语黄华耐岑寂，好看霜蕊到归程。"
"双成寺中登楼","金","杨云翼","云意生阴晚不收，西风疏雨一江秋。画图忽上阑干角，隐隐平湾转钓舟。"
"父老","金","杨云翼","老去宦情薄，秋来乡思多。遥怜桑垄在，无奈棘林何。白水青沙谷，黄云赤土坡。几时随父老，社酒太平歌。"
"应制雪诗","金","杨云翼","阴云破腊不曾晴，瑞雪随风落五更。积玉未平鳷鹊瓦，飞花先满凤皇城。润深农亩千畴绿，尘压龙沙万里清。最好寿杯浮喜色，明年洗眼看升平。"
"元日","金","杨云翼","香灺犹馀去岁烟，五更斗柄已回天。来从天外春何早，俵向人间老不偏。莫问流光似流水，且从今日数今年。东风五十七年梦，梦觉还惊雪满颠。"
"太一湫","金","杨云翼","四崖环抱镜光平，数亩澄泓石底清。寒入井头千丈雪，净涵嵓际一天星。傍人争出鱼依势，衔叶飞来鸟护灵。日日东风送潮出，只应绝顶透沧溟。"
"应制白兔","金","杨云翼","圣德如天物效祥，褐夫新赐雪衣裳。光摇玉斗三千大，气傲金风五百霜。禁籞合栖瑶草影，御炉犹认桂枝香。中兴庆事光图谍，黼坐齐称万寿觞。"
"李平甫为裕之画系舟山图閒閒公有诗某亦继作","金","杨云翼","名利走朝市，山居良独难。况复山中人，读书不求官。东嵓有佳致，书室方丈宽。彼美元夫子，学道如观澜。孔孟泽有馀，曾颜膏未残。向来种德深，直与山根蟠。之子起其门，孤凤骞羽翰。计偕聊尔耳，平步青云端。朅来游京师，士子拭目观。礼部天下士，文盟今欧韩。一见折行辈，殆如平生欢。舞雩咏春风，期著曾点冠。五言造平淡，许上苏州坛。我尝读子诗，一倡而三叹。世人非无才，多为才所谩。高者足诋诃，下者或辛酸。吾子忠厚姿，不受薄俗漫。晴云意自高，渊水声无湍。他日传吾道，政要才行完。会使兹山名，与子俱不刊。"
"赤壁风月笛图","金","李纯甫","钲鼓掀天旗脚红，老狐胆落武昌东。书生那得麾白羽，谁识潭潭盖世雄。裕陵果用轼为将，黄河倒捲湔西戎。却教载酒月明中，船尾呜呜一笛风。九原唤起周公瑾，笑煞儋州秃鬓翁。"
"送李经","金","李纯甫","髯张元是人中雄，喜如俊鹘盘秋空。怒如怪兽拔古松，老我不敢婴其锋。更著短周时缓颊，智囊无底眼如月。斫头不屈面如铁，一说未穷复一说。勍敌相扼已铮铮，二豪同军又连衡。屏山直欲把降旌，不意人间有阿经。阿经瑰奇天下士，笔头风雨三千字。醉倒谪仙元不死，时借奇兵攻二子。纵饮高歌燕市中，相视一笑生春风。人憎鬼妒愁天公，径夺吾弟还辽东。短周醉别默无语，髯张亦作冲冠怒。阿经老泪如秋雨，只有屏山拔剑舞。拔剑舞，击剑歌，人非麋鹿将如何。秋天万里一明月，西风吹梦飞关河。此心耿耿轩辕镜，底用儿女肩相摩。有智无智三十里，眉睫之间见吾弟。"
"为蝉解嘲","金","李纯甫","老蜣破衲染尘缁，转丸如转造物儿。道在矢溺传有之，定中幻出婵娟姿。金仙未解羽人尸，吸风饮露巢一枝。倚杖而吟如惠施，字字皆以心为师。千偈澜翻无了时，关楗不落诗人诗。屏山参透此一机，髯弟皤兄何见疑。此理入玄人得知，髯弟恐我餐却西山秀，皤兄劝我吸却壶卢溪。因蝉倩我问渠伊，快掉葛藤复是谁，髯弟绝倒皤兄嘻。"
"灞陵风雪","金","李纯甫","君不见浣花老人醉归图，熊儿捉辔骥子扶。又不见玉川先生一绝句，健倒莓苔三四五。蹇驴驼著尽诗仙，短策长鞭似有缘。政在灞陵风雪里，管是襄阳孟浩然。官家放归殊不恶，蹇驴大胜扬州鹤。莫爱东华门外软红尘，席帽乌靴老却人。"
"赠高仲常","金","李纯甫","借问高书记，南征又北征。从军元自乐，游子若为情。笔下三千牍，胸中百万兵。伤弓良小怯，弹铗竟何成。惨淡风尘际，悲凉鼓角声。别家四十日，并塞两三程。斗绝牛皮岭，荒寒燕赐城。吟边白鸟没，醉里莫云横。感慨悲王粲，颠狂笑祢衡。虎贲多将种，底用两书生。"
"画兔","金","李纯甫","三窟言何鄙，中林计未疏。贫而长衣褐，老矣不中书。捣药元无死，忘蹄始见渠。子皮今尚在，遗像岂陶朱。"
"猫饮酒","金","李纯甫","枯肠痛饮如犀首，奇骨当封似虎头。尝笑庙谋空食肉，何如天隐且糟丘。书生幸免翻盆恼，老婢仍无触鼎忧。只向北门长卧护，也应消得醉乡侯。"
"孙卿子","金","李纯甫","诸儒谈性尽归情，谁信黄河彻底清。未到昆崙源上见，且休容易小荀卿。"
"谢安石","金","李纯甫","阿坚休道不英雄，儿辈俄成盖世功。屐齿折时渠自省，至今人解笑桓冲。"
"魏徵","金","李纯甫","健儿摇足据山东，李氏家居太半空。贞观力排封建议，魏徵元只是田公。"
"老苏","金","李纯甫","宋季人忧大瓠穿，敢留金币不输边。权书更信苏家策，剩费青苗几倍钱。"
"偶得","金","李纯甫","包裹青衫已十年，聪明更觉不如前。簿书丛里先抽手，鼓笛场中少息肩。瓶底剩储元亮粟，叉头高挂老坡钱。会须著我屏山下，了却平生不问天。"
"杂诗六首 其一","金","李纯甫","颠倒三生梦，飞沈万劫心。乾坤头至踵，混沌古犹今。黑白无真色，宫商岂至音。维摩懒开口，枝上一蝉吟。"
"杂诗六首 其二","金","李纯甫","乾坤大聚落，今古小朝昏。诸子蝇钻纸，群雄虱处裈。一心还入道，万物自归根。却笑幽忧客，空招楚些魂。"
"杂诗六首 其三","金","李纯甫","丹凤翔金鼎，苍龙戏玉池。心源澄似水，鼻息细於丝。枕上山川好，壶中日月迟。神仙学道者，那许小儿知。"
"杂诗六首 其四","金","李纯甫","空译流沙语，难参少室禅。泥牛耕海底，玉犬吠云边。仰峤圆茶梦，曹山放酒颠。书生眼如月，休被衲僧穿。"
"杂诗六首 其五","金","李纯甫","狡兔留三窟，猕猴戏六窗。情田锄宿草，心月印澄江。酒戒何曾破，诗魔先已降。雄蜂雌蛱蝶，正自不成双。"
"杂诗六首 其六","金","李纯甫","道义富无敌，诗书贵不赀。浮生几两屐，狂乐一絇丝。豪侠非吾友，臞儒即我师。谁知茅屋底，元自有男儿。"
"赵宜之愚轩","金","李纯甫","羿穷射杀金毕逋，老卢磔杀玉蟾蜍。朝夕相避昆崙墟，忽见天公一目枯。尘昏土眯万万古，云眵雨泪寒模糊。嗟哉区中人，么么如蚍蜉。书生不惜两瞳子，长使看书如老奴。水部一奇士，西河君子儒。二公正坐诗作祟，得句令人不敢书。先生有胆乃许大，落笔突兀无黄初。轩昂学古澹，家法出关雎。暗中摸索出奇语，字字不减琼瑶琚。神憎鬼妒天公狙，戏将片云翳玄珠。九窍凿开混沌死，罔象未必输离朱。静埽空花万病除，一片苦心含太虚。屏山有眼不如无，安得恰似愚轩愚，安得恰似愚轩愚。"
"马图同裕之赋","金","李纯甫","天马飞来不苦难，云屯万骑开元间。太平有象韩生笔，曾见真龙如此閒。"
"瓢庵","金","李纯甫","书生只合饱黄齑，大嚼屠门计似痴。壁上七弦元自雅，囊中五字更须奇。横陈已觉如嚼蜡，皆醉何妨独啜醨。此味欲谈舌本强，如人饮水只渠知。"
"刘宋","金","李纯甫","六十衰翁血打围，深山赤手搏熊罴。子孙只解相鱼肉，辛苦知他为阿谁。"
"怪松谣","金","李纯甫","阿谁栽汝来几时，轮囷拥肿苍虬姿。鳞皴百怪雄牙髭，拿空夭矫蟠枯枝。疑是秘魔嵓中老慵物，旱火烧天鞭不出。睡中失却照海珠，羞入黄泉蜕其骨。石钳沙锢汗且僵，埋头卧角政摧藏。试与摩挲定何似，怒我枨触须髯张。壮士囚缚不得住，神物世间无著处。堤防夜半雷破山，尾血淋漓飞却去。"
"虞舜卿送橙酒","金","李纯甫","屏山持律不作诗，砚尘笔秃萦蛛丝。枯肠燥吻思戛戛，法当以酒疏瀹之。何物督邮风味恶，枨触閒愁无处著。苦思新酿压橙香，世间那有扬州鹤。乞诗送酒并柴门，瀛洲仙裔令公孙。肺肠愤痒芒角出，倾泻长句如翻盆。怪汝胸中云梦大，老我眼皮危塞破。径呼短李与黔王，快取锦囊收玉唾。"
"偶读贾达之邀饭帖有感作诗哭之","金","史肃","微官已叹鸾栖屈，异事俄传鵩告凶。彩笔书来墨痕湿，玉楼人去酒尊空。当时快意牛心炙，今日伤怀马鬣封。一幅铭旌送哀挽，白杨萧索九原风。"
"河上","金","史肃","堤外三竿日，河边八尺泥。夜风喧马枥，秋露冷鸡栖。岁月吾生老，关山客梦迷。故园桃李树，摇荡不成蹊。"
"别张信夫","金","史肃","破垒残星没，寒城晓角孤。天低云错莫，野旷雪模糊。小市千钱米，征人丈八殳。边愁故未已，不敢恨长途。"
"别怀玉","金","史肃","官曹不着市门仙，绿发匆匆换少年。惯作簿书尘里梦，愧无山水窟中缘。蜂腰鹤膝曾搜句，兔角龟毛不论禅。此别相思渺何许，一川山色雁连天。"
"山阴县","金","史肃","涌云驱雨不成霖，山径危行未要深。午梦初回乌鸟乐，小亭斜日柳阴阴。"
"方丈坐中","金","史肃","纸本功名直几钱，何如付与北窗眠。诗书作我閒中地，风月知人醉里天。水底游鱼真见性，树头语鸟小参禅。平生习气莲华社，一炷香前结后缘。"
"早出遵化","金","史肃","朝来对酒不能觞，看尽西风去鸟行。山好未忘三日雅，诗穷赢得一秋忙。强颜红叶自由舞，野性黄花无赖香。多谢殷勤暮云影，更留淡墨写溪光。"
"宿睦村","金","史肃","阑干河汉已西倾，独坐披衣过五更。檐马丁东风外响，田车历辘月中行。忘形沙鸟知人意，窣地山云不世情。露草霜筠有幽意，诗题分付候虫声。"
"次韵安之饮酒","金","史肃","日上南窗已数竿，醉头扶起不巾冠。欲开社瓮多招客，先乞兵厨暂补官。玩世唯知酒功圣，藏身无似醉乡宽。麒麟阁上功名字，不博生前一笑欢。"
"过九里山","金","史肃","断蛇扛鼎两争雄，陈迹荒凉万事空。今日山前无过客，数株衰柳管秋风。"
"道傍柳","金","史肃","秋霜一何严，凋此道傍柳。残枝几叶在，其势不得久。忆昨三春时，濯洗烟雨后。弄姿舞婆娑，劝我一杯酒。别后遽能几，忽忽成老丑。人生非金石，长短百年寿。功名与富贵，于身亦何有。古人随物化，今已柳生肘。我独何为哉，穷年事奔走。长堤隐落月，驻马一回首。春风柳梢黄，定得西归否。"
"登悯忠寺阁","金","史肃","净宇怀超想，层梯企俊游。喧卑三界尽，制作六丁愁。聚土閒童子，移山老比丘。能除分外见，寸木即岑楼。"
"读传灯录","金","史肃","闭户懒不出，真成住夏僧。肝肠虽自苦，面目得人憎。处世若大梦，学禅犹小乘。早知文字误，更用读传灯。"
"夏夜","金","史肃","一雨昭苏外，群山宴寂中。移床就佳月，引袂纳凉风。蜗舍怜渠小，蚊雷讶许同。幽怀閟清境，舒啸夜将终。"
"物化","金","史肃","物化能忘我，天游不用心。膻香群蚁聚，树静一蝉吟。败井劳深汲，荒庭阙近寻。枕书聊假息，夕日半墙阴。"
"立秋日","金","史肃","旧谷催新谷，今秋似去秋。年衰犹健饭，官达也穷愁。树鸟依依宿，檐萤细细流。个中诗句在，倚杖得冥搜。"
"感兴","金","史肃","避俗嫌高绝，干荣耻盗誇。居贫偶从仕，学道不忘家。树果蕃秋实，园葵粲晚花。一轩吾事了，无意竞纷华。"
"偶书","金","史肃","东风数点梨花雪，吹我伤春万里心。知有高亭堪眺远，惜无佳客共登临。晴云入户团倾盖，飞鸟随人作好音。寒食清明少天色，孤居未要酒杯深。"
"放言二首 其一","金","史肃","莲社从来说陶远，竹林今不数山王。家鸡野鹜何须较，秋菊春兰各自芳。"
"放言二首 其二","金","史肃","清风明月无人管，茶鼎薰炉与客同。壮岁羞为褦襶子，而今却羡嗫嚅翁。"
"晓出东卢","金","史肃","谷口子真隐，水滨韦氏庄。鸥鹇宾客对，鸿雁弟兄行。小圃丛生竹，平林半是桑。朝阳生野渡，湿尽马蹄霜。"
"次张信夫韵","金","史肃","绛帐先生寄一州，不教文字到横流。草玄只拟关门坐，好事应从载酒游。虎穴已曾探虎子，龙沟未信出龙头。锦囊诗句年来满，供尽閒花野草愁。"
"发脱","金","史肃","年年道路少清欢，处处葵蔬馈薄餐。月色过窗同夜梦，霜华著壁独朝寒。求医未有诗千首，破老惟消竹数竿。衰发从今不须脱，少留衰白戴黄冠。"
"立秋日","金","史肃","畏景流庭过，凉飔即坐来。物随时共换，人觉老相催。憩蝶依丛稳，嘶蝉抱树哀。玉簪香好在，墙角几枝开。"
"复斋","金","史肃","居士年来一复斋，驯庭鸟雀绝惊猜。雨添窗下砚池满，风揭床头书卷开。身似卧轮无伎俩，心如明镜不尘埃。纷纷宠辱人间世，付与浮云任去来。"
"北潭","金","史肃","竹阴松影玉葱茏，十里平堤一径通。碧水乍开新镜面，青山都是好屏风。寒蝉高鸟清愁外，折苇枯荷小景中。酒力未多秋兴逸，夕阳聊贷半林红。"
"晚兴","金","史肃","秋虫已息又还吟，晚雨初晴又作阴。水面微风掠苍玉，云头落日缘黄金。年丰酒价应须贱，睡起茶瓯未要深。人道双清到心迹，年来无迹亦无心。"
"杂诗 其一","金","史肃","春江日暖舞清涟，客舍萧萧一缕烟。幽鸟隔林招我醉，小桃当户为谁妍。禅心已作沾泥絮，诗思浑如上水船。却是官閒得无事，一帘红雨枕书眠。"
"杂诗 其二","金","史肃","南皮城下荒秋草，说是当日燕支台。世事翻腾只如此，吾生弃置已焉哉。迎风紫苋因循老，背日黄花次第开。独夜不眠思阿谢，白羊如驾小车来。"
"春雪","金","史肃","丰年不救两河饥，腊尽才看小雪飞。漫说春来膏泽好，其如垄上麦苗稀。空花只解惊愁眼，湿絮宁堪补败衣。颇笑西台瘖御史，日斜骑马踏泥归。"
"渭南县斋秋雨","金","萧贡","穴床撑拄小窗前，一点青灯照不眠。檐溜淙琤风淅沥，嫩凉如水夜如年。"
"假梅","金","萧贡","绿窗娇小似梅人，素手东风巧思新。鸾尾剪裁千颗雪，蜂脾点缀一家春。长教客枕生幽思，不逐林花委路尘。莫道去非诗破的，兔毫那解写花真。"
"临泉道中","金","萧贡","半世事行役，兹游初未经。峡门迷白昼，岭脊上青冥。涧曲莓苔滑，松盘雾雨溟。登危人局蹐，涉险马竛竮。落日留行客，投鞭得驿亭。短墙明积雪，破屋漏疏星。羌笛谁三弄，羁怀强一听。葭芦知不远，河外数峰青。"
"自感","金","萧贡","形骸付与甄陶外，祸福难防倚伏前。孔雀若知牛有角，应须忍渴过寒泉。"
"荒田拟白乐天","金","萧贡","荒田几岁阙人耕，欲种糜荞趁晚晴。急手剪除荆与棘，一科才了十科生。"
"乐府崔生","金","萧贡","徽门昼暖柳啼鸦，兰閤窗深月照纱。腰素轻盈珠衱稳，鬓云松乱玉钗斜。春风一去空陈迹，暮雨三生只当家。自倚广平肠似石，不妨绮语赋梅花。"
"米元章大字卷","金","萧贡","颜杨死去谁补处，米狂笔力未可涯。追摹古人得高趣，别出新意成一家。老蛟?云肉倔强，枯树渍雪冰楂牙。九原裴说如可作，应有新诗三叹嗟。"
"杨侯画晋公临江赏梅乐天与鸟窠禅师汎舟谈玄不顾而去戏为一绝以代晋公招乐天同饮云","金","萧贡","明妆冷蕊两清新，面缬浮光数爵频。?拭风前寒鼻液，快来同醉雪中春。"
"汉歌","金","萧贡","华阴双璧传山鬼，报道明年祖龙死。草间豪杰伺天时，攘袖抚衿争欲起。丛祠篝火妖狐语，夥涉为王张大楚。南公旧有三户谣，东井新看五星聚。中原茫茫走秦鹿，天遣沛公兴白屋。大蛇斩断素灵号，蚩尤祭罢朱旗矗。朅来扶义入关中，恩结人心帝道隆。秦法烦苛犹一洗，项王剽悍何劳攻。三杰相须立人纪，四老仍来安太子。已令陆贾说诗书，更诏孙通制仪礼。阿翁着手规摹远，独恨儿孙读城旦。王纯霸杂宁不知，不是不知知已晚。"
"楚歌","金","萧贡","沙丘车过亡明镜，人头畜鸣自贤圣。阿房殿里醉宫娃，赵高手中持国柄。群雄云扰荡山东，邯郸却堕秦围中。项王一战动天地，诸侯膝行趋下风。割裂河山建侯国，天下畏威心不服。只贪衣绣荣楚猴，岂识金刀得秦鹿。楚歌一夜四面发，泣别虞姬歌数阕。残兵牢落似晨星，独骑凌兢踏寒月。乌江渡口方唤船，五侯追奔已江边。苦道天亡非战罪，剑化壮气成飞烟。君王雄武古无比，独无仁义谁相济。向能忠计资范增，未必汉家能卜世。谷城东头土一丘，悠悠遗恨何年休。"
"悲长平","金","萧贡","秦兵伏甲武安西，赵将非材战士携。千里阵云沉晓日，万家屋瓦震秋鼙。哀缠朽骨天应泣，怨入空山鸟不栖。百战区区竟何得，阿房烟草亦凄迷。"
"雒阳","金","萧贡","西来洛水绕崧高，野店荒村换市朝。董卓搜牢连数月，郭威夯市又三朝。劫灰深掘终难尽，鬼火争然忽自消。千古兴亡几春梦，只将閒话付渔樵。"
"中秋对月","金","萧贡","去年中秋客神京，露坐举杯邀月明。今年还对去年月，北风黄草辽西城。年年月色长清好，只有悲秋人易老。儿童不解忆长安，歌舞团圞绕翁媪。人生宦游真可怜，不知何处度明年。预愁老罢废诗酒，负此冰玉秋婵娟。我生万事随缘耳，居自无忧行亦喜。君不见杜子闺中只独看，鄜州寂寞千山里。"
"寄答张维中","金","萧贡","北辕千里赴陪都，日觉还家计愈疏。人事浮云千变化，宦途平地几崎岖。青山有约长回首，白发无情忽满梳。赖有同年老兄弟，相思时寄数行书。"
"保德州天桥","金","萧贡","郁郁风云入壮怀，天潢飞下碧崔嵬。两崖偪侧无十步，万顷逡巡纳一杯。溅沫纷纷跳乱雹，怒涛殷殷转晴雷。曾闻电火鱼烧尾，会趁桃花涨水来。"
"灵石县","金","萧贡","古道行人少，荒城乱石侵。天横机素直，河入土囊深。涧近云长润，山高日易沈。田翁乐丰岁，歌笑下崎嵚。"
"真容院","金","萧贡","魔宫佛界等空虚，此理何曾属有无。直向台山始相见，可中还有二文殊。"
"读火山瑩禅师诗卷","金","萧贡","长短都归一梦中，身前身后两无穷。李憕信士今如在，定向江湖访泽公。"
"君马白","金","萧贡","我马瘦，君马肥，我马虺隤君马飞。彫鞍宝校锦障泥，向风振迅长鸣嘶。一朝计落路傍儿，铜鬲为椁薪为衣。瘦马虽瘦骨骼奇，古人相马遗毛皮，千金一顾会有期。"
"陈宫词","金","萧贡","三阁花深白昼迷，酒催狎客赋宫词。管弦散落春风外，一曲金钗两鬓垂。"
"岢岚","金","萧贡","岢岚地势横三汊，河朔城墉挂一箕。紫塞高连寒日短，黄榆落尽长年悲。"
"按部道中二首 其一","金","萧贡","窟野河津水没腰，管岑官路雪封条。一年乐事能多少，强半光阴马上消。"
"按部道中二首 其二","金","萧贡","寒城睥睨插山隅，秋半霜风塞草枯。月转谯楼天未晓，角声吹彻小单于。"
"日观峰","金","萧贡","半夜东风搅邓林，三山银阙杳沉沉。洪波万里兼天涌，一点金乌出海心。"
"族兄才卿下第后赴宜禄酒官以诗寄之","金","萧贡","久期老距擅文埸，命压人头可得忙。两脚尘泥官业晚，十年灯火夜窗凉。霜添老叶山梨紫，雨浥寒花野菊香。南北相望无百里，几时尊酒涴离肠。"
"梨花","金","萧贡","丰姿閒淡洗妆慵，眉绿轻颦秀韵重。香惹梦魂云漠漠，光摇溪馆月溶溶。陈家乐府歌琼树，妃子春愁惨玉容。安得能诗韩吏部，郭西同去醉千钟。"
"后赵","金","萧贡","拟伦人物指高光，可笑枭雏不自量。正使成名皆竖子，英雄也未到君行。"
"古采莲曲","金","萧贡","洋洋长江水，渺渺涨平湖。田田青茄荷，艳艳红芙蕖。酣酣斜日外，苒苒凉风馀。茜茜谁家子，袅袅二八初。两两并轻舟，笑笑相招呼。悠悠波上鸳，泼泼蒲中鱼。采采不盈手，依依欲何如。"
"拟回文四首 其一","金","萧贡","春波绿处归鸿过，夜月明时飞鹊愁。人去附书将恨寄，莫山云断倚高楼。"
"拟回文四首 其二","金","萧贡","楼上却来楼下待，晚窗春尽断回肠。愁人有说嫌人问，泪洒新诗埽墨香。"
"拟回文四首 其三","金","萧贡","风幌半萦香篆细，碧窗斜影月笼纱。红灯夜对愁魂梦，老尽春庭满树花。"
"拟回文四首 其四","金","萧贡","萋萋碧草连天远，杳杳行人几日回。凄雨晚凉空坐久，泪妆残晕湿红腮。"
"李雁门","金","史公奕","天下三分二属梁，区区独木欲支唐。锦囊三矢传遗恨，不救朱三着赭黄。"
"雪谷晓装图","金","庞铸","溪流咽咽山昏昏，前山后山同一云。天公谈笑玉雪喷，散为花蕊白纷纷。诗翁瘦马之何许，忍冻吟诗太清古。老奴寒缩私自语，作奴莫比诗奴苦。木僵石老鸟不飞，山路益深诗益奇。老奴忍笑怜翁痴，不知嗜好乃尔为。杨侯胸中富丘壑，醉里笔端驱雪落。因何不把此诗翁，画向草堂深处着。"
"景骨城驿中夜雨","金","庞铸","画角边城莫，孤舂野水秋。一川霜树老，万叶雨声愁。自古谁青眼，劳生只白头。何时问渔父，容我一扁舟。"
"洛阳怀古","金","庞铸","草树萧条故苑荒，山川惨淡客魂伤。玉光照夜新开冢，剑气沈沙古战场。金谷更谁誇富丽，铜驼无处问兴亡。一尊且对春风饮，万事从来谷与臧。"
"田器之燕子图　器之自叙云明昌丙辰予从军塞外合虏里山野舍荒凉难以状言春末有双燕亦巢此屋土人不之识屡欲捕之予曲为全护此燕昼出夜归予必开户待之忽一日飞止坐隅都无惊畏巧语移时不去予始悟明日秋社此鸟当归殆留别语也因作一诗赠之云几年塞外历崎危谁谓乌衣亦此飞朝向芦陂知有为莫投茅舍重相依君怜我处频迎语我忆君时不掩扉明日西风悲鼓角君应先去我何归此诗以细字写之为蜡丸系之燕足上明年四月予受代归又八年泰和甲子任潞州观察判","金","庞铸","田君才略燕云客，少年累有安边策。悔从笔砚取功名，直要横驰沙漠北。塞垣春雪白皑皑，东风未放玄阴开。乌衣之国定何许，一双燕子能飞来。三年驿舍安西道，眼底莺花无梦到。忽见低飞入短檐，此身似向邯郸觉。君居海东我中原，相逢乃在穹庐前。天涯流落俱为客，感时念远空潸然。长安何限高高阁，昼夜风閒开翠幕。底事猜嫌不往依，甘从此地风沙恶。土人嗜肉无仁心，一生弋猎誇从禽。有巢幸稳勿浪出，汝身未必轻千金。朝来暮去益狎昵，物我相忘情意一。但怪重裘积渐添，元是西风催社日。须知音巧惟鷾鸸，忽来坐隅如告辞。我方留寓未归得，为君忍赋伤心诗。诗成自述聊为戏，系足封之亦无意。燕已归飞我未归，刁斗声中忽惊岁。旄头夜落妖氛收，嫖姚献凯归神州。玉关早喜班超入，北海不闻苏武留。君才经世宁终枉，幕府须贤来上党。别后归期两及瓜，人间秋燕日来往。沈沈官舍红芳稀，葛衣燕居澹忘机。忽闻巧语入檐户，大似相识来相依。一飞檐外窥庭树，一上屏山惊不去。解足分明得帛书，真是当年留别句。天生万物禽最微，固耶偶耶吾不知。古道益远交情醨，朝恩莫怨云迁移。当时握手悲别离，一旦富贵弃如遗。闻予燕歌应自疑，慎无示之嗔我讥。"
"晚秋登城楼二首 其一","金","庞铸","山势碧环合，溪光缟带明。牛羊成晚景，砧杵助秋声。酒薄人情废，官閒吏事生。天东归兴满，不为忆莼羹。"
"晚秋登城楼二首 其二","金","庞铸","落日危楼上，诗成只自哦。清商行老矣，红叶奈秋何。堕甑前非悟，跳丸去日多。功名犹诳我，未许著渔蓑。"
"冬夜直宿省中","金","庞铸","吏散庭空宿鸟过，冻唫聊复战诗魔。陶泓面冷真堪唾，毛颖头尖漫费呵。畏事政宜宾客少，不才偏觉簿书多。西窗灯闇尊无酒，奈此迢迢夜漏何。"
"山行绝句","金","庞铸","四面云山玉作围，一川霜树锦为衣。翩翩数骑南冈下，傅粉王孙射鹿归。"
"漉酒图","金","庞铸","我爱陶渊明，爱酒不爱官。弹琴但寓意，把酒聊开颜。自得酒中趣，岂问头上冠。谁作漉酒图，清风起毫端。露电出形似，神情想高閒。大似挥弦时，目送飞鸿难。袖中有东篱，开卷见南山。嗟予困尘土，青鬓时一斑。折腰尚未免，敢谓善闭关。望望孤云翔，羡羡飞鸟还。归田未有日，掩卷空长叹。"
"夏日","金","庞铸","富国才疏合自羞，清时无补但优游。只知钱向纸中裹，不信能教地上流。"
"花下","金","庞铸","香满西园晓雨微，万红千翠自高低。若为常作庄周梦，飞向幽芳闹处栖。"
"梨花","金","庞铸","孤洁本无匹，谁令先众芳。花能红处白，月共冷时香。缟袂清无染，冰姿淡不妆。夜来清露底，万颗玉毫光。"
"未开牡丹","金","庞铸","国香半吐醉颜酡，炫耀春工已自多。爱惜不教催羯鼓，更浇卯酒看如何。"
"却暑","金","庞铸","九夏楼居不厌高，更须直至冷云巢。风来蘋末聊自快，暑满人间无处逃。蔗蜜浆寒冰皎皎，画帘钩冷月梢梢。閒思殿阁生凉句，谁为诚悬作解嘲。"
"怀友","金","庞铸","镜里衰颜失旧红，当年豪逸梦魂中。山城对月中秋夜，陇雁寄书西北风。遣兴与谁同酒盏，相思无处附诗筒。凭高想到消䰟处，落日无言水自东。"
"喜夏","金","庞铸","小暑不足畏，深居如退藏。青奴初荐枕，黄妳亦升堂。鸟语竹阴密，雨声荷叶香。晚窗无一事，步屧到西厢。"
"墨竹三首 其一","金","庞铸","一溪流水玉涓涓，溪上修篁接莫烟。谁倩能诗文与可，笔端移得小江天。"
"墨竹三首 其二","金","庞铸","瀰川急雨暗秋空，无限琅玕澹墨中。剑甲摐摐军十万，欲将貔虎战斜风。"
"墨竹三首 其三","金","庞铸","千梢万叶玉玲珑，枯槁丛边绿转浓。待得春雷惊蛰起，此中应有葛陂龙。"
"山谷透绢帖","金","庞铸","君不见李广射虎如射兔，霹雳一声石饮羽。又不见巨灵擘山如擘云，莲华万仞留掌痕。精神入物物乃尔，笔端有神亦如此。熙丰以来推善书，日下无双黄太史。胸中八法蟠虹霓，峨眉仙人容并驰。平生败笔冢累累，妙处不减磨崖碑。吕侯好古兼好异，与字分身作游戏。清潭错落印星璧，大泽纵横散龙蜕。又如汉宫粉黛争婵娟，倚风顾影影更妍。岂无硬黄官纸与临仿，画师写照非天然。吕侯之子今诗仙，传家以此为青毡。须防神物有时合，却逐六丁飞上天。"
"青柯平二道人","金","许古","深谷缘危磴，长林绕碧山。山中四时好，方外两翁閒。身世青云上，尘埃大梦间。高情应笑我，才到却空还。"
"被召过少室","金","许古","老病无堪合退休，伊川久巳得菟裘。如今又上长安道，好被青山笑白头。"
"扇图","金","许古","云压溪塘小雪春，融融和气浥轻尘。山禽共作梅花梦，物性由来懒是真。"
"访箕和尚岘山","金","许古","山中风定夜沈沈，月满禅林静客心。苍桧四排严法界，孤松中立殷潮音。鼓钟有节人如玉，台殿无尘地布金。二月来游春尚浅，红梅无数照山阴。"
"送任李二生赴举","金","王良臣","尘涩鳌钩公子恨，风吹马耳谪仙愁。皇天老眼成人晚，今日男儿得志秋。官样文章堆笔底，世情风色候江头。主司不是冬烘物，五色迷人莫浪忧。"
"汴堤怀古","金","王良臣","迷仙楼观郁连空，一日都归鬼唾中。奢则兆亡天听迩，去而不返水声东。锁烟弱柳愁蛾绿，阁雨幽花泪脸红。总为锦帆归不得，至今啼鸟怨东风。"
"旬休饮","金","王良臣","袅袅东风雪外还，又催春色动溪山。百年莫作千年调，十日须谋一日閒。千丈归心诗卷里，一襟豪气酒杯间。醉鞭约住黄昏月，马首低悬玉半环。"
"息轩","金","王良臣","乾没皇皇西复东，不知假息祸机中。黄金一旦随胠箧，腐骨千年付攓蓬。世味甜于刀上蜜，人心苦似蓼中虫。一庵松雪双明底，笑杀西山槁项翁。"
"九月七日饮","金","王良臣","紫霞零落带孤禽，平楚苍苍秋意深。月过初三半梳玉，菊迎重九满篱金。天怜病骨商量暖，云促归程计会阴。风雁飞来更潇洒，一枝芦雪印波心。"
"牧牛图","金","王良臣","三摩不受一尘侵，本分功夫日念深。杖屦得回游子脚，葛藤灰尽老㜑心。颠狂不作风头絮，出入谁伤井底金。回首人牛在何许，一江明月夜沈沈。"
"狸奴画轴","金","王良臣","三生白老与乌员，又现吴生小笔前。乞与黄家禳鼠祸，莫教虚费买鱼钱。"
"杂诗三首 其一","金","王良臣","道人知我爱禅房，净埽阶前紫石床。软饱三杯风味好，脱巾和月卧昏黄。"
"杂诗三首 其二","金","王良臣","老子平生酷爱閒，天教行处得禅关。粥鱼敲落檐头月，犹在梅花醉梦间。"
"杂诗三首 其三","金","王良臣","残阳收拾弟兄行，拣得机心不到卿。安置小奴今夜梦，芦花风细月如霜。"
"天津桥同李之纯待月一首","金","高廷玉","骖鸾追散仙，乘槎抵银潢。跳上玉龙背，抱得银蟾光。素娥愁不归，再拜捧瑶觞。问以天上事，玉色俨以庄。尔能为我歌白雪，我亦为尔捣玄霜。不然借我广寒殿，与我长作无何乡。傍有谪仙人，拍手笑我狂。天风忽吹散，人月两茫茫。"
"柳絮","金","高廷玉","断送春归去，纷飞不暂停。和风三径雪，微雨一池萍。蝶惹依芳草，蜂沾过小庭。静宜投隙地，狂欲搅青冥。得得穿朱户，时时扑翠屏。黄莺枝上语，似与诉飘零。"
"道出平州寒食忆家","金","高廷玉","柳色方浓别玉京，程程又值石龟城。山重水复人千里，月苦风酸雁一声。上国春风桃叶渡，东阳寒食杏花饧。楚魂蜀魄偏相妒，两地悠悠寄此情。"
"飞山怨","金","高廷玉","汉家自有飞将军，军中骇叹箭有神。一朝乃与狱吏对，惜无千金书牍背。手把属镂口衔须，号天者三我何辜。伊吾壮志长已矣，不得提携玉龙死。可怜休唱白浮鸠，至今秦人悲杜邮。"
"赠中山杨正卿","金","李遹","士道彫丧愁天公，阴霾惨惨尘濛濛。三冬不雪春未雨，野桃无恙城西红。春光为谁作骀荡，造物若我哀龙钟。数行墨浪合眼死，一包閒气终身穷。中山公子文章雄，雅随童稚为雕虫。祢衡不遇孔文举，坡老懒事陈元龙。唯之与阿将无同，乾坤万里双飞蓬，飘飘南北东西风。"
"江村","金","李遹","陆地无根客，江村有发僧。两盂残喘粥，一寸苦吟灯。"
"集句题广宁胜览亭","金","李遹","檐前无数好峰峦，醉眼诗肠冰雪寒。不识闾山真面目，请君来此凭阑干。"
"狮子峰","金","李遹","解脱眼光三界静，端公伎俩一时休。云开正使金毛现，子细看来是石头。"
"送穷","金","李遹","昔年曾作送穷诗，结柳赍粮拟退之。送去还来还复语，君家犹有读书儿。"
"使高丽","金","李遹","去国五千里，马头犹向东。宦情蕉叶鹿，世味蓼心虫。倦枕三更梦，征衫八月风。山川秋满眼，归思寄孤鸿。"
"送雷御史希颜罢官南归","金","陈规","五事前陈志拂劘，屹如砥柱阅颓波。一麾共惜延年去，三黜何伤柳季和。连蹇仕途如我老，激昂衰俗在君多。扁舟南去知难恋，万顷烟波一钓蓑。"
"过骊山","金","陈规","丰镐无由问故基，三章只见黍离诗。而今多少华清石，都与行人刻艳辞。"
"郾城道中","金","冯延登","北风惨澹扬沙尘，郾西三日无行人。十村九村鸡犬静，高田下田狐兔驯。昨朝屏息过溪口，知有白额藏深榛。赤子弄兵更可恻，路旁僵尸衣血新。野叟伛偻行拾薪，欲语辟易如惊麇。瘦梅疏竹未慰眼，只有清泪沾衣巾。"
"元日隆安道中","金","冯延登","山冈重复三竿日，溪路萦回一席天。老境飘零情更恶，又从马上得新年。"
"宿三冢寺","金","冯延登","老柏苍苍缠老藤，招提牢落有残僧。瞑禽自入藏经阁，饥鼠时窥照佛灯。未得安心如北秀，却思觅法趁南能。濛濛雨暗门前路，更得云房一曲肱。"
"代郡杨黻之与余同辰月日时亦然渠有诗因为次韵","金","冯延登","阴阳亹亹定何如，自信祥金先有模。曾见唐生谈跃马，岂知阮籍哭穷途。倦游笑我衰髯白，弄笔怜君醉袖乌。便欲移书与欧九，略分馀论为嘘枯。"
"寄笏青柯平","金","冯延登","飞雪惊沙捲屋茅，清寒泼水透绨袍。松风度壑江声远，萝月当轩扇影高。敢对名山谈世事，不妨空腹贮离骚。且将手版牢藏起，政恐山人识马曹。"
"射虎得山字","金","冯延登","田翁太息论三害，猎骑俄惊见一斑。涎口风生雷吼怒，角弓寒劲月痕弯。柳营共许千人敌，鱼服仍馀一矢还。我欲残年赏神骏，短衣匹马梦南山。"
"雪","金","冯延登","屋破寒无那，庭空雪已深。山川非旧观，松柏见贞心。冻雀争遗粒，栖鸦点莫林。携琴访溪友，清兴忆山阴。"
"华清故宫","金","冯延登","宠贵羊羔退曲江，华清雾阁对云窗。层峦未了霓裳舞，迁客俄惊羯鼓腔。檐际疏星疑晓镜，天边晴树认高幢。游人尚喜风流在，白石涵波皂荚双。"
"西园得西字","金","冯延登","芳径层峦百鸟啼，芝廛兰畹自成蹊。仙舟倒影涵鱼藻，画栋销香落燕泥。淑景晴薰红树暖，蕙风轻汎碧丛低。冈头醉梦俄惊觉，歌吹谁家在竹西。"
"八月十四日宿官塔下院二首 其一","金","冯延登","野僧引客看脩竹，拄杖入林惊暝禽。一道细泉鸣藓磴，恍如閒听颖师琴。"
"八月十四日宿官塔下院二首 其二","金","冯延登","乔松脩竹翠交阴，凉月玲珑地布金。老懒无诗酬节物，夜凉閒听候虫吟。"
"探春得波字","金","冯延登","好雨新晴景气和，东陂冰尽水增波。茅茨影里燕双语，桃李梢头春几何。霁霭未收芳陌润，斜阳偏傍小楼多。雕鞍画毂方争道，更得留连藉绿莎。"
"春雨二首 其一","金","冯延登","山市人归暮雨飞，倚筇久立看檐霏。乍来势若悬麻密，暂止声如鼓瑟希。砌下蚁归低赤帻，帘间燕入湿乌衣。今宵客梦知安稳，厌浥新凉到枕帏。"
"春雨二首 其二","金","冯延登","小雨濛濛润土膏，谷风习习不惊条。晨烟半湿低平野，春水初生没断桥。已见鹅黄匀柳麦，更看檀紫上榆椒。从今乐事知相继，栉比云平看陇苗。"
"藤花得春字","金","冯延登","白白红红委暗尘，苍藤次第着花新。龙蛇奋起三冬蛰，缨络分垂百尺身。见说紫云偏得意，不知翠幄巧藏春。斋厨晚甑清香满，未信侯门有八珍。"
"兰子野晚节轩","金","冯延登","华颠益信寸心丹，直道宁论末路难。不叹士元淹骥足，但忧仲叔累猪肝。篱根佳菊分秋色，檐外长松耐岁寒。几有琴书尊有酒，却愁儿辈觉清欢。"
"洮石砚","金","冯延登","鹦鹉洲前抱石归，琢来犹自带清辉。芸窗尽日无人到，坐看玄云吐翠微。"
"雅集图","金","刘祖谦","翠雀翩翩野鹤孤，玉京人物会仙图。后来且莫轻题品，席上挥毫有大苏。"
"崆峒山图为横溪翁赋二首 其一","金","刘祖谦","好奇仍有客相㩦，绝顶披云快一跻。三十六峰青似染，五年拄笏羡横溪。"
"崆峒山图为横溪翁赋二首 其二","金","刘祖谦","独占名山每羡渠，京尘今日污吟须。西州十载经行处，惆怅云烟是画图。"
"元夕无灯","金","高宪","九陌无灯夜悄然，小红时见点春烟。多情惟有梅梢月，拍酒楼头照管弦。"
"寄李天英","金","高宪","稻秸苍苍陂巳枯，西风剪剪弄楸梧。蒹葭水落鱼梁迥，蟋蟀声高山驿孤。社瓮新成元亮酒，并刀细落季鹰鲈。作诗远寄霜前雁，人在海东天一隅。"
"题新山寺壁","金","高宪","列壑攒峰发兴新，落花飞絮舞馀春。虚堂坐视三千界，冠者相从五六人。涧草软宜承屐齿，溪泉清可濯缨尘。静听山鸟松风里，始悟人间乐未真。"
"焚香六言四首 其一","金","高宪","抹利花心晓露，蔷薇萼底温风。洗念六根尘外，忘情一炷烟中。"
"焚香六言四首 其二","金","高宪","满地落花春晓，一帘微雨轻阴。正要金蕉引睡，不妨玉陇知音。"
"焚香六言四首 其三","金","高宪","纸帐收烟密下，松灰卷火常虚。午寂春閒小睡，人间自有华胥。"
"焚香六言四首 其四","金","高宪","沈水浓薰甲煎，宫梅细点波津。奕奕非烟非雾，依依如幻如真。"
"长城","金","高宪","秦人一铩连鸡翼，六国萧条九州一。祖龙跋扈侈心开，牛豕生民付砧礩。诗书简册一炬空，欲与三五争相雄。阿房未了蜀山上，石梁拟驾沧溟东。生人膏血俱枯竭，更筑长城限裘褐。卧龙隐隐半天下，首出天山尾辽碣。岂知亡秦非外兵，宫中指鹿皆庸奴。骊原宿草犹未变，咸阳三月为丘墟。黄沙白草弥秋塞，惟有坡陁故基在。短衣匹马独归时，千古兴亡成一慨。"
"沁源山中","金","王特起","野夫不识武城宰，问之无言色微改。但说今年秋雨多，黄芪满谷无人采。踏遍西城锦石盘，莫投佛屋解征鞍。隔林依约见灯火，山谷人家初夜寒。"
"挽张代州词","金","王特起","砥柱堂堂阅溃川，谏书一纸力回天。两朝眷倚传龟玉，五郡欢谣被管弦。茇舍棠阴馀旧绿，夜台松月耿孤圆。行人漫洒碑前泪，谁识颜公是地仙。"
"漫作","金","王特起","有时幽鸟话心事，无限秋虫誇口才。北阙上书吾老矣，东篱把菊思悠哉。竹林留得巨源在，莲社招入渊明来。不然馀子败人意，怀抱耿耿胡为开。"
"偶作","金","王特起","人情争胜似争棋，死怕输人一著迟。黑白不分傍袖手，年来吾亦爱吾痴。"
"绝句二首 其一","金","王特起","山势奔腾如逸马，水流委曲似惊蛇。溪灵不欲露天巧，眼力未到云先遮。"
"绝句二首 其二","金","王特起","鸟语留春春巳回，落花随意卧苍苔。清明寒食因循过，萱草蔷薇次第开。"
"下第","金","王特起","人间万事等摴蒱，敢谓何人不得卢。胜负到头俱偶尔，狂夫安用绕床呼。"
"杂诗五首 其一","金","李经","长河老秋冻，马怯冰未牢。河山吟鞭底，日莫风更号。"
"杂诗五首 其二","金","李经","晨井冻不爨，谁疗壮士饥。天厩玉山禾，不救我马尵。"
"杂诗五首 其三","金","李经","尘埃汩没伺候工，离骚不振矜鱼虫。风云谁复话蓍蔡，不图履狶哀屠龙。挟笺搦管坐书空，咿嚘堂上酣歌钟。乃知造物戏儿童，不妨远目送归鸿。莫怪魏瓠无所容，此去未许江船东。五经不埽途辙穷，门庭日月生皇风。太阿剖室砺以石，坐埽鹳鹤摇天雄。"
"杂诗五首 其四","金","李经","岩椒郁云，日夕生阴。雨雪缟夜，秋黄老林。人烟墨突，樵径云深。"
"杂诗五首 其五","金","李经","造物开岩地，岩帐掩剑壁。苔花张古锦，霜苦老秋碧。日夕云窦阴，风鼓泉涌石。马蹄忌硗确，樵道生枳棘。盘盘出井底，回首怅如失。长老不耐事，底事挂尘迹。披云出山椒，白鸟表林隙。"
"海棠","金","梁持胜","野杏山桃委路尘，芳华都属锦城春。只缘造物偏留意，任使无香亦可人。粉白漫誇妆样巧，胭脂难染睡痕新。沈香亭子勾栏畔，消得君王比太真。"
"邻妇哭","金","赵元","邻妇哭，哭声苦，一家十口今存五。我亲问之亡者谁，儿郎被杀夫遭虏。邻妇哭，哭声哀，儿郎未埋夫未回。烧残破屋不暇葺，田畴失锄多草莱。邻妇哭，哭不停，应当门户无馀丁。追胥夜至星火急，并州运米云中行。"
"渡洛口","金","赵元","一脉寒流两岸冰，断桥无力强支撑。忘机羡杀沙鸥好，不省人间有战争。"
"书怀继元弟裕之韵四首 其一","金","赵元","蓍龟不须问，我命只自知。多生堕宿业，世网缠绵之。骅骝受羁衔，大笑跛鳖迟。跛鳖亦复笑，缩首甘自卑。何必参漆园，物理本自齐。槟榔可消谷，志士常苦饥。穆之万人雄，犹不免此讥。我懦更多病，区区欲何为。钟鼎不可倖，藜藿分所宜。安能如黄蜂，为人填蜜脾。清白傥少污，后人何所贻。初学悔大谬，篆刻工文辞。年来厌酸咸，淡爱陶潜诗。爱诗固自佳，其如未忘机。回头四十年，言动俱成非。谁能逐世利，日久常规规。惟当种溪田，与子常相期。"
"书怀继元弟裕之韵四首 其二","金","赵元","窗扉有生意，山间春到时。长安冠盖尘，游哉不如兹。西畴将有事，老农真吾师。不见元鲁山，梦寐役所思。遗山乃其后，僻处政坐诗。时复一相过，照眼珊瑚枝。奇书多携来，为子卧听之。"
"书怀继元弟裕之韵四首 其三","金","赵元","少从白衫游，气与山峥嵘。一念堕文字，肠腹期拄撑。多机天所灾，室暗灯不荧。拈书枕头睡，鼻息春雷鸣。泰山与鸿毛，何者为重轻。蹄泓与渤澥，谁能较亏盈。如能平其心，一切当自平。"
"书怀继元弟裕之韵四首 其四","金","赵元","嵩箕有奇姿，出云何悠然。云山足佳处，留客今几年。有子罢读书，求种山间田。栗里愧渊明，香山惭乐天。二老已古人，相望云泥悬。得酒邀月来，对影空自怜。摄衣欲起舞，稚子不须牵。"
"喜霁","金","赵元","片段溪云破，纵横野水淙。人閒泥塞路，蝇动日烘窗。绕壁苔痕满，侵阶树影双。还思酿新黍，瓮面挹秋江。"
"诗送辛敬之东归二首 其一","金","赵元","风埃憔悴旧霜袍，老去新诗价转高。橡栗漫山犹可煮，不须低首向儿曹。"
"诗送辛敬之东归二首 其二","金","赵元","文章无力命有在，一点浩然天地閒。风雪满头人不识，又㩦诗藁出西山。"
"修城去","金","赵元","修城去，劳复劳，途中哀叹声嗷嗷。几年备外敌，筑城恐不高。城高虑未固，城外重三壕。一锹复一杵，沥尽民脂膏。脂膏尽，犹不辞，本期有难牢护之。一朝敌至任推击，外无强援中不支。倾城十万户，屠灭无移时。敌兵出境已踰月，风吹未乾城下血。百死之馀能几人，鞭背驱行补城缺。修城去，相对泣，一身赴役家无食。城根运土到城头，补城残缺终何益。君不见得一李绩贤长城，莫道世间无李绩。"
"田间秋日三首 其一","金","赵元","好雨知时便放晴，天和酝酿作西成。秋收但得官军饱，未怕输租远十程。"
"田间秋日三首 其二","金","赵元","禾穗累累豆角稠，崧前村落太平秋。熙熙多少丰年意，都在农家社案头。"
"田间秋日三首 其三","金","赵元","皤翁伛偻负薪行，稚子跳梁剥枣声。不似二姑忙更杀，晚春堆髻脱钗荆。"
"客况","金","赵元","庐山踏遍却归崧，世事悠悠付老慵。乐近僧居非佞佛，苦无田种强为农。菊花雨似人情冷，梨叶霜如酒力浓。一十五秋河表客，合教节物笑龙钟。"
"学稼","金","赵元","不堪炊煮一箱书，十口东西若可糊。食禄已惭中隐吏，垦山聊作下农夫。藁遗场圃无多积，子入官仓困远输。近日愚轩睡眠少，打门时复有追胥。"
"立秋日","金","赵元","况味年来老比丘，禅房三伏得迟留。连宵雨作垂垂晓，十口家贫盻盻秋。熟未先须伺禾黍，有无何暇问衣裘。半生枉却亲灯火，一事不成空白头。"
"村居夏日","金","赵元","官府不著名，散迹村落深。白云自朝暮，青山无古今。爱此夏日永，门巷多繁阴。呼儿具绳床，不履亦不簪。殷勤好风来，为我消烦襟。一饱万事了，何用腰黄金。羁勒困名马，网罗多珍禽。何如山鹿痴，呦呦恋长林。"
"次韵答裕之","金","赵元","薄莫敲门喜客佳，水萍风絮共天涯。行藏一话倾心肺，古律三诗淬齿牙。朱研不妨閒度日，青山终得共餐霞。扶持老病须君辈，满地豺狼万里家。"
"书怀","金","赵元","懒退无心廪与庖，愿㩦诸子斸山硗。閒消白日醒吟醉，猛省浮生梦幻泡。窈窕云山三兔窟，漂摇风树一鸠巢。联名便入村家社，莫认公卿是故交。"
"寄裕之二首 其一","金","赵元","汩没兵尘满鬓霜，买邻心乐古清凉。閒陪老秀春行脚，闷欠臞元夜对床。正欲脱身求兔窟，谁能随世转羊肠。南阳未比嵩阳好，满眼交游即故乡。"
"寄裕之二首 其二","金","赵元","老懒愚轩百不能，饱谙人意冷于冰。清狂旧日耽诗客，灰朽而今有发僧。梦裹纸衾三丈日，话延雪屋一龛灯。新开一径通兰若，斩尽清凉旧葛藤。"
"宿少林寺","金","赵元","双轮走鸡栖，下岭分间道。行行得精舍，翠崦作回抱。诸峰知客来，故故颜色好。征衫满尘土，惭愧方丈老。殷勤一瓣香，为我除热恼。世缘如落花，篱裀迹俱埽。个中有佳处，行脚恨不早。一庵祖师傍，异日亲结草。"
"晚出","金","赵元","坐久卧还起，畏此夏日长。出门鬓蓬松，西日明半墙。鸠鸣舍东柳，雌和墙南桑。十日暑烦苦，一雨方论量。偶然释忧抱，露坐移绳床。群儿莫相催，老子便晚凉。"
"次韵裕之见寄二首 其一","金","赵元","鱼入深渊鹤在阴，飞潜何幸远庖砧。乾坤万里云无迹，冰雪三冬柏有心。故国钩留清夜梦，岁华分付白头吟。莘川拟作桃源隐，共与青山阅古今。"
"次韵裕之见寄二首 其二","金","赵元","古屋飕飕四壁尘，不堪幽独足吟呻。瓶储看客常年惯，家具为农近日新。世味饱尝惟可睡，诗情漫苦不医贫。相从分我西山半，欲乞臞元伴老身。"
"题裕之家山图","金","赵元","系舟盘盘连石岭，牧马澄澄倒山影。山光水气相混涵，中有元家旧庐并。雁门一开豺虎场，驾言投迹嵩之阳。青山偃蹇不可将，十年竟堕兵尘黄。东岩风物知犹在，说与寄庵神已会。一挥淡墨能似之，清辉远寄形骸外。元家故山吾与邻，梦见不如画图真。旧曾行处聊经眼，未得归时亦可人。"
"早发宝应龙门道中有感","金","赵元","山僧送客客行东，回首云寮梦寐中。人语咿呦村店火，帽檐欹侧石门风。伊川远映春冰绿，少顶先搀晓日红。为问年来几还往，只应乌鹊识衰翁。"
"钦若遽有商于之行作长语为别兼简仲泽弟一笑","金","赵元","庐山铓然深可居，洛水蚓然清可渔。嘉哉山水有如此，不能留客如蘧庐。楚茅不入干王诛，大帅分阃临商于。谋参帷幄渴英俊，蒐罗远到山间癯。陇西四钦出将种，人爱若也温而愉。朅来谁飞荐鹗书，枕前堕檄催驰驱。行参幕宾亦大可，把酒当为帅君贺。王家仲泽如仲宣，共看吐奇飞玉唾。一军号令雅歌中，声落荆蛮胆先破。愚轩退居如甑堕，閒暇多君时见过。明朝笑语隔关山，一月须?面墙卧。"
"丁亥三月二十五日雪","金","赵元","夬变乾将至，阴凝阳不流。雨飞犹带雪，风急似号秋。草木无春意，关河惨客愁。天心宁易测，三叹索冬裘。"
"大暑","金","赵元","旱云飞火燎长空，白日浑如堕甑中。不到广寒冰雪窟，扇头能有几多风。"
"读乐天无可奈何歌","金","赵元","凫胫苦太短，蚿足何其多。物理斩不齐，利剑空自磨。老蹠富且寿，元恶天不诃。伯夷岂不仁，饿死西山阿。天意寓冥邈，人心徒揣摩。不如且饮酒，流年付蹉跎。酒酣登高原，浩歌无奈何。"
"哀古道","金","赵元","山深道坏水纵横，怪得春来少客行。不信天教人迹断，水乾更遣蒺藜生。"
"薛鼎臣罢登封","金","赵元","弄人鼓笛不相疑，便著当场傀儡衣。终日抱饥唯饮水，也和醉客一时归。"
"秋郊雨中","金","密璹","羸骖破盖雨淋浪，一抹烟林覆野塘。不著沙禽閒点缀，只横秋浦更凄凉。"
"宴息二首 其一","金","密璹","宴息春光晚，閒眠昼景虚。冥心居大道，达理契真如。乐对忘形友，欣逢未见书。世间幽隐者，何必尽樵渔。"
"宴息二首 其二","金","密璹","日日閒窗下，箪瓢乐不殊。花魁秾且艳，湖玉秀而臞。忆友寻诗卷，思山展画图。丹青传六逸，能著老夫无。"
"梁台","金","密璹","汴水悠悠蔡水来，秋风古道野花开。行人惊起田间雉，飞上梁王鼓吹台。"
"自适","金","密璹","晴昼摇凉光，长空澹虚碧。燕鸿亦何为，老翅南又北。衰柳堕残叶，庭户觉岑寂。幽人诵佛书，清香萦几席。西方病维摩，东皋醉王绩。俱到忘言地，佳处略相敌。小斋蜗角许，夜卧膝仍屈。能以道眼观，宽大犹四极。有书贮实腹，无事梗虚臆。谢绝声利徒，尚友古遗直。"
"城西","金","密璹","雁带边声远，牛横废垄长。人居似河朔，冈势接荥阳。禾短新村墅，沙平古战场。悠然望西北，莫色起悲凉。"
"送王生西游","金","密璹","紫陉仙人今渊云，骑风御气七尺身。丈夫耻与哙等伍，故作野鹤昂鸡群。往年书剑游梁日，咳唾中间满珠璧。温子徒劳手八叉，苏老犹迷日五色。慨然拂袖游嵩阳，西南陌上书传香。仲宣堂堂舍我去，举杯却愁愁更长。去程相近黄花节，三十六峰如玉列。龙门枫叶堕红绡，洛浦芦花舞晴雪。勋名细事犹秋毫，政可痛饮读离骚。天津月照紫绮裘，缑岭风吹青玉箫。我无羽翼随君起，浩歌相送秋光里。凭高西望青茫茫，落日无情下寒水。"
"王生以秋骚见示复以此谢之","金","密璹","三年京国与君游，每恨知君尚未周。始露雄文陵楚些，又登长陌佩吴钩。灯残茅店鸡催晓，霜落金风雁唤秋。后夜文星出西洛，仲宣知在水南楼。"
"自题写真","金","密璹","枯木寒灰久亦神，因缘来现胙公身。只缘酷爱东坡老，人道前身赵德麟。"
"书龙德宫八景亭","金","密璹","刻桷朱楹堕绀纱，裙腰草色趁阶斜。谁知剥落亭中石，曾听宣和玉树花。"
"思归","金","密璹","四时唯觉漏声长，几度吟残蜡烬缸。惊梦故人风动竹，催春羯鼓雨敲窗。新诗淡似鹅黄酒，归思浓如鸭绿江。遥想翠云亭下水，满陂青草鹭鸶双。"
"如庵乐事","金","密璹","人间最美安心睡，睡起从容盥漱终。七卷莲经爇沈水，一杯汤饼泼油葱。因循默坐规禅老，取次拈诗教小童。炕煖窗明有书册，不知何者是穷通。"
"题晋卿王诜图绘","金","密璹","顾陆张吴宝绘堂，风花雪月保宁坊。锦囊玉轴三千幅，翠袖金钗十二行。数笔丹青参李范，一时迁谪为苏黄。太原珍玩名天下，旧迹犹凭古印章。"
"得友人书","金","密璹","闻有书来喜欲狂，紫芝眉宇久难忘。别离惟叹我头白，诗句屡成君马黄。公干羁栖犹洛下，孔明高卧尚南阳。冷官领取閒中趣，远胜区区梦蚁忙。"
"内族子锐归来堂","金","密璹","一旦能知梦里真，平生看破主中宾。归来堂上忘形友，名利场边税驾人。东郭风烟宜蕙帐，南山猿鹤识纶巾。清尊雅趣閒棋味，盏盏冲和局局新。"
"题潘阆夜归图","金","密璹","不是诗人灞水壖，又非野老曲江边。风姿便认王摩诘，蕴藉还疑李谪仙。驴背倒骑莲岳下，牛腰稳跨竹林前。掀髯对月馀高兴，明日佳篇几处传。"
"漫赋","金","密璹","贫知囊底一钱无，老觉人间万事虚。富贵傥来终作么，勋名便了又何如。季鹰未饱松江鲙，鲁望将成笠泽书。自是杜门无客过，不关多病故人疏。"
"寓迹","金","密璹","寓迹中山记昔年，西溪卜筑欲终焉。飘零何在五株柳，离乱难归二顷田。漫叟未能忘野寺，道人犹解识林泉。吾乡巳宅无何有，一笑醯鸡尽瓮天。"
"秋晚出郭閒游","金","密璹","尘中俗事海漫漫，暂出城闉借眼宽。沙麓去边群牧小，野云平处一雕盘。残荷露水秋光晚，衰柳摇风古渡寒。此幅大年横景画，鲁冈图上似曾看。"
"老境","金","密璹","老境唯禅况，幽居似宝坊。酒杯盛砚水，经卷贮诗囊。懒甚书弥少，閒多梦自长。不知何处雨，径作夜来凉。"
"北郊晚步","金","密璹","陂水荷凋晚，茅檐燕去凉。远林明落景，平麓淡秋光。群牧归村巷，孤禽立野航。自谙閒散乐，园圃意尤长。"
"閒咏","金","密璹","岁晚陶元亮，平生马少游。凋残半枯木，浩荡一虚舟。鹤望尘迷眼，鸡栖屋打头。瓶储尚萧索，焉敢计菟裘。"
"池莲","金","密璹","轻轻姿质淡娟娟，点缀圆池亦可怜。数点忽飞荷叶雨，莫香分得小江天。"
"梁园","金","密璹","一十八里汴堤柳，三十六桥梁苑花。纵使风光都似旧，北人见了也思家。"
"释迦出山息轩画","金","密璹","庞眉袖手出岩阿，及至拈花事巳讹。千古雪山山下路，杖藜无处避藤萝。"
"过胥相墓","金","密璹","亭亭华表映朱门，始见征西宰相尊。下马读碑人不识，夷山高处望中原。"
"秋日小雨","金","密璹","白鹭裴佪花鸭游，城南城北几汀洲。绿荷风底飞来雨，做弄今年甲子秋。"
"东郊瘦马","金","密璹","此岁无秋?亩空，病骖难遣齧枯丛。仓储自益驽骀肉，独尔空嘶苜蓿风。"
"枕上听雨","金","密璹","卧听羯鼓打凉州，元是芭蕉细雨秋。庭际玉簪开几许，小窗特地莫香幽。"
"溪景","金","密璹","飞飞鸥鸟自徜徉，也解新秋受用凉。日莫碧溪微雨过，满风都是藕花香。"
"题纸衣道者图","金","密璹","紫袍披上金横带，藜杖拖来纸掩襟。富贵山林争几许，万缘唯要总无心。"
"春半喜晴","金","密璹","阴寒二月雪含云，两日开晴淑景新。借问海棠红几许，杏花杨柳不曾春。"
"马伏波","金","密璹","可叹迂疏一老翁，岂堪床下拜梁松。明珠薏苡犹难辨，万里争教论杜龙。"
"留侯","金","密璹","辟谷轻身慕赤松，不知谁举傅春宫。君方避溺犹居水，忍使馀波及四翁。"
"对镜二首 其一","金","密璹","镜中色相类吾深，吾面终难镜里寻。明月印空空受月，是他空月本无心。"
"对镜二首 其二","金","密璹","明明非浅亦非深，何事痴人泥影寻。照见大千真法体，不关形相不关心。"
"夏晚登楼","金","密璹","登楼晚暑复相攻，快意清风忽此逢。云似碧山天似水，霁波平浸两三峰。"
"华亭","金","密璹","世尊遗法本忘言，教外别传意已圆。只履携将葱岭去，不妨来上月明船。"
"同裕之再过会善有怀希颜","金","冯璧","寺元魏离宫，十日来凡两。前与髯卿偕，斋奠少林往。其时巳薄暮，诸胜不暇访。今同魏诸孙，再到风烟上。寺僧导升殿，雄深肃瞻仰。柱础门限砧，追琢成大壮。不见磨琢痕，瑩滑明滉朗。摩挲三叹息，后世无此匠。晚登西南亭，碧玉对千丈。如王官天柱，如太华仙掌。留宿赞公房，秀色梦馀想。夜静耿不眠，泉溜琴筑响。惜髯今不来，联诗共清赏。"
"和希颜","金","冯璧","虎守天门未易通，庾尘无扇障西风。主人何负盗憎主，公论不明私害公。老伏固非千里骥，冥飞似是五噫鸿。纷纷往事渠知几，都付崧巅一笑中。"
"送国医仪师颜企贤得请归关中次朝贤韵","金","冯璧","心平穷富恐欺天，面有阴功盖有年。归去青山仁者乐，秘来丹诀老而传。尚医冗食渠百辈，公论共推君十全。技道精微仍远引，就非轻举亦几仙。"
"河山形胜图","金","冯璧","书剑丁年记昔游，中条之麓过蒲州。地形西控三秦远，河势南吞二华秋。晋魏兵争一春梦，汉唐坛祀几荒丘。披图吊古令人慨，不必重登鹳雀楼。"
"雒帅觅兰作诗以寄","金","冯璧","云插高牙画戟森，春移宝槛燕堂深。水南红药初退舍，嵩麓紫兰今嗣音。茧足赪肩坐香累，高梁华栋岂渠心。使君有问花应语，玉树诚佳非故林。"
"明皇击梧桐图","金","冯璧","三郎耳谱趁花奴，风调才情信有馀。天宝错来非一拍，霓裳中节亦区区。"
"送人出使","金","冯璧","阳春有脚苏疲瘵，水镜无心照洁污。九道澄清天意切，人才一一似君无。"
"习池醉归图","金","冯璧","襄汉方屯十万兵，习池日往不曾醒。纷纷误晋皆渠辈，何独王家一宁馨。"
"东坡海南烹茶图","金","冯璧","讲筵分赐密云龙，春梦分明觉亦空。地恶九钻黎洞火，天游两腋玉川风。"
"阴晦中忽见华山","金","冯璧","吏部能开衡岳云，坡仙曾借海宫春。莲峰清晓忽自献，二公何人予何人。"
"草堂春莫横披","金","冯璧","迁客倚楼家万里，五陵飞鞚酒千金。草堂澹与春山对，幽鸟一声春巳深。"
"元光间予在上龙潭每春秋二仲月往往与元雷游历嵩少诸蓝禅师汴公方事参访每相遇辄挥毫赋诗以道閒适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦略道嵩游旧事感叹之馀漫赋长句二首 其一","金","冯璧","性理诸方巳遍参，归来一锡驻东庵。山中莲社旧招隐，旅舍阿戎新对谈。诗笔如君僧有几，文章愧我老无堪。绫书大字拈香疏，须趁微之酒半酣。"
"元光间予在上龙潭每春秋二仲月往往与元雷游历嵩少诸蓝禅师汴公方事参访每相遇辄挥毫赋诗以道閒适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦略道嵩游旧事感叹之馀漫赋长句二首 其二","金","冯璧","少林脩竹欲天参，竹外幽閒草结庵。顾我虽存惟白发，与君曾此共玄谈。干戈横绝境犹梦，草树荒残人岂堪。腊瓮春醪髯莫预，商歌悲壮不能酣。"
"雨后看并玉所控诸峰","金","冯璧","并玉如高人，壁立九千仞。一日不见之，令人生鄙吝。春深木叶敷，秀色益濡润。结茅寄僧蓝，晴碧时得趁。老宿诧孙峰，隅侍到龆龀。连延青一色，枚数须谛认。溟濛空翠间，我亦疑未信。朝来云气昏，埋没瑜匿瑾。如苍梧政愁，湘妃郁思舜。重阴俄解驳，霮濧夕晖衬。娟娟忽层出，历历分远近。云峰互吞吐，千状才一瞬。出奇如孙吴，相降如廉蔺。如众星拱辰，如侯伯入觐。接武如朋簪，承迎如价傧。负固如吴楚，争长如齐晋。怪诡如夷蛮，骈罗贡琛赆。窘蹙如擒获，系累将就衅。如应龙神灵，蛰卧时奋迅。如天驷超轶，坰牧税羁靷。如雄对改容，失箸骇疾震。如猛士无哗，攒槊俟严阵。独两峰巍然，魁杰俨崇峻。光辅岳柱天，郁为中兴镇。降生申与甫，周室偾复振。诗传配崧高，百世磨不磷。"
"同希颜怪松","金","冯璧","崧高地气灵，花木竞妍秀。玉峰西南趾，有松独怪陋。偃蹇如蟠螭，奋迅如攫兽。叶劲须髯张，皮古鳞甲皱。菌蠢藤瘿怒，支离筇节瘦。月上虬影摇，风度雨声骤。子落慰枯禅，枝樛碍飞鼬。盘根万乘器，平盖千岁寿。樵斤幸免寻，厦匠矧肯构。龙化会有时，天旱期汝救。"
"赋伯玉透光镜","金","麻九畴","太阴沦魄元不耀，太阳分光成二曜。呜呼怪铜盗此幻，透影在壁与背肖。奁开㸌㸌光走庭，划如剸犀乍脱鞘。泓澄秋落百丈潭，疑有龙向天门跳。秦娃汉婉化鸳土，宠雨恩云埋凤诏。当年椒涂鉴桃李，身后泉台映蓬藋。枕簟无情草木香，笙歌不暖枭狐啸。髑髅一丑不再妍，不知持此将安照。万斛珠玑委俑人，唤得偷儿成鬼剽。借问金椎一控时，何如海上青蝇吊。寿如金石佳且好，此铭此篆两奇峭。今谁子后曩谁先，赢得细枢经蚁窍。千古繁华一梦醒，恍然入手称神妙。丹砂□紫翠羽青，万金难买人年少。君侯新自洛阳来，玉台人物今温峤。相看大笑古人痴，收镜入奁还自笑。"
"跋范宽秦川图","金","麻九畴","山水人传范家笔，画史推尊为第一。朅来因看秦川图，天下丹青能事毕。大山岩岩如国君，小山郁郁如陪臣。大石盘盘社与稷，小石落落士与民。一山一形似争长，一石一态如布军。想君胸中有全秦，见鐻削鐻鐻乃真。掌上长安近于日，千树万树生青春。忆昔岐山凤皇语，葱葱柞棫沾新雨。昆夷束手密须降，不见功勋见歌舞。黄金铸牛西入僰，五丁云栈通中国。骊山宫阙九天高，六处孱王走衔璧。不信诗书信法家，关东半被鱼书惑。尽卷图籍亦大好，五十年凶都一埽。章邯董翳举如毛，沐猴冠委金陵道。北原兵自天而下，汉室倾颓如解瓦。祁山六出纵无功，渭水犹堪饮君马。螭蟠老将骨未朽，草附那能济阳九。技痒投鞭抵岁星，归来鹿死何人手。神武空矜贺六浑，投机常落周人后。竟令冯翊软沙边，东风一夜吹新柳。侵寻皂角相料理，抛掷龙津浮汴水。鹢头过处巳非隋，不觉晋阳人姓李。华清高宴戛宫梧，舞马如何护两都。纵得青骡还蜀道，肉得沙场白骨无。兴亡自取不足吁，可怜神州为盗区。贪徵往古山川事，忘却题诗赏画图。"
"松筅同希颜钦叔裕之赋","金","麻九畴","牺尊青黄灾木命，羁绊剪剔伤马性。折松为筅得之天，此君幸免戕残横。初缘形似有代无，不料奇功乃差胜。人间斤斧不须劳，坐中活火鸣笙箫。千秋蛰骨养霜雪，一日奋鬣翻云涛。岩烟击拂殷雷起，颠风蹴踏银山高。莫嫌勺水懦无力，如捲三江都一吸。借汝岁寒姿，扶我衰朽质。埽除幻梦不到眼，洗刷埃霾下胸臆。扪霞直与羡门期，一笑桑田海波白。"
"竹瘿冠为李道人赋","金","麻九畴","东方有物字丰隆，以鸣为职驱群聋。万头濈濈囚冻窟，欲出不出愁天公。回寒作暖出一噫，黑帝不敢藏昆虫。所以独为六子长，挥斥元气周神功。车轰鼓震顷万里，六甲云风随唤起。四阴用事合收声，犹奋狂阳鸣不已。号令非时遭物玩，草木不凋花再蕾。恼得司秋诉帝阍，漏泄机缄法当死。天公大怪下桎梏，推落车中堕岩谷。非程非马亦非人，化作苍筤一枝竹。劲气刚风难遽销，夜闻风雨犹萧萧。耸身直上三千尺，天公又怪干云霄。鬼压神缚不听出，只见白云锁三日。云散惟馀青屈盘，颐隐于脐变仙质。道人真是万物盗，斫取为冠就天巧。秋霜争敢上头颅，常与春风同醉倒。此冠固奇惜未大，有冠独在方之外。日月为藤织四时，烟霞为桦绵千载。天潢绝汉梁虚碧，北斗旋衡簪沆瀣。不随脂粉侣狻猊，不逐风霜陪獬豸。一任旋乾复转坤，头上峨峨终古在。欲作檀那施此冠，不识先生若为戴。"
"弹琴怀山中人","金","麻九畴","门前雪垂垂，室中理朱丝。手按十三徽，心飞天一涯。故人渺何许，万里惊鸿飞。试凭朱丝语，一声声亦悲。一弹雪欲落，再弹雪正作。只在此山中，故人今忧乐。我欲弹文王，岐山云渺茫。我欲鼓曾子，无田可耘耔。道远望不及，千山复万水。思君复思君，正恐须髯皤。后夔若不来，奈此宫商何。春风早晚起，百鸟喧庭柯。时携一尊酒，为君奏云和。"
"夏日","金","麻九畴","亭柯碧合龙蛇影，睡起辘轳鸣晓井。一帘晓雨捲不晴，槐花满地黄金冷。屈指西风又到门，相思团扇欲生尘。何时万户垂杨里，高揖金鞭逢故人。"
"牛叹","金","麻九畴","谁怜宿料一生无，身后仍遭金十奴。帷盖却教蒙狗马，不知何事负农夫。"
"清明","金","麻九畴","村村榆火碧烟新，拜埽归来第四辰。城里看家多白发，游春总是少年人。"
"莫春山家二首 其一","金","麻九畴","山烟向晚白濛濛，人过梨花树底风。一犬不鸣村径黑，野灯孤起远林中。"
"莫春山家二首 其二","金","麻九畴","语阑壮气欲消磨，奈此青灯永夜何。壁上取琴弹一曲，不知天外落银河。"
"手植桧印章","金","麻九畴","梁折山摧入小成，日华留得寸晖明。不盈一握空虫篆，未丧斯文粗姓名。草木西周朝有暮，图书东观死犹生。二千年后司封纽，未信栽时出此情。"
"赠裕之","金","麻九畴","向来三度见君诗，常望西山有所思。谁料并州天绝处，相逢梁苑雪消时。贤人乐古声犹在，聱叟文高世岂知。只恐神嵩不留客，秦川如画渭如丝。"
"秋怀","金","麻九畴","昨夜新凉御褐裘，一番节物弄清愁。月悬双杵若为夜，人在一隅偏觉秋。败叶只能惊画扇，啼螀终不到朱楼。还乡梦断寒衾晓，依旧云山是蔡州。"
"和伯玉食蒿酱韵","金","麻九畴","九尺东方生，不如一侏儒。饮啄各有程，厚薄与生俱。文蒲及屈芰，何乃淡以枯。正如谢三旌，甘心作羊屠。伊蒿本薪材，岂足充庖厨。薄雪草堂径，新霜古城隅。河南地差暖，冬有不死芜。青来涧边筥，绿入几上盂。微香能侣菊，小苦贤于荼。酷烈变醯醢，薰醲破脂酥。书生喜倒说，食亦变精粗。借问冰茶者，何如羔酒乎。况尔蓼彼萧，蓬茅固其徒。偶然躐一等，遽欲忘樵夫。迩来岁颇饥，大半殣在途。攘肉或至犬，首丘不如狐。命贱秪求死，计穷交议逋。尚有纨裤儿，朝夕食于株。宁知埽野稗，一饱不易图。遂令人轻生，不畏锧与鈇。如君有蒿酱，犹是千金躯。"
"复次韵二首 其一","金","麻九畴","五脏太多可，张颐托臞儒。自非何曾家，安得海陆俱。庄周幸有粟，不至鱼肆枯。何劳夷门市，下车朱亥屠。春韭与秋菘，岁晚不供厨。蒿腹不蒿目，大方果无隅。为酱非负口，犹胜范莱芜。岂无青精饭，驻颜炊一盂。岂无菖蒲歜，辟邪如神荼。又岂无椒花，除瘟等酴酥。蒿于数品中，颇同武官粗。数品虽异馔，置之酱可乎。犹材各有施，岂必皆吾徒。公绰优为老，劣于滕大夫。大抵食如士，取之非一涂。君诗志其味，食经有董狐。彼哉鼋羹指，斲棺终莫逋。彼哉萍齑手，竟死珊瑚株。宁如酱以蒿，不出本草图。盖后人好奇，一洗腥砧鈇。为谢馋祟鬼，渠今离我躯。"
"复次韵二首 其二","金","麻九畴","菣可为炙啖，博哉释草儒。奈何骚人咏，不与兰茝俱。青青发陈荄，嫩胜稊生枯。面柔似张禹，气冽如申屠。忽逢易牙口，一日登君厨。君兄昔在日，作事太廉隅。宦游三十年，不治一室芜。尝载米之郡，政如置水盂。不义获八珍，弃之犹堇荼。相对话终日，茗椀无盐酥。见客惟恐迟，遇饭不择粗。无食但有名，穷不亦宜乎。我本寒素士，卧雪袁司徒。臭味偶相似，岂是敦薄夫。见君食蒿酱，取嘲于仕途。和君蒿酱诗，缊袍随衣狐。诗酱两情苦，此债无由逋。蒿荻无弃材，奈此苍松株。何当列铏瓮，一依飨礼图。唯闻广廷乐，不见辕门鈇。此日虽无酱，犹堪养羸躯。"
"元裕之以山游见招兼以诗四首为寄因以山中之意仍其韵 其一","金","麻九畴","石华政可采，负我孤舟篷。胡为红尘里，扰扰槐安宫。山间绿萝月，一照千岩空。洪崖去不返，清游谁与同。空馀松根泉，杂佩流无穷。人心堕泥滓，不如与天通。举头视霄汉，浩露洗心胸。"
"元裕之以山游见招兼以诗四首为寄因以山中之意仍其韵 其二","金","麻九畴","日月两角蜗，天地一粒粟。老盆可径醉，岂择瓦与玉。大笑区中人，朱门丐粱肉。清晓登少室，日夕眺王屋。紫烟晞吾发，碧霞贮我腹。溪中有白云，万事付濯足。物物惬幽情，不独兰与菊。"
"元裕之以山游见招兼以诗四首为寄因以山中之意仍其韵 其三","金","麻九畴","南风入桂树，高叶碧峥嵘。举手戏攀折，上与云烟撑。黄金间白玉，遍地先晶荧。笙箫坐间发，鸾鹤空中鸣。浩歌山谷应，起舞衣裳轻。一尊石上酒，如我浩气盈。目送飞鸿尽，青云万里平。"
"元裕之以山游见招兼以诗四首为寄因以山中之意仍其韵 其四","金","麻九畴","国风久巳熄，如火不再然。流为玉台咏，铅粉娇华年。政须洗妖冶，八骏踏芝田。青苔明月露，碧树凉风天。尘土一一尽，象纬昭昭悬。寂寥抱玉辨，争竞摇尾怜。幸有元公子，不为常语牵。"
"许方村即事","金","麻九畴","披热达许方，山巅青漫漫。野黄麦初割，畦绿蔬才灌。春篱苘叶深，巷树春花乱。烟长见新冶，风远闻清锻。濯衣女在溪，贩铁人栖馆。墙危垒破石，路黑沾遗炭。山云顷刻雨，沙地须臾暵。铎鸣驾犊耕，罩密防鸡散。缲馀残茧挂，钓罢么丝贯。沽酒有客赊，鬻李何人唤。扑惨官始威，牒烦民更玩。历险小车多，逢人黯衣半。县远肉难求，山近寇可逭。何当卜隐居，寻我杖藜伴。"
"梁山宫图","金","麻九畴","梁山宫高高切云，秦家箫鼓空中闻。宫殿作云王作龙，何人敢谒滈池君。珠围翠绕穷天下，道上行人衣半赭。不觉生灵血液枯，化为宫上鸳鸯瓦。朝卢生，莫侯生，师事二人学羡门。焉知以政藏其身，神仙亦死何曾神。空能诈取六孱国，不识卢生真閒客。种成间隙卢生去，尚令道士作鬼语。祖龙竟堕此机中，以璧见欺犹未悟。鱼腥引得扛鼎来，梁山火灭汉旗开。何如后世丹青手，一夫不役千楼台。梁山之图却传世，梁山之宫安在哉。"
"跋伯玉命简之临米元章楚山图","金","麻九畴","巴东峡壁如駮霞，天凿荆门当虎牙。下有奔湍沉碧沙，直冲北固如投家。云烟昏晓互明灭，朝看沃日莫吞月。远山如指近如拳，过客那知空一瞥。高人庐此恨来晚，不厌孤篷叠往返。莫言造物好穷人，许大乾坤富君眼。以心为镜照诸山，山如人面纷殊颜。扁舟日日青山上，青山却在沧波间。人道痴儿固贪取，我怪高人亦如许。已将胸次衽长江，更把豪端扛巨楚。荠列枫林叶浮舸，巧促魁梧入么么。丈寻收拾无边春，千里游邀坐中我。自此头吴尾瓯越，蛮烟五月髡人发。江山多处乃尔毒，始信中原天下甲。楚山可览不可上，水气昏昏且多恙。画山纵不到真山，有楚之峰无楚瘴。静明居士见山馋，想在庵中得饱参。戏呼老李临君画，已坐君贪我更贪。"
"秋雨小霁湖阳道中","金","麻九畴","一雨初晴菊瘁花，朝来啼杀报晴鸦。地邻异域空怀古，人对残秋更忆家。十月红炉是明日，往年新火醉流霞。匆匆又上湖阳道，何处还堪驻客槎。"
"秋望","金","麻九畴","云气东南壮，风烟正北长。远人投屋小，寒草带城荒。驯鸭便秋潦，饥牛背夕阳。閒情尽堪画，未要雨浪浪。"
"堂溪城南感寓","金","麻九畴","断岸崩崖带草长，茂林高垲晚生凉。田头经水成驹卧，云色因风变狗苍。战地尚馀唐垒栅，故城曾入楚封疆。牛童趁日贪扪虱，那解兴亡事可伤。"
"俳优","金","麻九畴","施能卖晋移君贰，旃解讥秦救陛郎。多少谏臣翻获罪，却教若辈管兴亡。"
"李道人家山图","金","麻九畴","见说高斋住太行，溪山襟带古祠堂。圭桐叶落周家雨，铁树根盘晋国霜。烽火不堪耕夜月，画图犹可挂残阳。自怜不及汾州雁，春去秋来过石梁。"
"李道人嵩阳归隐图","金","麻九畴","城郭维崇，井里维通。冠盖维错，纨绮维丛。云谁之子，招子归嵩。舍我筝筑，乐彼潺淙。食彼瓦缶，遗我鼎钟。云谁之子，绘子归嵩。离人友鹿，避俗朋松。石啮我足，泉瘿我咙。吾恐时人，笑子归嵩。有山有怪，有水有龙。盗出寇没，啸兕咻熊。吾恐狂人，诳子归嵩。子谓我言，决意归嵩。归嵩何如，如鸿避弋，如鹤脱笼。与幻俱化，与化俱融，是以归嵩。南山重重，翠如植葱。北山隆隆，绀如堆铜。仰嵩俛嵩，雨濯云烘。嵩之为我，我之为嵩。我闻子言，衣如张风。心先去鸟，层云荡胸。静言思之，富为目蒿，贵为心蓬。饰说于令，讵知任公。归嵩良是，生龟脱筒。子不归嵩，送子归嵩。"
"阳夏何正卿作叠语四句未成章予复以叠语寄之凡四变文","金","麻九畴","缊缊蠢蠢何等民，矫矫亢亢内守贞。昂昂藏藏独异俗，落落莫莫不厌贫。归与归与且糊口，凤兮凤兮德衰久。乐云乐云无弦琴，命乎命乎一杯酒。匪鳣匪鲔故为藏，避言避世必也狂。至大至刚秣吾马，爰清爰净脩我墙。用之舍之时所系，晋如摧如宁复计。暖然凄然任春秋，优哉游哉聊卒岁。"
"红梅","金","麻九畴","一种冰䰟物已尤，朱唇点缀更风流。岁寒未许东风管，澹抹秾妆得自由。"
"题苏李合画渊明濯足图","金","刘从益","天机本自足，人事或相须。东坡画三昧，乃与龙眠俱。黄州富丘壑，馀杭渺江湖。已困口嘲弄，更堪手糊涂。其来本游戏，所到非功夫。平生斜川翁，尚友千载馀。可闻不可见，风标定何如。笑倩李居士，为予巧形模。临流想有诗，沧浪元非渔。不入声利场，政恐吾足污。二公有深意，百年留此图。不著色尘相，澹然如游天地初。主人牢缄縢，丹青有渝此不渝。"
"过尉氏怀阮籍","金","刘从益","朝来国门游，莫抵蓬池宿。有怀阮步兵，豪气无捡束。啸歌陟高台，长风振林木。老眼何曾青，四海无一物。万古留诗名，九原销醉骨。居然方丈家，惜也微瑕玉。涂穷道不穷，先生安用哭。"
"汎舟回澜亭坐中作","金","刘从益","昔年醉回澜，犹恨身属官。今年邂逅来，身与亭俱閒。洗心亭下水，照眼亭西山。溪山如故人，喜我复来还。有酒浇我胸，有花怡我颜。韝鹰乍脱臂，但觉天地宽。山阴忽回船，夜阑情未阑。"
"乐山松","金","刘从益","乐山一何崇，上有千岁松。清孤月露底，秀拔天地中。蒲柳抱常质，桃李开芳容。争如十八公，笑傲冰霜风。居然喜避世，不肯污秦封。蟠如北海螭，伏如南阳龙。纷纷过者多，匠石终不逢。明堂几时构，唤起苍髯翁。"
"和渊明杂诗二首 其一","金","刘从益","俗士苦纷竞，此心本无尘。功名乃外物，了不关吾身。吾身复何有，形神假相亲。天地开一室，日月挟两邻。有生即有化，如晏之必晨。但得酒中了，亦足称达人。挥戈欲却日，小力自不量。何如任天运，闭门坐齐芳。诗书列四隅，著我于中央。夏卧北窗风，隆冬曝朝阳。但有藜藿羹，亦足充饥肠。"
"和渊明杂诗二首 其二","金","刘从益","少为饥所驱，老为病所迫。人生能几何，东阡复南陌。急须沽酒来，一笑举大白。浩歌草木振，起舞天地窄。同欢二三子，谁主复谁客。浮沉大浪中，毕竟归真宅。岁月去何速，老炎变新凉。游子久不归，回首望大梁。风埃惨如此，何处真吾乡。野菊明落日，林枫染飞霜。劝我一杯酒，悠然秋兴长。"
"和渊明始春怀田舍","金","刘从益","家食自不恶，菽水甘清贫。学道未有得，读书亦良勤。虽勤竟何补，俛首愧古人。静言阅世故，来者日月新。况复抱沉疴，百忧无一忻。安得卫生诀，益我华池津。恍如一梦觉，不与万法邻。野人借问我，恐是刘遗民。"
"和渊明饮酒韵","金","刘从益","日入了公事，援琴洗尘喧。秋堂一灯明，清响到夜偏。弹罢枕书卧，渺然梦青山。山英向我问，君驾何时还。家僮忽唤觉，惆怅不能言。"
"腊日次幽居韵","金","刘从益","世务方扰扰，人生何营营。不如不出门，坐頣天地情。泰中有否来，阴极即阳生。掀髯一笑起，窗外风铎鸣。看云偶独立，踏雪时閒行。最爱朝日升，负暄向南荣。"
"次韵别岁","金","刘从益","一日复一日，其来不肯迟。一冬复一春，既去谁能追。问岁果安往，懵不知津涯。常于岁除夕，知是相别时。邻翁惯礼饯，买酒烹鲜肥。百挽不得留，一别那须悲。年年例如此，华发吾何辞。惟有学道心，自觉老不衰。"
"次韵馈岁","金","刘从益","亲朋饷无时，邻里欢有佐。况当岁之终，可以具百货。礼意各示勤，手段不妨大。我贫无往还，闭户但高卧。藜羹且充肠，珍味不登坐。犹胜许文休，衣食出马磨。自非扬子云，载酒何人过。空吟馈岁诗，自歌还自和。"
"清明即事用前韵","金","刘从益","一度清明了一年，温风袅袅雨班班。几家绣幰寻芳去，何处蹇驴驮醉还。宿草新坟惊世短，落花流水占春閒。晓莺啼破松窗梦，缺月东南挂屋山。"
"五月十四夜对月有感","金","刘从益","世事易随云变灭，人生难保月团圞。淮阳旅舍三年梦，河朔风声五月寒。何处云山端可老，向来天地为谁宽。宦游脚底生荆棘，蜀道而今却不难。"
"再过郾城示伯玉知几","金","刘从益","三年两度过溵阳，鞍马红尘道路长。花月不应知我老，溪山也解笑人忙。朔风凛凛频惊坐，夜雨萧萧偶对床。他日水南营葬地，愧无遗爱在桐乡。"
"次韵閒閒公梦归","金","刘从益","眉间喜色几时黄，满贮羁愁著瘦肠。万里乡关飞不到，十年岐路走空忙。杯心蘸月松梢影，鼻观通风柏子香。最爱南山旧山色，梦中相觅不相忘。"
"题閒閒公梦归诗后用叔通韵","金","刘从益","学道几人知道味，谋生底物是生涯。庄周枕上非真蝶，乐广杯中亦假蛇。身后功名半张纸，夜来鼓吹一池蛙。梦间说梦重重梦，家外忘家处处家。"
"送仪提点西归","金","刘从益","自断平生不问天，拂衣归去任吾年。五侯鲭饱无多味，九老图成又一传。回首京华瞻日远，放怀乡社得天全。纶巾醉卧咸阳市，始信人间有散仙。"
"再赓","金","刘从益","人定端能坐胜天，刀圭有力制颓年。道非出世头头是，丹不遗经口口传。阴魄沉迷终鬼录，阳精飞鍊即神全。三山缥缈谁能到，目下身安亦是仙。"
"次韵李公度","金","刘从益","瓶有储粮鬓有丝，蹉跎岁晚坐书痴。辋川画隐王摩诘，锦里诗穷杜拾遗。应举尚陪新进士，主文半是旧相知。春闱看决鱼龙阵，未必尖锥胜钝锥。"
"题无尽藏","金","刘从益","谁开天地秘密藏，今古人间用不穷。眼尾摇光千丈月，耳根传响一溪风。胜游赤壁文章在，高卧燕山气象同。二老风流渺何许，后生犹可画图中。"
"三弟手植瓢材且有诗予亦戏作","金","刘从益","为爱胡卢手自栽，弱条柔蔓渐萦回。素花飘后初成实，碧荫浓时可数枚。试问老禅藤缴去，何如游子杖挑来。早知瓠落终无用，只合江湖养不才。"
"次韵三弟赠南庵老人","金","刘从益","一庵盘礴胜巢仙，不入丛林恰是禅。花圃莲塘閒打景，粥盂斋钵老随缘。忘言已了八千偈，适意更挥三两弦。邂逅我来推不去，坐分一半好风烟。"
"次韵刘少宣","金","刘从益","旅窗蝶梦晓惊回，默数流年秪自哀。与世迂疏甘袖手，及身强健且衔杯。桐凋翠叶看看尽，菊著黄花旋旋开。杖屦南庵访幽事，秋光满眼送诗来。"
"酬李子迁","金","刘从益","曾著朱衣侍冕旒，忽乘羸马出皇州。青山有约携琴往，白发无成把镜羞。却笑张仪誇舌在，不妨巢父有诗留。柳湖莎径东南梦，又见儿童迓细侯。"
"过洧川次侯生君泽韵","金","刘从益","谁能孤愤效韩非，且喜玄微对镜机。出得山来无远志，寄将书去有当归。閒居已判平生了，真赏从教举世稀。日咀道腴深有味，更须口腹事甘肥。"
"闻蛬用少陵韵","金","刘从益","唧唧不堪闻，村居更恼人。青衫伤久客，华发念双亲。岁莫那逢雨，秋宵未向晨。石心犹可转，百感本来真。"
"除夕用少陵韵","金","刘从益","窗送迢迢漏，灯开艳艳花。正愁闻过雁，久客羡栖鸦。放眼春犹好，惊心日又斜。一蓑江上雨，归思浩无涯。"
"即事","金","刘从益","卧疾刘公干，躬耕郑子真。溪山留好客，天地许閒人。花醉红沾袖，松吟翠绕身。扪心无所歉，持此寿吾亲。"
"宋楼道中","金","刘从益","十里羊肠路诘盘，过花穿柳几回还。马头忽转青林角，绿绕人家水一湾。"
"过武丁庙","金","刘从益","旱则为霖水则舟，若人端合梦中求。荆王枕上阳台雨，板筑英雄老死休。"
"戏答侯威卿觅墨","金","刘从益","万松火厄化缁尘，依旧徂徕雪里春。冷剂香螺夔一足，破悭分与画眉人。"
"北园","金","刘从益","碧梧斜影落胡床，白葛乌巾满意凉。宴坐不知红日晚，笋舆归路麦花香。"
"途中书事三首 其一","金","宋九嘉","幼稚扶轮妇挽辕，连颠翁媪抱诸孙。饥民羸卒如流水，掘尽原头野荠根。"
"途中书事三首 其二","金","宋九嘉","老稚扶携访熟乡，驿尘满路殣相望。终朝拾穗不盈把，只有流民如麦芒。"
"途中书事三首 其三","金","宋九嘉","攘丝夺麦人争略，烘日吹风天有年。汤饼元非小人腹，茧丝都作大夫贤。"
"馆中纳凉书事","金","宋九嘉","凉洒尘缨聩耳醒，虚堂窈渺好风清。雀知爱子来回哺，鼠不畏人旁午行。每用熟眠酬阒寂，端知固有享高明。宦游非不佳官府，奔走尘劳漫一生。"
"东州有感","金","宋九嘉","东城衰草没黄沙，故垒周遭小范衙。收竖那知真老子，龟趺系马卧吹笳。"
"捣金明砦作建除体","金","宋九嘉","建牙誓诸将，枭鸣军尽惊。除道非战事，衔枚幻奇兵。满铠霜日辉，行阵寂无声。平旦飞出谷，桑枣蔽金明。定知此陈迹，中原遮寇城。执鞭吾不及，范公凛如生。破碑字仍在，屃赑卧深荆。危襟按其垒，信哉天下英。成败翻覆手，狐兔今横行。收复会有时，夷吾当请缨。开图睨督亢，按剑逐长鲸。闭塞亦巳久，一挥氛曀清。"
"被檄从军","金","宋九嘉","不巾不袜柳阴行，朝醉南村莫北庄。一旦捉将官里去，直驱盲马阵中央。"
"留别孙俊民姚公茂","金","宋九嘉","草根残日射离觞，主席风生热肺肠。此去兜零红照夜，输君吹笛傍糟床。"
"酴醾菊","金","宋九嘉","酴醾风味醺人醉，著莫东篱爱酒翁。一夜金英全换骨，冷香晴雪满秋风。"
"莲社图","金","宋九嘉","野鹜家鸡俗好乖，虎溪泉石满尘埃。壮哉砥柱颓波里，惟有渊明挽不来。"
"卯酒","金","宋九嘉","腊蚁初浮社瓮篘，宿酲正渴卯时投。醉乡兀兀陶陶里，底事形骸底事愁。"
"云卿父子有宛丘之行作二诗为饯 其一","金","雷渊","阳春到上林，百卉纷白红。岸谷稍敷腴，溪光亦冲融。独有石间柏，不落鼓舞中。期君如此木，岁晚延清风。"
"云卿父子有宛丘之行作二诗为饯 其二","金","雷渊","汉庭议论学，倾耳待歆向。君家贤父子，千载蔚相望。读书二十年，闭户自师匠。异端绌偏杂，陈言刊猥酿。刚全百鍊馀，气出诸老上。颓风正波靡，去去作堤障。"
"京叔将拜埽于陈徵言为赠老懒废学茫无所得独记其与屏山云卿襟期所在者非以为诗也","金","雷渊","梁苑池塘生绿烟，吹台草色春芊芊。故人幽扃闭长眼，气㮣英英犹眼前。阳春无力苏重泉，孝子感时涕泗涟。匍匐归埽淮阳阡，徵予赠别意拳拳。我自顽顿须人镌，安能视后辄子鞭。姬情孔意星日悬，斡旋万化中持权。斯文兴丧实关天，寻常墨客技艺然。医巫星历相比肩，何用雕琢空徂年。即今海县谩腥膻，独挽洙泗可洗湔。乃公有志屏山贤，二豪在日予牵连。伤哉未售坟巳颠，老我欲种南山田。子之兄弟其周旋，事业绝胜空言传。"
"同裕之钦叔分韵得莫论二字","金","雷渊","幼安谢辟命，子云老寂莫。趋向岂独异，时命非所度。我久困流离，一廛求负郭。虽无斩敌功，尚举力田爵。崧少?吾封，四履尽伊洛。有客来问津，醉眼入寥廓。世事久闭眼，终日只睡昏。清风何处来，佳客已在门。倒屣往从之，玉色向我温。妻孥趣作具，欢喜倾瓶盆。清夜襆被往，共就遗山元。嘲谑及俳语，发挥间微言。悬断漏天枢，高啸惊邻垣。吻合政相和，意到俄孤骞。恨不倒囷廪，矧肯留篱樊。弃屩获珠玉，披榛见兰荪。我肱巳三折，醉堕偶全浑。知无适俗韵，量力任灌园。二君清庙器，巾羃华罍尊。苍生望休息，朝廷待崇尊。出处既异途，会合难预论。此乐未易得，此夕勿惮烦。白酒举初子，黄鸡溷诸孙。水乐喧后部，山鬟秀前轩。一醉万事休，商声满乾坤。"
"会善寺怪松","金","雷渊","物生自有常，怪特物之病。嗟嗟此老苍，怪怪生魁柄。侏儒蹙髀股，宿瘤拥腮颈。蜿蜒蛟龙戏，腾掷貙虎竞。须髯喜张磔，意气怒狂迸。匠石求栋楹，节目足讥评。刍荛急薪槱，坚悍空盼瞪。静言观倚伏，未易相吊庆。虽违时世用，顾免斤斧横。阳秋莫荣悴，岁月何究竟。盘盘曲则全，挺挺独也正。小草误埽迹，伏神还守性。傥随天中景，广宇共庥映。"
"玉华山中同裕之分韵送钦叔得归字","金","雷渊","洗耳颍川水，疗饥西山薇。山川得佳客，草木生光辉。末路风教薄，此道日巳微。相期千载事，非君谁与归。"
"九日登少室绝顶同裕之分韵得萝字","金","雷渊","閒居爱重九，佳人重相过。登高酬节物，少室郁嵯峨。迤逦谢尘土，夷犹出烟萝。歘如据鳌头，万壑俯蜂窝。浩浩跨积风，瀰瀰渺长河。日车昃红轮，天宇凝苍波。指点数齐州，始觉氛埃多。我无倚天剑，有泪空滂沱。惊鳞盼奥渚，倦翼占危柯。悔不与家来，结茅老岩阿。归途眷老阮，广武意如何。"
"月下同飞伯观畦丁灌园得畦字","金","雷渊","村居邻老圃，喘汗悯夏畦。辘轳健晚凉，月轮转天蹊。剡剡金融沟，涓涓冰泮溪。黄萎渐苏息，绿润俄凄迷。生意续夜气，甘滋浃新荑。风露触处香，河汉望中低。野人无远谋，且喜丰食鲑。虽愧下帷董，稍悟养生嵇。归怀自浩然，流光挹平西。"
"济南珍珠泉","金","雷渊","大地万宝藏，玄冥不敢私。抉开青玉罅，浑浑流珠玑。轻明疑夜光，洁白真摩尼。风吹忽脱串，日射俄生辉。有时如少靳，觱沸却累累。风色媚一川，老蚌初未知。君看一日间，巧历所不赀。游人随意满，不畀乾没儿。吾谓历下城，繁华富瑰奇。贪夫死专利，帝意怜其痴。故露连城珍，可玩不可几。若曰天壤间，所遇皆汝资。何必秘箧笥，自贻伊瑕疵。诗成一大笑，臆说量天机。"
"读孔北海传","金","雷渊","汉室风流绝建安，老瞒父子力排山。可怜鲁国真男子，也着区区七子间。"
"赋侯相公云溪","金","雷渊","相君襟度本汪洋，戏凿陂池便渺茫。解起晴云作霖雨，更邀明月贮清光。千重复岭藏仙境，万斛香泉酿醉乡。毕竟麟符抛不得，烟波空效五湖苍。"
"赠陈司谏正叔","金","雷渊","洗兵有志挽天河，补衮刚留谏诤坡。赋出石肠还婉丽，政成铁面却中和。寒侵桃李凄无色，雪压池塘惨不波。急手尊前谋一醉，六街尘土涴人多。"
"济南汎舟水底见山有感而作","金","雷渊","南山已在风尘外，更恐飞埃涴碧巅。一棹晚凉波底看，浴沂面目本天然。"
"洛阳同裕之钦叔赋","金","雷渊","日上烟花一片红，崧邙西峙洛川东。才闻候骑传青盖，又见牵羊出绛宫。事去关河不横草，秋来陵寝但飞蓬。书生不奈兴亡恨，斗酒聊浇磈磊胸。"
"?母石同裕之赋","金","雷渊","千古崩崖一罅开，强将神怪附郊禖。无情顽石犹胎谤，贝锦从为巷伯哀。"
"赠答麻信之","金","雷渊","五老英灵未陆沉，一枝高秀出词林。圭璋自是清朝器，律吕偏谐治世音。此去文章足知巳，后来功用只斋心。济时相约元刘了，索我云山深复深。"
"雪","金","雷渊","风定云仍暖，天围四顾低。纷纷俄搅野，浩浩欲平溪。樵担归时重，渔舟望处迷。饥鸦空绕树，若个可安栖。"
"宫鸦","金","雷渊","万树琼芳锁汉宫，群鸦容与五云中。曙光先背朝阳日，春信频呼禁籞风。青鬓巧梳欣一色，秀眉学画斗新工。凤楼未讶啼声切，愁满长门信未通。"
"洮石砚","金","雷渊","缇囊深复有沧洲，丈石春融翠欲流。退笔成丘竟何益，乘时真欲砺吴钩。"
"马上见桃花","金","雷渊","九衢鞍马苦尘腥，忽见溪桃倦意醒。未必施朱便粗俗，最怜涤露出娉婷。城东诗老图幽绝，水上仙郎记窈冥。何似玉堂留故事，卖花担上有丹青。"
"叔献兄归隐崧山有诗见及依韵奉寄","金","雷渊","几百千年一敬通，飘飘归袂振孤风。平生自处神明在，衰俗无从议论公。韶箾向来仪彩凤，弋矰何苦慕冥鸿。他年杖屦相寻处，三十六峰云雾中。"
"刘御史云卿挽词二首 其一","金","雷渊","气干参天拟万寻，圣门梁栋自堪任。豸冠岳岳锋棱峻，凫舄翩翩惠爱深。可忍佳城玉埋土，最哀慈幄血沾襟。传家赖有双珠在，不尔如何慰士林。"
"刘御史云卿挽词二首 其二","金","雷渊","少同里闬早知音，投分交情雨旧今。乡挍联裾春诵学，上庠连榻夜论心。南山松桂愁霜殒，北地乾坤恨日侵。不得生刍躬一奠，西风吹泪满衣襟。"
"送李执刚致仕归洛","金","雷渊","漕计中兴属老成，引年陈请独峥嵘。果能办此公真勇，爱莫留之我怆情。尘坌恐惊黄鹄举，烟波不负白鸥盟。洛阳去去春如锦，昼日神仙看地行。"
"梨花得红字","金","雷渊","雪作肌肤玉作容，不将妖艳嫁东风。梅魂何物三春在，桃脸真成一笑空。雨细无情添寂莫，月明有意助丰融。相如病渴妨文赋，想像甘寒结小红。"
"河山形胜图","金","雷渊","高峰巨堑与天连，中国关防表里全。北岸尘氛重回首，不如图上看风烟。"
"次裕之韵兼及景玄弟","金","雷渊","名肠相焮半成灰，战退纷华旆始回。文字喜逢修月手，津梁愧乏济川材。䓁閒有酒辄共醉，信口哦诗不置才。最忆平生刘子骏，紫芝可惜不偕来。"
"爱诗李道人若愚崧阳归隐图","金","雷渊","我家崧前凡再期，诗僧骚客相追随。春葩缤纷香涧谷，夏泉喷薄清心脾。霜林置酒曳锦障，雪岭探梅登玉螭。重阳夜宿太平顶，天鸡夜半鸣喔咿。整冠东望见日出，金轮涌海光陆离。神州赤县入指顾，风埃未靖空嘘欷。穷探极览不知老，泉石佳处多留题。简书驱出踏朝市，期会迫窄愁鞭笞。襟怀尘土少清梦，齿颊棘荆真白痴。叩门剥啄者谁子，道人面有熊豹姿。披图二室忽当眼，贯珠编贝多文辞。我离山久诗笔退，摹写岂复能清奇。再三要索不忍拒，依依但记经行时。道人爱山复爱诗，嗜好成癖未易医。山中诗友莫相厌，远胜薰酣声利乾没儿。"
"赠王飞伯杂言一首","金","李献能","东风吹客衣，败絮逐风飞。晓雪没寒荠，无物充朝饥。空箪啧啧号饥鼠，饕虱蠕蠕缘破裤。人生岂是犬与鸡，终岁区区守门户。游说万乘苦不早，仪秦殆是穿窬盗。六国印，千金车，满眼荣华镜中老。孔子聘列国，孟轲游齐梁。能令千载后，名与日月光。男儿生世不虚生，死恨身后无声名。不然鸣玉游紫京，不然著书谈六经。九日可射天可补，鞭笞百蛮作降虏。离骚一篇亦不恶，雄笔盘盘映千古。君不见彩凤翔丹霄，一鸣应九韶。寸云起泰山，霖雨满人间。丈夫穷达果在天，安用儿女得志相歆羡，失志相悲怜。仰天大笑出门去，四海今谁鲁仲连。"
"夜宿虚皇阁下","金","李献能","倚天青壁截云霞，一水高悬界削瓜。不惜竛竮攀石磴，要看绚烂坼云华。玉峰影里虚皇阁，铁笛声中秘监家。明日川涂入尘土，却应平地几褒斜。"
"玉华谷同希颜裕之分韵得秋字","金","李献能","玉龙落峡喷飞流，空翠霏霏晚不收。软脚山堂一壶酒，莫凉閒对两峰秋。"
"四皓图","金","李献能","弋缯安足致冥鸿，自是兼怀翊赞功。漫说壶关有遗老，望思台上已秋风。"
"二老雪行图二首 其一","金","李献能","自笑胶胶扰扰身，十年匹马走红尘。何时雪满平生屐，太华峰前约故人。"
"二老雪行图二首 其二","金","李献能","抱琴冲雪又冲风，二老风流阿堵中。未似村翁眵抹眼，火炉头上话年丰。"
"别冯驾之","金","李献能","东风弄微寒，吹雪作轻阴。春归未得归，愁揽客子心。与君俱异县，那复重分襟。感时复恨别，老怀苦难任。忆昨荥阳会，灯火语夜深。纵谈间俳语，浩歌杂狂吟。相期梁宋游，感君肯相寻。西园偶差池，市楼成孤斟。相逢洧水湄，暂尔成盍簪。燕鸿还别去，又复如商参。我行落日边，匹马独登临。君方无定在，倦翼思茂林。人堪几回别，老境各骎骎。洧水不西流，双鱼定沉沉。幸有西飞鸿，无吝金玉音。"
"昆阳元夜南寺小集","金","李献能","春皋短短生兰芽，东风袅袅吹芳华。暗黄着柳小梅素，月姊新年恰十五。东皇太一来翩翩，竹宫神光祀甘泉。茂陵弓剑没秋草，凤灯煌煌空自然。当年曼衍鱼龙舞，回头昭阳化飞土。昆阳客舍冷于冰，破殿萧条佛灯古。雪消梁苑想春红，车如流水马游龙。银瓶载酒随春风，酒酣一嚼百杯空。韶华过眼弦上箭，人生得酒从欢宴。北斗阑干夜参半，耿耿疏星淡河汉。"
"追忆颍亭汎舟寄阳翟诸友","金","李献能","十月冬气寒，清霜殒群木。轻舟汎颍水，微风吹野服。信流不知还，石艇横老玉。苔花锦斓斑，悬溜珠䍡?。颇离廛市杂，倒泻轩裳俗。岁月今几何，春草萋以绿。怀归剧饥渴，仰羡双飞鹄。矫首九山云，迢迢伤远目。"
"郏城秋夜怀李仁卿","金","李献能","日入群动息，暝色阴濛濛。故人隔颍水，袅袅生秋风。轻风捲纤云，碧汉磨青铜。坐久襟袖凉，皎月升天东。伊人如此月，霁色罗心胸。可望不可亲，倏巳驾飞鸿。念此太虚间，心交神自通。而况千里月，相望宁不同。孤光透薄帷，俨如接音容。翻翻绕枝鹊，唧唧侵阶蛩。上床转不寐，高楼待晨钟。相思夜何永，月落秋床空。"
"题飞伯诗囊飞伯以布为囊采当世名卿诗投其中","金","李献能","颖露毛锥秪自贤，智如樗腹但求全。迂疏差似渊才富，羞涩犹无杜老钱。收拾珠玑三万斛，贮储风月一千篇。呕心大胜奚奴锦，要与风人被管弦。"
"送王飞伯归阳翟","金","李献能","故旧相望似晓星，平生怀抱向君倾。朱丝不入秦筝耳，彩凤终仪韶濩声。三楚迢迢动离思，九山落落助高情。一廛拟就隆中卧，要子同躬垄上耕。"
"西园春日","金","李献能","的皪冰梢出短墙，泓澄暖绿静横塘。娟娟高竹迎人翠，袅袅长红隔水香。病起心情疏酒盏，朝来风色妒年芳。只应归去芸窗晚，梦到湘妃锦瑟傍。"
"荥阳古城登览寄裕之","金","李献能","突兀高台上古城，登临人境两峥嵘。关河落日岁云暮，草木临风气未平。虎掷龙拿王伯事，天荒地老古今情。一杯欲洗兴亡恨，为唤穷途阮步兵。"
"从猎口号四首 其一","金","李献能","莲烛金纱簇簇齐，宫槐笼晓尚凄迷。景阳钟罢听残漏，万马衔霜不敢嘶。"
"从猎口号四首 其二","金","李献能","阊阖传符?九关，一声清跸驻南山。虎贲先导三千士，天马初离十二闲。"
"从猎口号四首 其三","金","李献能","烂烂龙旂捧日旂，从臣遥认赭红衣。天王清晓亲弧矢，初合今冬第一围。"
"从猎口号四首 其四","金","李献能","的皪金鎞堕晓星，晴天霹雳应弦声。风毛雨血燕云在，未要草间狐兔惊。"
"上清宫梅同座主閒閒公赋","金","李献能","厌住卢家白玉堂，琳宫潇洒占年芳。光生琪树风霜古，影占银潢月露凉。物外根株本仙种，世间红紫避严妆。遨头词伯今何逊，一笑诗成字字香。"
"丹阳观竹宫中移赐","金","李献能","素士如林侍紫清，紫清新许住蓬瀛。娟娟粉节霜匀出，矗矗烟梢玉削成。福地根茎蒙化育，中天雨露借恩荣。绿章封事朝来奏，又听风前彩凤鸣。"
"颍亭","金","王渥","三载西湖阻胜游，颍亭联喜散羁愁。九山西络烟霞去，一水南吞涧壑流。宾主唱酬空翠琰，干戈横绝自沧洲。匆匆匹马从军去，惭愧烟波万里鸥。"
"有寄","金","王渥","十年铁马暗京华，客子飘零处处家。征雁久疏河朔信，小梅重见汝南花。栖栖活计依檐雀，冉冉年光赴壑蛇。旧雨故人应念我，不来联句夜煎茶。"
"寄京父","金","王渥","忆昔相从在寝丘，城南城北纵欢游。杏花联句香随马，野水添杯浪拍舟。邂逅又成三月别，飘零合负一春愁。汝阳淮甸经行遍，应有新诗为我留。"
"餐秀轩","金","王渥","秋风几日摇霜樾，秋色南山两奇绝。野人窗户终日开，要看千秋秦岭雪。层崖深谷相吐吞，落日白鹿东南奔。野花双塔古兰若，楼观缥缈烟霞昏。玉山生玉人不识，草木四时空好色。辋川旧与蓝桥通，细水至今流石室。一川黄叶长安秋，望望不见令人愁。书生不是济时具，收得閒身成此游。主人开筵留客醉，山雨多情湿征袂。明朝骑马上七盘，回首山家但空翠。"
"游蓝田","金","王渥","甲申之秋月建戍，我行商岭正落木。山英似与行子期，拨雾披云到山腹。古潭千丈照锦峰，下有蛰龙上栖鹄。高风吹雪已多时，熊耳双尖寒欲缩。新乘一水出龙涡，惊见千峰遮木槲。南山秀拔北山雄，剑戟森然对群玉。崎岖直过蓝田西，始见商山真面目。悟真峡口忽中断，天末修眉画浓绿。此峡何年得此名，曾有金仙搆华屋。西岩石室悬细水，万斛琼珠输辋谷。行人尚说有七盘，瘦马已愁疲百曲。风门放眼望秦川，扰扰更嗟尘界局。去年游骑渡葭芦，万里横行如鬼速。灞陵原下马饮血，太华峰头虎择肉。今年九月未防秋，始见登场有新谷。一鞭莫指古招提，疏雨有情留客宿。主人闻客喜相接，尊酒笑谈如昔夙。蹇予懒散本真性，临水登山此生足。一行作吏志益违，十载从军双鬓秃。官家后日铸五兵，便拟买牛耕白鹿。"
"送裕之还嵩山","金","王渥","高怀不受簿书侵，清颍鸥盟欲重寻。老去宦情知我薄，閒来道念见君深。对床夜雨他年梦，满马西风此日心。嵩顶胜游谁得共，仙闻仙驭待知音。"
"古仙人辞今附于此","金","王渥","梦入云山宫阙幽。鸑鷟同侣鸳凤流。桂月竟夜光不收。世俗扰扰成嚣湫。醉飞星驭鞭金虬。八仙浪迹追真游。龟玉筌蹄二十秋。摩霄注壑须人求。觅剑如或笑刻舟。阳燧非无角绮俦。元鼎以来虚昆丘。东井徒劳冠带修。松餐竹饮度蜃楼。崧顶坐啸垂直钩。秪应惭愧刘幽州。"
"兴定庚辰夏六月望予与元好问赵郡李献能同游玉华谷又将历崧前诸刹因憩于少姨庙元周行廊庑得古仙人词于壁间然其首章直屋漏雨为所漫剥殆不可辨乃磴木石而上拂拭汛涤迫视者久之始可完读观其体则柏梁事则终始二汉字画在钟王之间东井又元鼎所都幽州必贤宗子虞也夫眷眷不忘幽州者非吾田畴尚谁欤田复所事之雠却曹瞒之赏衰俗波荡中挺挺有烈丈夫风气其死而不忘盖无疑其能道此语亦无疑观者不应以文体古今之变而疑仙语也噫仙山灵岳宜有闳衍博大","金","王渥","霜落丰山白水收，岁华全在竹园头。赋诗鞍马惭真赏，载酒林泉阻胜游。野色自随人意远，夕阳应为鸟声留。仙源回首旌旗隔，一笛西风唤客愁。"
"驿口桥看白莲","金","王渥","阴阴乔木障晴晖，的的冰蕖照碧漪。秋暑困人仍御扇，晚风生竹却添衣。百年蓬鬓关心切，千里莼羹与愿违。杖屦频来约他日，不妨先筑钓鱼矶。"
"蒙城县斋","金","王渥","谷雨连朝没麦场，官粮未入长官忙。阶庭有雨青鞋闹，牢户无人白日长。"
"三门津","金","王渥","层崖摩苍穹，四月号阴风。大河三门险，神禹万世功。他山亦崔嵬，砥柱独尊雄。雷霆日斗击，悍暴愁天公。刘侯智有馀，始令舟楫通。仍馀石上穴，飞栈曾连空。遥瞻白玉枝，挺植丹灶中。仙公去不返，此事真冥蒙。夫人与鼓崖，怪幻尤难穷。独喜兵火馀，岿然出新宫。当时疏凿意，四海要会同。谁知千岁后，筑垒防啸凶。诗成一大笑，浩浩洪波东。"
"被檄再至扬州制司驿亭有题诗讥予和事不成者云来往二年无一事青山也解笑行人因为解嘲","金","王渥","二年奔走道途间，知被青山笑往还。只向江南南岸老，行人应更笑青山。"
"僧房","金","冀禹锡","上方楼观裌衣寒，霜后川原眼界宽。我是禅房未归客，阿师休作长官看。"
"赠雷御史兼及松庵冯丈","金","冀禹锡","平生疾恶如风手，力振台纲事所难。人道千钧羞射鼠，我怜众喣解漂山。明时士论知无负，晚岁交盟岂易寒。见说嵩前茹芝老，白云倚杖待君还。"
"拟古十首 其一","金","张建","飞云何冉冉，高与日月齐。中有两仙人，盛服持玉圭。我欲从之游，天险不可跻。邈焉望不及，短日西山西。"
"拟古十首 其二","金","张建","客从岳顶来，贻我松粉黄。为言服之久，身轻欲飞翔。我尝淡无味，我嗅寂无香。还君三太息，世好方膏粱。"
"拟古十首 其三","金","张建","枯桑依颓垣，摧折生理微。剥我枝间叶，备君身上衣。叶尽谁复顾，栖鸟来亦稀。君看牡丹丛，日日笙歌围。"
"拟古十首 其四","金","张建","青青河滨柳，柯叶柔且妍。一从智巧萌，戕贼为柸棬。器成岂不佳，天质失自然。争如河堤上，濯濯披春烟。"
"拟古十首 其五","金","张建","石泉何清泠，中有九节蒲。蒲性本孤洁，不受滓秽污。一移入城市，生意寄泥淤。翠叶日焦卷，不霜而自枯。寄言守静者，勿涉奔竞途。"
"拟古十首 其六","金","张建","庭前兰蕙窠，三年种不成。门外旱蒺藜，一旦还自生。第恐伤我足，锄去根与萌。如何一雨后，走蔓复纵横。"
"拟古十首 其七","金","张建","有客曳长裾，袖刺谒高闳。低头拜阍者，始得通姓名。主人果厚眷，开宴海陆并。顾必承彼颜，语必顺彼情。不如茅檐下，饱我藜藿羹。"
"拟古十首 其八","金","张建","菶菶峄山桐，一树十二枝。枝分十二律，所指各不移。胡为师襄子，独谓东南奇。一律不可阙，一枝不可遗。谁能以此意，说似典乐夔。"
"拟古十首 其九","金","张建","美人何荧荧，颜若苕之英。绝世而独立，一顾倾人城。三星正当户，俟我亦在庭。之子无良媒，不敢犯露行。"
"拟古十首 其十","金","张建","丘中有一士，颜貌清且癯。缊袍仅蔽体，蔬饭不满盂。时出蓬荜门，鼓腹歌黄虞。不知何所得，矫首望八区。"
"山中","金","张建","林樱堕红珠，打着琴上弦。山人时一笑，爱此声琅然。"
"韩信庙","金","张建","一檄风驰万垒降，当时意趣已难量。既能归汉识真主，何必下齐求假王。将幄深严岩树碧，门旌摇曳岭云黄。我诗责备春秋法，胜把君侯美处扬。"
"送张子玉","金","张建","渭水玻璃碧，秦山剑戟明。秋光如我瘦，行色与君清。蝉嘒西风柳，鸦翻落日城。归舟幸无物，且莫苦贪程。"
"梨花","金","张建","蠹树枝高茁朵稠，嫩苞开破雪搓毬。碎粘粉紫须齐吐，润卷丹黄叶半抽。月影晓窗留好梦，雨声深院锁清愁。琼胞已实香犹在，散入长安卖酒楼。"
"答华阴宋先觉","金","张建","云台清集忆当年，诗笔逢君厌老拳。后会邈如千里远，壮怀不似十年前。风帘摇曳桥南酒，烟树溟濛渭北天。咫尺灵山飞不到，梦魂长绕玉?莲。"
"送贺彦淳还南邠","金","张建","玉峰明灭暮云边，默计归程约半千。襁负尚怜灵照幼，家贫赖有孟光贤。临岐泪眼三年别，夹路风槐六月天。伫立望君西去远，夕阳村落起孤烟。"
"山村风雨图","金","张建","雨昏山店望未见，风紧伞檐张不开。莫讶披图便成句，为曾行到此中来。"
"渔父词 赋胡直之溪桥莲塘二首 其一","金","张建","溪桥脚下水平分，桥柱萍粘浪打痕。天向晚，日搀昏，两簇青烟断岸村。"
"渔父词 赋胡直之溪桥莲塘二首 其二","金","张建","拂拂轻风漾翠澜，粉媒新扑小荷盘。塘水涨，岸痕漫，草阁临流五月寒。"
"杂诗二首 其一","金","张建","瓦瓶担山泉，石鼎煮岩菊。燎以松桂枝，清芬满茅屋。"
"杂诗二首 其二","金","张建","踏雪寻梅花，雪梅同一色。不是暗香来，梅花寻不得。"
"俊师定庵","金","张建","渟泓石上泉，照我良是我。轻风一荡激，真态互掀簸。乃知求慧性，非戒定未可。道人此名庵，千劫付一坐。海月自澄明，天花任飞妥。吾生剧萍梗，万里信漂堕。湛然摩尼珠，坐受昏尘裹。何时陪远公，同社事香火。"
"送王主簿还乡","金","张建","笑君习气只书生，薄有归装亦自清。瘦仆担诗双笼重，羸牛引轭一车轻。长亭已过那知远，别酒犹多未忍倾。记取明年断肠处，玉梨花底月三更。"
"游栖岩寺","金","张瓒","林表招人白塔明，竹间兰芷石泉清。惠崇水墨西轩景，烟带平芜水带城。"
"无题","金","毛麾","小颦对起石州山，杨柳分青入髻鬟。乍识春风眼如鹘，为谁无语独凭阑。"
"游河西孙氏园","金","毛麾","亭榭依山水乱鸣，已如罨画障中行。照溪芳树红云合，迎客幽禽翠羽轻。豪气未饶金谷友，醉魂如到锦官城。犹惭归骑匆匆去，不得持杯待月明。"
"魏城马南瑞以异香见贻且索诗为赋二首 其一","金","毛麾","梅心兰甲类元同，气压荀家百和功。借润更烦纤手玉，出云初试博山铜。崇朝日下亭亭盖，三月花间细细风。我有因缘在香火，鼻端消息为君通。"
"魏城马南瑞以异香见贻且索诗为赋二首 其二","金","毛麾","二卉真香岂复加，便宜编谱入䧺誇。留残一点蔷薇水，幻出诸天薝卜花。佩带正垂金钿小，薰炉孤起翠云斜。金笼甲帐豪华事，惭愧桑枢瓮牖家。"
"新春雪与韩府推","金","毛麾","春到千门气自嘉，更教飞雪助年华。六街官柳枝枝絮，一夜江梅树树花。况是纵吟多伴侣，直须烂醉作生涯。埽庭迎客东风里，幕府风流有故家。"
"和思达兄杏花","金","毛麾","碎剪明霞役化工，晓园香散暖烟中。羞逢柳眼三眠白，分得桃腮一笑红。上苑繁华迷故国，曲江憔悴老春风。欲传此恨花无语，强对芳时作醉翁。"
"春赏","金","毛麾","润入梅天雨乍晴，唤回春意有新莺。云霞照眼青山近，罗绮吹香白昼明。翠勺银罂沽酒市，暖风迟日卖花声。人人共喜华胥世，何用鳌头羡锦城。"
"寒食不出","金","朱澜","地偏无客过吾庐，寒食清明入燕居。骥子捧瓯仍腊茗，孟光举按只春蔬。蝇沾香篆浑伤字，蜂蹙瓶花半堕书。习气未除还自笑，却将佳节付三馀。"
"黄筌雀蝶","金","朱澜","饥雀喧争蛱蝶孤，锦宫城阙见丘墟。老筌妙意谁知解，丹粉图中有谏书。"
"宫词","金","朱澜","太一芙蓉上下天，秋波澹澹白生烟。采莲宫女分花了，笑把兰篙学刺船。"
"元夜雪","金","王琢","宝灯楼阁澹连云，转盼俄惊糁玉尘。游伎行歌俱失意，蔬畦麦垄自知春。良宵不肯平平过，造物应誇着着新。独有中天端正月，一尊梅影属閒人。"
"和张仲宗雪诗不用体物诸字","金","王琢","天人应卜岁，出此当佳占。无巧穿幽隙，堆寒压短檐。閒门谁拥彗，醉馆自开帘。比兴非无物，诗人正避嫌。"
"同漕使赵中宪对雪","金","王琢","投隙穿窗苦见侵，向无湘酎若为禁。花多不入贫家眼，岁好方知造物心。跃马共思追兔迹，抱戈谁与置羊斟。新诗与雪争奇峭，拥褐空斋得细吟。"
"癸酉岁大热","金","王琢","似动不动云蒸空，欲雨未雨天无风。时时日脚蹴云破，一射万土红炉中。纤絺挂体剧重铠，大屋仅可为樊笼。积冰为丘坐自溃，轻箑况得微凉通。山林亦闻有暍死，城市偪侧宜无容。吾生于热亦屡度，此热尽可并前镕。虽然一气播常令，顿作骇异疑非公。曾闻天南有祝融，出入毒雾骑双龙。自从鼎去昧神怪，无乃煽处行心胸。手摇斗柄酌炎海，力逐熛怒乘离宫。喜为郁蒸怒为火，流烁金石乾河洪。炽昌自欲弄朱夏，骄蹇未肯官炎农。霞烟灼灼燥昏晓，鸟兽喘喘茫西东。此而不制满三伏，遂恐百物随枯蓬。太白之兵攒万锋，银河之浪滔无穷，可洗虐焰夷奸凶。我欲呼愬烦神功，耽耽九虎天关重。"
"辛未九月二十一日雪","金","王琢","几日西郊雾，连宵北牖风。菊花犹汎酒，雪片忽填空。草树秋容失，河关晓气濛。听初疑落叶，仰不辨高鸿。烂漫三冬意，凭凌百圃功。披裘赴鸡黍，埽径惜篱丛。岂料玄英巧，来争白帝雄。剪裁浑草草，飞舞太匆匆。秪作干时令，非关兆岁丰。冬雷怪相似，春雹冷应同。安得蛟龙蛰，何由翳霭通。日华升赤壁，天色湛青铜。尚有登临兴，宁无赋咏工。烟霞狂醉啸，一发醉颜红。"
"雨夕感寓","金","王琢","漠漠初灯后，森森细点飘。繁声入遥夜，冷簟恍秋宵。起欲吟相和，吁无客可招。何曾洗兵马，但觉漏薪荛。雷电初无预，炎蒸遂不骄。泻檐锵未歇，欹枕兀无聊。涧已山输潦，堤应水没桥。长林倦今夕，孤鸟撼惊条。似我缠忧戚，因贫堕寂寥。避人犹虺蜴，择宿等鹪鹩。共世难曹祢，无才匹管萧。苦心还自笑，末俗本多嚣。未老愁摧鬓，长饥带剩腰。床寒少陵被，饮陋子渊瓢。射策初游汉，潜山敢傲尧。盐车竟垂耳，风鹢忌干霄。一室元空埽，千钟岂易要。芳兰逼憔悴，尺鴳失逍遥。字对诸生识，诗烦众手雕。搜求劳肾胃，戛击谢咸韶。旧弄新弦掩，穷途拙目摇。争为壮夫篆，只使古风浇。血指甘时巧，包羞怆道消。优游能卒岁，三四尽论朝。故幔幽霖透，长檠暗烬挑。不辞墙出菌，傥见谷抽苗。餍饫贪夫腹，翻腾乐岁谣。晴楼交燕雀，凉树沸蝉蜩。坐快虹蜺出，忧无萍梗漂。浩歌弥激烈，兴在海门潮。"
"小景","金","吕中孚","青芜平野四围山，山郭依依紫翠间。村远路长人去少，一竿斜日酒旗閒。"
"春月","金","吕中孚","柳塘漠漠暗啼鸦，一镜晴飞玉有华。好是夜阑人不寐，半庭寒影在梨花。"
"水声","金","吕中孚","长陂千顷碧淙淙，浪卷秋风过石矼。记得夜来愁听处，一灯明灭照寒窗。"
"雪","金","吕中孚","随风拂拂玉花飘，入夜寒窗更寂寥。炉火已残灯未烬，一帘疏竹白萧萧。"
"送李嘉甫信都令耘甫之弟","金","吕中孚","溪水碧于草，溪边送客行。写诗传别意，把酒听歌声。去路青天远，归心白羽轻。尊前折杨柳，一一是离情。"
"梨花","金","吕中孚","等待清明得得芳，团枝晴雪暖生香。洗妆自有风流态，却笑红深睡海棠。"
"集句","金","吕中孚","骚人吟罢起乡愁，百感中来不自由。一种人间太平日，满衣尘土避公侯。"
"柳","金","吕中孚","风外丝丝袅绿烟，轻花初破不成绵。却嫌官路逢寒食，恼乱离愁似去年。"
"青冢","金","王元节","环佩魂归青冢月，琵琶声断黑山秋。汉家多少征西将，泉下相逢也合羞。"
"与党世杰军判丁亭会饮","金","王元节","望断西州万里家，又将新火试新茶。青油幕下成何事，两见常山山杏花。"
"古镇道中","金","王元节","秀拔诸峰镇海墩，海天水气两昏昏。鸥飞翠竹白沙地，人宿黄鱼紫蟹村。向背云山行处路，浅深潮浦涨来痕。同游幸有能诗客，不倦跻攀到石门。"
"太白扇头","金","李端甫","岩冰涧雪谪仙才，碧海骑鲸望不回。今日霜纨见遗像，飘然疑自月中来。"
"成皋道中","金","杨庭秀","瘦马成皋道阻长，峥嵘冰雪老年光。九关欲上虎豹怒，三径未归松菊荒。嵩少云烟聊驻马，汉唐宫殿两亡羊。郑南岭下梅花发，千里相思空断肠。"
"李简之莲池集句","金","杨庭秀","一月衰颜几笑开，生前相遇且衔杯。莲塘十里花如锦，有底忙时不肯来。"
"许氏双桂堂","金","孙镇","许家二桂联翩秀，孙氏三枝次第春。盛事若将相比并，输君堂上拜双亲。"
"九日","金","张著","雨沐天容霁欲流，好山誇翠出墙头。黄花憔悴东篱晚，一段陶家冷淡秋。"
"雨后","金","张著","西风无意嫪纤云，埽尽千峰雨脚痕。一片秋光清似水，家家空翠满柴门。"
"感事","金","景覃","兰芳切禁当门种，李苦何伤并道生。自古英雄足猜忌，莫教身外有浮名。"
"梨花","金","段继昌","一林轻素媚春光，透骨浓薰百和香。消得太真吹玉笛，小庭人散月如霜。"
"一溪","金","段继昌","一溪流水走青蛇，春在江边渔父家。竹外寒梅看欲尽，清香移入小桃花。"
"春早二首 其一","金","段继昌","鱼儿水汎鸭头绿，野马尘飞羊角风。西崦山家篱落背，杏梢初见一分红。"
"春早二首 其二","金","段继昌","断冰销尽荻芽尖，冻垄苏来白荠添。几片野云飞不去，晚风吹作雨纤纤。"
"读纪信传","金","段继昌","鹿走中原两虎争，荥阳围解事堪惊。当时拔剑论功者，矢口何人说纪生。"
"谢人惠二小漆冠","金","岳行甫","规制新翻出杜郎，最宜闺子夜烧香。不争宝髻峨宫样，自与霓裳配道装。细拢翠鬟云易满，浅衔牙栉月难藏。水衡双寄非无意，要买杨枝恼孟光。"
"立春日","金","岳行甫","银线青丝翠椀堆，争牛击鼓欲惊雷。翻风斗巧春头胜，漉雪浮香臈尾杯。迎暖梢梢金著柳，逗寒叶叶粉飘梅。不成一事人空老，半百光阴又七回。"
"箸诗","金","周驰","矢束形何短，筹分色尽红。骈头斯效力，失偶竟何功。比数槃盂侧，经营指掌中。蒸豚挑项脔，汤饼拌油葱。正使遭谗口，何尝废直躬。上前如许借，犹足沃渊?。"
"□子","金","周驰","勿以微才弃，安危任不轻。谁怜一片小，能使四方平。几案由吾正，槃㿻免尔倾。何当遇夷坦，沈默更何营。"
"三阳述怀","金","刘铎","蚁穴吾犹梦，蜗庐此仅容。一川青霭合，半岭白云封。地僻宜藏拙，官閒足养慵。只惭无补报，潦倒不归农。"
"即事","金","刘铎","地与中州迥，民馀上古淳。峡长深束渭，路险曲通秦。烟柳千家晓，风花百里春。一官如自择，閒处著閒身。"
"渑池驿舍用苑极之郎中韵","金","刘铎","惯从鞍马作生涯，宿处依依认是家。炉火相看衣袖暖，盘餐未办驿廚哗。淹留岁月头如雪，汩没风尘眼更花。永夜如何得消遣，新诗吟罢自煎茶。"
"春日","金","刘铎","翠微深处几人家，风飏轻烟雨压沙。寒勒野桃开较晚，向阳才有两三花。"
"所见","金","刘铎","纶竿老子绿蓑衣，细雨斜风一钓矶。正是邻家社醅熟，柳条穿得锦鳞归。"
"读李训郑注传二首 其一","金","刘铎","谁教阉宦作权臣，肃代优游到敬文。三子谋疏谁不道，泄机也合罪刘蕡。"
"读李训郑注传二首 其二","金","刘铎","棋医入侍本防猜，偶失机权亦可哀。陈窦至今佳传在，莫从成败论人材。"
"渔父","金","李节","举世从谁话独醒，短蓑轻箬寄馀生。半篙春水世尘远，一笛晚风山雨晴。稚乳满船生事简，鱼虾到市利源轻。旁人莫怪机心少，曾与沧洲白鸟盟。"
"有感","金","李节","乱离何事最堪伤，孝子陵前段氏庄。铸铁作门贻鬼笑，堆金齐斗买天亡。春风草满藏书壁，落日狐鸣打麦场。惆怅贤郎一丘土，过车肠痛独难忘。"
"读张仲扬诗因题其上","金","刘勋","布衣一日见明君，俄有诗名四海闻。枫落吴江真好句，不须多示郑参军。"
"偶作","金","刘勋","将军马跃五挝鼓，客子车行三唱鸡。白发书生无伎俩，满窗红日醉如泥。"
"杜善甫乞炭","金","刘勋","笔口酸嘶解说穷，寒炉随手变春红。因君大笑涪翁拙，费尽奇香得马通。"
"呈吕陈州唐卿","金","刘勋","警盗何烦鼓夜挝，丽谯清昼卷高牙。春回和气一千里，雪与丰年十万家。逋赋稍宽新得帖，军书不至早休衙。新年载酒须行乐，次第东风绕郡花。"
"秋凉","金","刘勋","桃笙乘势献微凉，纨扇无功送暑光。老病不嫌风露冷，莫教添作鬓边霜。"
"爱诗李道人嵩阳归隐图","金","刘勋","脱却儒冠已自閒，更令家事勿相关。百钱便挂青藜杖，不看先生纸上山。"
"元夜阴晦","金","刘勋","逐逐雕鞍趁画轮，年芳乐事一番新。芙蓉城暖东风夜，杨柳楼深笑语春。两鬓愁添新白雪，十年梦到软红尘。空庭不见梅花月，寂莫春阴最恼人。"
"伤曹吉甫之死","金","刘勋","官职虽低首不低，争教有志竟空赍。向人指画将何语，卧壁糊涂不解题。小女绕床犹戏剧，老兵伏地亦悲啼。春风系马庭前树，只想东斋醉似泥。"
"同赵宜之赋梨花月","金","刘勋","雪树生香淡月边，相媒相合斗清妍。空庭冷落秋千影，虚度良宵亦可怜。"
"不寐","金","刘勋","酪奴作祟搅秋眠，追咎前非四十年。一夜虫声相计会，并催白发到愁边。"
"戏郑秀才","金","刘勋","张老豆新频见饷，郑家米凿不须赊。客来粥熟吾能办，要与齐奴斗咄嗟。"
"春日","金","刘勋","粉蝶耽香梦正迷，黄峰和蜜计何痴。小轩无事谁如我，卧看杨花点砚池。"
"答仲和","金","刘勋","此身安处苦难寻，常羡归鸦易满林。望远真成广武叹，得诗空作洛生吟。逢人放适村村酒，感物悲哀岁岁心。想得济南花正好，抱城春水一篙深。"
"漫书","金","李澥","胸怀平日窗八达，伎俩只今龟六藏。唯有閒情如老菊，寒花自信晚能香。"
"二老雪行图","金","李澥","雪明万仞邺西山，杖履平生几往还。满眼京尘空对画，何时真似两翁閒。"
"秘书张监墨梅图","金","李澥","眼中只有梅千树，不挂世间蜂蝶花。十载江南春梦断，至今清影在君家。"
"灯下梅影","金","李澥","丁年夜坐眼如鱼，老矣而今不读书。墙角短檠还有用，瓦瓶相对一枝疏。"
"拳秀峰","金","秦略","平滑石之俗，其俗资磨砻。磊丑石之秀，其秀在丑中。正如古丈夫，貌寝气质雄。又如圣人心，孔窍虚明通。大都一拳许，含蓄华与嵩。大巧本若拙，足见造化功。好处元更多，摹写不易工。君其善调护，抵击防儿童。"
"雪行","金","秦略","匹马东来冰雪天，苍山手冷堕吟鞭。烟中髣髴闻鸡犬，不觉人家到眼前。"
"鸟影过寒塘","金","秦略","著眼分明莫作疑，从来形影本同归。不应水底青天上，更有飞禽仰面飞。"
"悼亡","金","秦略","自古生离足感伤，争教死别便相忘。荒陂何处坟三尺，老眼他乡泪数行。多事春风吹梦散，无情寒月照更长。还家恰是新寒节，忍见堂空纸挂墙。"
"元日","金","秦略","新历从头数，残冬与我违。不知垂老至，但觉拜人稀。汲水泥融井，看书暖入帏。浅情墙外柳，新绿已依依。"
"赠赵宜之","金","秦略","年时见君行路难，喜于长安新得官。日来见君邻妇哭，惊似蓝田寻得玉。爱官爱玉乐有涯，爱君之诗无尽期。古人骨冷不复作，主张骚雅非君谁。"
"白发","金","秦略","临水时自照，照我须与眉。须眉何所似，恰似纯白丝。从兹一白后，宁有再黑时。譬如花落地，不复还故枝。殷勤语须眉，听我自解诗。幼小痴读书，既壮多忧思。自苦有冰檗，自润无膏脂。劳生到今日，汝白将何辞。"
"同希颜裕之赋乐真竹拂子","金","秦略","觅个龟毛抵死难，直教击碎钓鱼竿。世人不用生分别，信手拈来总一般。"
"少室山卓剑峰","金","秦略","神威洗尽世间雠，电歇雷閒怒气收。一柄太阿留少室，却擎空掌华山头。"
"此身","金","秦略","此身日日一箪贫，贫里留残自在身。独把筇枝行又立，东风花柳不嗔人。"
"谷靡靡上党公府作","金","秦略","谷靡靡，青割将来强半秕。急忙舂米送官仓，只恐秋风马尘起。官仓远在荞麦山，南梯直上青云间。梯危一上八九里，之字百折萦回环。凭谁说向监仓使，斛面莫教高一指。请君沿路看担夫，汗颗多于所担米。"
"麝香","金","秦略","山麝逃风远谷藏，一山行过四山香。脐堂自养千钧弩，枉怨虞人鼻孔长。"
"赵洛道中","金","秦略","柔青初散陇头桑，村落人家布谷忙。一段芜菁浑著角，叶间犹有几花黄。"
"移河中","金","张琚","耕战连年废，吾知有此行。条山犹在眼，渭水若为情。饱肉豺狼喜，倾巢燕雀惊。西楼今夜月，愁绝是空城。"
"秋夜","金","张琚","人与年华老，愁兼节物双。高风梧堕砌，久雨竹侵窗。客簟悲秋卧，僧钟数夜撞。更堪衰鬓影，萧䬃照寒釭。"
"山中","金","马天来","青林寂寂鸟关关，画出风烟落照间。脱却草鞋临水坐，野云分我一边閒。"
"得王子正书","金","张本","晨鹊何处来，飞鸣向前除。故人在天涯，遗我尺素书。为言长相思，梦寐同所居。所居亦靡他，上论揖让初。觉来独怆然，淡月留太虚。蹇予临末路，世味皆泊如。一学未敢辍，尚念客气锄。切磋与琢磨，政恐朋友疏。自从吾子东，门乏长者车。发挥天人奥，大辩孰起予。丹阳何高明，吾子昔所庐。南轩拂翠筠，北潭照红蕖。蝗害非不虐，子食岂无馀。滦江固自佳，何堪曳长裾。春风旦夕至，归哉莫踟蹰。"
"寄弟","金","张本","离离丘垄田，郁郁霜露思。相隔二十年，旦暮一何悲。中途涉万里，天幸复来归。燕安此怀居，愧彼神与祗。叔兮孝且友，见义能不疑。上念先茔孤，亦闵乃兄痴。护丧营大葬，勤苦我所知。昨朝尺书来，殷勤咸及兹。灯下展转读，涕泪沾裳衣。父祔失临穴，子焉庸我为。我非羽毛寄，饱食冥然飞。田居有素怀，行当事畬菑。与子奉遗祀，没身以为期。"
"梁都运斗南新居落成","金","张本","购材燕市中，作室何翘翘。老手为拮据，百日不敢骄。室成仅容膝，勃溪益无聊。云胡写予怀，惟是风雨宵。先生名大夫，黼衣华四朝。枫堂接桂室，燕处俱逍遥。新筑诚琐兮，贫饮称一瓢。居之不自陋，无乃壮志消。孰知君子心，一念恒万朝。滔滔宁我盈，凛凛不我凋。处乐及处约，所以长嚣嚣。里社来落成，贱子亦见招。槃餐无兼味，至乐等闻韶。我独何人斯，永惟德音昭。日居及月诸，维此心摇摇。"
"中秋雨夕呈君美","金","张本","怪得秋云不肯晴，天公为惜此杯倾。无边清景关人意，多事西风送雨声。桂树婆娑辜胜赏，桐枝点滴厌残更。殷勤朝镜休重揽，白发星星又几茎。"
"病中遣怀","金","申万全","浪走天涯岁月侵，病中犹作越人吟。野麋本自便丰草，倦鸟宁当忘故林。画像功名元有命，乞墦富贵果何心。几时真脱尘嚣累，岩穴寻居不厌深。"
"和陈舜俞诗","金","申万全","闹里那容更刺头，石田茅屋唤归休。杜门便与诗书老，过隙从教岁月流。槃木见容良自愧，错刀相赠若为酬。酌君安得如川酒，醉眼蚍蜉万户侯。"
"送裕之官邓下兼简仲泽","金","崔遵","青灯别酒夜沉沉，力负相思自不任。閒里更谁留我醉，兴来无复伴君吟。一枝仙桂知难拟，千顷黄陂未厌深。为向荆州王粲道，安排佳境约相寻。"
"和裕之二首 其一","金","崔遵","行李西来便得君，相从回首七经春。君方备悉原思病，我亦私怜仲父贫。底事却成今日别，枯肠难著此愁新。鸢肩火色真将验，马虎何劳更问辛。"
"和裕之二首 其二","金","崔遵","不幸还能作幸民，十年同醉颍川春。酒船载我虽堪老，仕路有时或为贫。少室山人三日恶，夷门纸价一番新。益知哀乐终年事，未唱骊驹鼻已辛。"
"寄答刘京叔","金","王革","十年相望惜睽违，惊见兰章堕客扉。郑子已闻耕有谷，荣公谁念老无衣。水浮落日流无尽，山碍行云断不飞。千古神州亦吾土，几时同采北山薇。"
"感兴","金","卫承庆","十日不出门，出门春已好。并山花更多，十里红未了。朝看花尚妍，暮看花又老。蔫红堕危枝，馀香寄芳草。人生秪如此，百年疾过鸟。安得脱尘寰，游戏万物表。"
"中秋日同辛敬之魏邦彦马伯善麻信之元裕之燕集三乡光武庙诸君有诗昂霄亦继作","金","刘昂霄","积甲原头汉閟宫，登临还喜故人同。超超万里乾坤眼，凛凛千年草木风。今古消沉诗句里，河山浮动酒杯中。极知胜日须轰醉，更待银盘上海东。"
"赵村晚望","金","刘昂霄","放眼东原上，风烟接渺茫。林疏出村落，野迥散牛羊。天地浮元气，山河半夕阳。登高一长啸，未觉阮生狂。"
"送裕之往洛阳兼简孙伯英","金","刘昂霄","洛水嵩山寿乐堂，每从热恼得清凉。竹床石枕应无恙，尚可分风供十方。"
"题裕之家山图","金","刘昂霄","万里神州劫火馀，九原夷甫有馀辜。作诗为报元夫子，莫倚家山在画图。"
"同敬之裕之游水谷分韵赋诗得荷风送香气五字 其一","金","刘昂霄","招提有胜践，日暮一经过。何物媚游人，微风动池荷。"
"同敬之裕之游水谷分韵赋诗得荷风送香气五字 其二","金","刘昂霄","寻幽意自惬，况与佳人同。俗物不到眼，谈笑来天风。"
"同敬之裕之游水谷分韵赋诗得荷风送香气五字 其三","金","刘昂霄","敲门看修竹，重理旧年梦。上山复下山，清风管迎送。"
"同敬之裕之游水谷分韵赋诗得荷风送香气五字 其四","金","刘昂霄","寒泉漱云根，湛然涵镜光。谁知一滴味，中有曹溪香。"
"同敬之裕之游水谷分韵赋诗得荷风送香气五字 其五","金","刘昂霄","迂辛与臞元，得句犹有味。颓垣敛暝色，深竹贮秋气。"
"寄申伯胜三首 其一","金","刘昂霄","直气南山相与高，争教尘土涴青袍。征科颇似曾料理，差胜参军作马曹。"
"寄申伯胜三首 其二","金","刘昂霄","执版那能拜下风，世间礼数困英雄。狂歌醉舞人谁识，憔悴通泉郭代公。"
"寄申伯胜三首 其三","金","刘昂霄","连昌能隔几牛鸣，不见令人鄙吝生。乘兴时思一相访，剧谈豪饮见真情。"
"游五渡谷","金","刘昂霄","南山如碧环，缺处苍崖开。当年造物手，办此何神哉。睥睨倚天壁，千古封莓苔。源源万斛泉，飞出重山来。白龙三百丈，行处鸣春雷。巨石若栋宇，磊砢相推排。跳波与溅沫，馀怒犹喧豗。我来值杪秋，万壑风声哀。黄花杂红树，锦绣纷岩隈。奇胜夙所贪，欲去仍裴佪。题诗还自笑，愧我非仙材。"
"夜雨寄元敏之昆弟","金","田紫芝","醉梦萧森蝶翅轻，一灯无语梦边明。虚檐急雨三江浪，老木高风万马兵。枕簟先秋失残暑，湖山彻晓看新晴。对床曾有诗来否，为问韦家好弟兄。"
"乱后登凌云台","金","田紫芝","愁思纷纷不易裁，凌云台上独裴回。乱鸦背著斜阳去，寒雁带将秋色来。破屋无烟空碎瓦，新坟经雨已苍苔。天翻地覆亲曾见，信得昆明有劫灰。"
"冥鸿亭下第后作","金","田紫芝","眼底功名一物无，飞扬跋扈竟何如。青云岐路多辛苦，赖得皇家结网疏。"
"春宵","金","王万钟","风尖月细春犹浅，酒冷灯昏夜向深。人在西轩愁不寐，十年间事总经心。"
"元氏桂轩为敏之赋","金","王万钟","帘捲堂前桂子凉，一轩灯火夜初长。月中春好元无价，天上风来别有香。棠棣一家同映秀，词林百世继馀芳。閒花野草空无数，掩尽人间独擅场。"
"江村风雨图","金","王万钟","秋风槭槭澹林晖，烟霭昏昏失翠微。一段莼鲈江上兴，蓬窗岑寂梦魂飞。"
"信陵馆酒间二首 其一","金","雷琯","閒过信陵饮，有怀信陵君。君去日已远，谁怜抱关人。径携一壶酒，往酹公子坟。坟科久已平，墓木几为薪。泉扉锁长夜，千载不复晨。昔与贤俊游，今为狐兔邻。豪贵竟安在，念之心纷纭。有生会归尽，但恐后无闻。此意不可必，且醉梁园春。"
"信陵馆酒间二首 其二","金","雷琯","维昔有迂叟，树桐彼高冈。殷勤为封植，遂欲栖凤皇。桐生日已长，凤来殊未央。维凤览德辉，非时讵来翔。枝干枯以死，志愿终莫偿。忆在西周初，飞下岐之阳。裴回不能去，和鸣声锵锵。文王既已没，千载徽音亡。咄尔叟何为，而欲发其光。空令枯株上，日晏啼鹙鸧。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其一","金","雷琯","扶桑西距若华东，尽在天王职贡中。一自秦原有烽火，年年选将戍河潼。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其二","金","雷琯","春明门前灞水滨，年年此地送行频。今年送客不复返，卷土东来避战尘。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其三","金","雷琯","尽室东行且未归，临行重自锁门扉。为语画梁双燕子，春来秋去傍谁飞。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其四","金","雷琯","灞水河边杨柳春，柔条折尽为行人。只愁落日悲笳里，吹断东风不到秦。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其五","金","雷琯","累累老稚自相携，侧耳西风听马嘶。百死才能到关下，仰看犹似上天梯。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其六","金","雷琯","上得关来似得生，关头行客唱歌行。虚岩远壑互相应，转见离乡去国情。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其七","金","雷琯","前歌未停后迭呼，歌词激烈声呜呜。天下可能无健者，不挽天河洗八区。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其八","金","雷琯","折来灞水桥边柳，尽向商于道上栽。明年三月花如雪，会有好风吹汝回。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其九","金","雷琯","行人十步九盘桓，岩壑萦回行路难。忽到商颜最高处，一时挥泪望长安。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉 其十","金","雷琯","西来迁客莫回首，一望令人一断䰟。正使长安近于日，烟尘满目北风昏。"
"阳夏怀古","金","雷琯","短衣匹马西北来，十年去国随风埃。解鞍呼酒歌一曲，玉鞭倒捉敲金罍。君不见项王台，昔时崔嵬今已颓，秋风萧瑟吹草莱。又不见汉王城，昔时岧峣今已平，寒烟寂寞啼鼯猩。牧童抬头学楚声，野老扶犁城上耕。耕势不断楚声哀，行人欲去还裴佪。刘项英雄安在哉，人间俯仰易陈迹，闻身健在须衔杯。"
"龙德宫","金","雷琯","紫箫吹断綵云归，十二楼空尽玉梯。綵仗竟无金母降，仙裾犹忆化人携。千年洛苑铜驼怨，万里坤维杜宇啼。莫倚危阑供极目，斜阳更在露盘西。"
"南国","金","雷琯","南国春生江水肥，乌樯风扇锦帆归。吴儿日暮棹歌发，惊起鸳鸯相背飞。"
"古意四首 其一","金","雷琯","美人伤独宿，窈窕春闺深。素手卷翠被，当窗调玉琴。危弦奏苦调，清歌抗哀音。弦绝歌复咽，起作薄命吟。妾如朱槿花，含英愁晏阴。郎如青铜镜，照面不照心。不怨不照心，但惜飞光沈。且留连理枕，莫捲合欢衾。傥君回馀辉，欢盟尚可寻。"
"古意四首 其二","金","雷琯","对酒不能饮，拊剑自度曲。一唱行路难，歌与泪相续。朝为杨朱泣，莫作阮籍哭。古道尽荆棘，新蹊苦薋菉。曲行违吾心，直行伤我足。曲直无适从，昂头羡鸿鹄。"
"古意四首 其三","金","雷琯","绵绵兔丝草，濯濯柽树枝。结根偶相值，引蔓缠绵之。春风一披拂，柯叶含荣滋。弱质附美荫，百龄誓不违。清商忽用事，霜飙䬃已凄。岂意百尺条，同此寸草萎。委蔓失所托，憔悴徒伤悲。知君无岁寒，何用相因依。"
"古意四首 其四","金","雷琯","贤王悲坠屦，贤妇念遗簪。重在不忘故，微物何所钦。嗟我昔游友，云路扬徽音。讵念宿昔好，弃掷各飞沈。昔如胶投漆，今如辰与参。桃李虽成蹊，谅无松柏心。"
"卫真道中","金","王宾","毳袍落托又西征，陌上东风小雪晴。草色唤回原燎黑，冰澌消入水痕清。年华荏苒心情减，边事仓皇梦寐惊。早晚涡南传吉语，一犁烟雨趁春耕。"
"舟中","金","王宾","河伯夸秋涨，舟人健晚凉。橹声摇落月，山气郁苍苍。"
"除夜","金","王宾","落托功名挽不前，围炉兀坐夜萧然。腊残画角东风里，春到梅花小雪边。守得岁来慵揽镜，送将穷去自装船。平明点检人间事，只有诗魔似去年。"
"赠国医张子和","金","李夷","禁籞喧喧以字行，粗工往往笑狂生。天将借手开金匮，云本无心到玉京。歌啸动成千日醉，留连翻厌五侯鲭。祝君莫触曹瞒怒，世上青黏要指名。"
"古剑","金","李夷","古栅崖摧老雨天，匆惊神物茁蒲然。蛇吞元气蛰千载，龙逐奔霆脱九泉。逆首未归豪馘里，铗歌聊发慨弹边。物犹屡出为时用，抚匣潸然惜壮年。"
"书渊明传后","金","李夷","南渡龙孙角秃颠，不甘横毙寄奴弦。一襟义气麾周粟，满简清风削宋年。雪径低回松落落，霜篱健羡菊鲜鲜。时屯谧辈轻颓节，颜厚吾家草木贤。"
"秋夜闻弹箜篌","金","郭邦彦","露重花香飘不远，风微梧叶落无声。倡楼何处教新曲，夜静月高弦索鸣。"
"村行 其一","金","郭邦彦","芹叶芦花岸两边，钓溪石畔落孤鸢。小畦引入平流水，麻秆森森已拍肩。"
"村行 其二","金","郭邦彦","豆叶芃芃麻叶光，植禾得雨又催黄。田家乐事谁真得，牧子行歌醉叟狂。"
"酒醒","金","郭邦彦","少年骄气总消磨，万事纷纭梦里过。三载自持荤食戒，一心还被性宗魔。凌烟阁上荣名好，聚窟洲边乐事多。今日酒酣都忘却，乱吟俳语作狂歌。"
"读毛诗","金","郭邦彦","含气有喜怒，触物无不鸣。天机泄鸟迹，文字从此生。谁言土苇器，声合天地清。朴坏牺氏瑟，巧露娲皇笙。末流不可障，声律随合并。遍读萧氏选，不见真性情。怨刺杂讥骂，名曰离骚经。颂美献谄䛕，是谓之罘铭。诗道初不然，自是时代更。秦火烧不死，此物如有灵。至今三百萹，殷殷金石声。汉儒各名家，辩口剧分争。康成独麾戈，诸儒约连衡。祭酒最后出，千古老成精。我欲读尔雅，不辨螯蟹名。尚怜沈谢辈，满箧月露形。孔徒凡几人，入室无长卿。三子论性命，举世为讥评。白首草太玄，才得覆酱罂。不如匡鼎说，愈笑人愈听。"
"宫词","金","史学","宝带香褠水府仙，黄旂彩扇九龙船。薰风十里瑶华岛，一派歌声唱采莲。"
"默翁溪山横幅","金","史学","五云雏凤下辽天，来作金鸾翰墨仙。诗酒偿残莺馆债，简书薰破鹿门禅。自怜岁月尘中老，尽揽溪山笔底传。短草疏林秋一幅，典刑人物记当年。"
"李道人崧阳归隐图","金","史学","石壁城头夜斩关，软红尘底晓催班。道人一笑那知许，门外青溪屋上山。"
"晚梅","金","史学","孤根春半恰春回，刚逐夭桃艳杏开。蝶子蜂儿应有语，东风元不为渠来。"
"七夕","金","史学","箱牛回驭锦机閒，天上悲欢亦梦间。月夜并肩人不见，萧萧风叶满骊山。"
"醉后","金","史学","观鱼暂觉心差乐，化蝶元来梦亦忙。得似醉中都放下，春风自与百花香。"
"过太室","金","史学","三辅祥开表圣期，三呼夭寿与天齐。殿橹碧瓦仍唐制，洞锁苍苔失汉题。柱玉已闻安庙祏，剑锋重为剪撑黎。升中剩有辞臣赋，满望鸾旂凤盖西。"
"陪陈彦文谒筠泉荣上人","金","史才","强随禅客到西禅，竹柏团青荫石泉。一首小诗吟不就，閒情元在落花边。"
"寒食","金","侯册","交游零落叶辞柯，岁月峥嵘马注坡。燕子不来寒食过，满城风雨落红多。"
"醉中","金","侯册","烂醉归来驴失脚，破靴指天冠倒卓。起来白眼望青天，狂气峥嵘无处著。陶潜止酒意有在，餔糟醊醨良未害。君看谢奕对桓温，得失老兵何足怪。螟蛉蜾蠃待二豪，饮中宁有山家涛。平明径访陈惊坐，相对春风把蟹螯。"
"昨朝","金","侯册","昨朝已作春归辞，今日还成送客诗。客子春光俱不见，落花寂寂闭门时。"
"楚宫","金","侯册","离宫楼阁与天通，暮雨朝云入梦中。回首旧时歌舞地，女萝山鬼泣秋风。"
"春日","金","王元粹","春日何惨惨，春云何阴阴。桃李都未花，况乃馀寒侵。久在城市居，而无人见寻。读易了一编，静见天地心。贫士寡徒侣，古来非独今。"
"临高","金","王元粹","客子临高秋思生，碧山无际暮云横。但看八月草木落，未见中原尘坌清。流景暗徂人易老，故园何在梦频惊。尊中有物同谁尽，正要相看醉胆倾。"
"叶县赠李长源","金","王元粹","相见各异县，岁暮风霜清。三日同眠食，深见故人情。借问何所历，大梁与秦京。悠悠川途永，冉冉岁月倾。子当东北驰，予亦西南征。人事相羁束，何时当合并。聊斟昆阳酒，为浇胸次平。出处固难必，勉哉崇令名。"
"送李文起令鄜城","金","王元粹","好去鄜城宰，当途有荐章。长才试县邑，嘉政寄循良。远路连秋草，征衫带夕阳。济时公等在，吾欲汎沧浪。"
"九日","金","王元粹","凭高一望客心伤，风景萧条是楚乡。飞雁欲归何处去，幽花还似昔年芳。诗因感物聊成咏，酒为随人强举觞。十载蹉跎身事晚，每逢佳节转凄凉。"
"寿李长源","金","王元粹","匹马短衣看此行，看君谁信是书生。听诗未觉秦川远，倚剑长怀晋水清。一饭见哀韩信耻，千金为寿鲁连轻。壮年休洒新亭泪，且为江山灌巨觥。"
"旅次","金","王元粹","旅次浑无定，生涯亦漫劳。病求方士药，寒忆故人袍。避俗惟黄卷，忘忧但浊醪。柴门多落叶，昨夜朔风高。"
"西山避乱三首 其一","金","王元粹","苍山多回互，四望令人迷。过午日已暖，残雪融为泥。路滑不可进，弱葛愁攀跻。老幼委沟壑，不如犬与鸡。嗷嗷同行子，手中各有携。汲涧为饮食，架木为岩栖。夜半三四惊，翁媪禁儿啼。念我长病母，乱离隔东西。"
"西山避乱三首 其二","金","王元粹","野宿不得晓，飞霜沾敝袍。空山凝寒色，天边星月高。忆昨离鄂城，数家同遁逃。穿林恐相失，前后闻呼号。避乱但欲远，焉知登顿劳。俯临万仞壑，性命轻鸿毛。"
"西山避乱三首 其三","金","王元粹","青青道边麦，知是谁家田。山田固已薄，榛石复相连。旁有破茅屋，日入不见烟。借问旧居者，闻乱已西迁。平生苦沦薄，对此增慨然。甲兵暗宇宙，谁能安一廛。愁忧无从诉，仰面视苍天。伐木南涧底，双鹿过我前。"
"还鄂城旧居","金","王元粹","南风兵尘远，病客返旧居。入门顾西壁，书籍亦无馀。数口共嗷嗷，日事将何如。屋破未暇葺，草满须当锄。昔去季冬末，今来孟夏初。深愧资用绝，时时烦里闾。"
"经废宅","金","王元粹","谁家住宅北山隈，乱后逋人尚未回。惆怅门前是官道，临风一树杏花开。"
"登鄂城寺楼","金","王元粹","乱后行藏岂自由，此身虽在病兼忧。一抔徒积黄泉恨，四壁难为白日谋。数极乾坤见中否，迹随沟壑恐长休。可怜海内干戈满，独对江山倚寺楼。"
"八月二十三日夜走西山","金","王元粹","妇病不能进，儿啼不肯行。苍茫荒野外，北风鼓鼙声。老幼夜中逃，失路入榛荆。月出天欲曙，山头烽火明。邓卒一战溃，敌势遂纵横。昨朝使帖下，主将亦还营。嗷嗷二十载，何时见升平。我生值世乱，世乱难为生。"
"哭李长源","金","王元粹","十月西来始哭君，山中何处有孤坟。以才见杀人皆惜，忤物能全我未闻。李白歌诗堪应诏，陈琳书檄偶从军。穷途无地酬知已，会待升平缉旧文。"
"襄阳七绝句 其一","金","王元粹","江雨初晴江涨发，凉风吹水波浪开。日暮津头闻打鼓，越商巴贾卸船来。"
"襄阳七绝句 其二","金","王元粹","街头鱼米近颇贵，缩项长腰最可珍。江东莼鲈亦何好，能令张翰称达人。"
"襄阳七绝句 其三","金","王元粹","近值丧乱弃中原，南来亦复著南冠。吾家旧井岘山畔，野老谩作北人看。"
"襄阳七绝句 其四","金","王元粹","襄阳城府自古雄，千甍万瓦当晴空。短衣少年何处客，相邀一醉楚楼中。"
"襄阳七绝句 其五","金","王元粹","城东大堤堤上头，何处女郎同出游。紫盖留连不归去，唱歌日暮傍汀洲。"
"襄阳七绝句 其六","金","王元粹","江上小儿誇善没，一日入水知几回。汝曹未有机心在，缘底鸥鸟不飞来。"
"襄阳七绝句 其七","金","王元粹","叹息耆旧不复见，欲问土风谁为陈。羊公遗碑武侯庙，江边酒家说向人。"
"武侯庙","金","王元粹","武侯祠庙南山曲，苔满荒碑不堪读。客子登临又一时，秋色苍苍入乔木。天下不可无奇材，千年精爽安在哉。孤吟裴回不忍去，寒日欲下悲风来。"
"万里","金","王元粹","万里江山动楚吟，异乡风物长年心。孤身转觉乾坤窄，往事空惊岁月深。木落高城初过雁，霜飞幽馆夜闻砧。蹉跎未遂东游计，醉后悲歌泪满襟。"
"醉后","金","王元粹","云自无依鹤自孤，此生谁信有穷途。干戈二十年来客，留得残骸傍酒垆。"
"丹阳东楼","金","王元粹","仙人楼居避蒸湿，东楼缥缈群仙集。风吹高柏影在衣，忽惊满座蛟龙入。日晚留连共一觞，归来如梦海生桑。片云送雨山头黑，傍水低飞燕子忙。"
"东楼雨中七诗 其一","金","王元粹","水边人去燕争泥，风动绿荷香满溪。高树绕楼遮望眼，独看山色过墙西。"
"东楼雨中七诗 其二","金","王元粹","倚楼人看水东流，桥上行人却望楼。零落故宫无觅处，萧萧禾黍满城秋。"
"东楼雨中七诗 其三","金","王元粹","多年苍柏拂檐枝，燕子飞来语向谁。枕簟不妨留客住，满楼风雨下帘时。"
"东楼雨中七诗 其四","金","王元粹","雨入溪楼不见山，雨晴依旧数峰閒。韦郎诗句王维画，好在幽人指顾间。"
"东楼雨中七诗 其五","金","王元粹","庭中野蔓走青蛇，窗外萱葵乱彩霞。云漏斜阳雷渐远，东边飞雨到琼华。"
"东楼雨中七诗 其六","金","王元粹","好风吹袖觉凉生，雨后东溪水面平。无数荷莲看正好，却嫌波底乱蛙鸣。"
"东楼雨中七诗 其七","金","王元粹","沟水清泠树影圆，下楼閒步上楼眠。夜来梦里惊风雨，元是松声到枕边。"
"春日行","金","王郁","春日飞，春野寂，红朋碧友元胎湿。东风著意寒食时，游丝粘人困无力。小铃犊车宴堤沙，凤箫惊落琼英花。荒坟颓颓啼夕鸦，草荒月黑鬼思家。"
"寄远吟","金","王郁","一封征人书，秋帆潇湘岸。当君高楼醉，忆妾空闺叹。"
"阳关曲","金","王郁","城东车马已促装，城西江水青茫茫。绿杨陌上一杯酒，离愁惨淡春无光。秦楼花映晴烟直，谁家少妇当门立。金鞭入手紫燕嘶，回首飞云晚山碧。"
"伤别曲","金","王郁","兰皋飞暗尘，征车纡去辙。长安虽咫尺，回首繁华歇。故人亭下酒，蛾眉眼中血。平生慷慨肠，忽作柔丝结。传闻紫塞傍，秋烽下危堞。班超未投笔，来瑱空嚼铁。谁能金闺中，坐眷娟娟月。"
"长安少年行","金","王郁","新月平康金步莲，青云戚里玉连钱。谁家年少秋风里，梁甫吟成抱剑眠。"
"楚妃怨","金","王郁","凉风绕树秋，长河络天碧。深宫悄无人，月暗莎鸡泣。"
"古别离","金","王郁","山腰露蕙含天泪，江林枫叶秋容醉。夫君八月雁门行，碎霜冷印白龙辔。忆君挑妾初鸣琴，琴中已有白头吟。朝朝暮暮当时事，言之秪足伤人心。君不见湘妃二女哭舜时，烟筠青玉红珠滋。苍梧人去百想绝，忍教今日生离别。生离别，情偏重。不及双飞南浦云，落红寂寂春闺梦。"
"秋夜长","金","王郁","秋风袅袅吹庭树，伤心一叶随风去。叶随风去何所之，似我年年困羁旅。神蟉纡屈泥中蟠，青云未到谁汝怜。愁来不寐起视夜，斗柄斜指西南天。"
"折杨柳","金","王郁","长安二月多绿杨，远信未到龙庭旁。佳人中夜抱影坐，风窗泠泠愁思长。青天无云一镜洁，万户千门音响绝。何人横笛在高楼，玉龙叫彻春江月。"
"游子吟","金","王郁","短日空裴回，流云自来去。茫茫晓野客衣单，白露无声落秋树。"
"阳翟赠李司户国瑞","金","王郁","洛阳赏尽牡丹春，寂寞钧台对夕曛。手折幽兰赠行子，多情惟有李参军。"
"饮密国公诸子家","金","王郁","宣平坊里榆林巷，便是临淄公子家。寂莫画堂豪贵少，时容词客醉琵琶。"
"出塞","金","邢具瞻","楼外青山半夕阳，寒鸦翻墨点林霜。平沙细草三千里，一笛西风人断肠。"
"江天秋晚图","金","王绘","万顷波间踏浪儿，潇湘秋晚趁归时。四山红叶风声健，散入侬家欸乃词。"
"奉使江左读同官萧显之西湖行记因题其后","金","王竞","云烟浓淡费临摹，行记看来即画图。云梦不妨吞八九，笔头滴水了西湖。"
"马嵬道中","金","杜佺","垂柳阴阴水拍堤，春晴茅屋燕争泥。海棠正好东风恶，狼藉残红送马蹄。"
"望瀛台春望","金","边元勋","晴云如困柳如痴，丹杏开残碧草齐。一派望瀛台下水，煖风迟日浴凫鹥。"
"七夕","金","边元勋","高楼人散酒樽空，漫拟新文送五穷。独倚南窗夜岑寂，一钩凉月下疏桐。"
"书呈仲孚","金","李之翰","造物固难量，谁能计寒饿。失马乃为福，梦牛翻作祸。长溪霜练静，脩岭苍龙卧。魂梦吾已安，不劳歌楚些。"
"题密云州学壁","金","李之翰","崎岖到此兴何堪，况复风谣意未谙。旅舍萧条空自遣，胸怀磊落向谁谈。留连暮雨侵疏牖，宛转飞云埽翠岚。因忆林泉归去好，一灯幽梦绕春潭。"
"中京遇因长老","金","李之翰","天涯流落偶生还，古刹相逢语夜阑。叹我归途千里远，喜君禅榻一身安。松声不断风吟细，月影无边露气寒。分手山堂更寥索，冷云衰草伴征鞍。"
"岁暮","金","李之翰","休怪年来白发新，天涯三载困埃尘。偶离沙碛穷阴地，收得桑榆老病身。对雪莫吟秦岭句，拨醅且醉汉江春。此生自断无馀事，何必区区问大钧。"
"题平阴僧寺","金","三兴居士","三吴家近水晶宫，行坐红香绿影中。今日异乡僧寺里，一盆荷叶战西风。"
"出剑门","金","杨兴宗","呕哑鸣橹下长川，万叠青峰只眼前。山鹧啄残红杏粉，杜鹃啼破绿杨烟。梦回蜀栈云千片，醉枕巴江月一船。物色谁分杜陵老，风骚牢落剑南天。"
"甘露寺","金","赵亮功","郑南峰下寺，泉石间疏篁。飞雨度山阁，閒云生野塘。檐前松子落，廚际柏烟香。别后闻钟磬，山阴空夕阳。"
"题安生僧寺","金","贾泳","重来已是五年游，忧患相仍欲白头。翻羡亭亭两奇树，不知风雨过春秋。"
"红梅","金","元日能","天上琼儿白玉肌，吴妆略约更相宜。认桃辨杏由君眼，自有溪风山月知。"
"和高子初梅","金","范墀","春风也自惜流光，只放寒梅一树芳。玉粉更妆前夜雪，口脂犹注昔年香。江湖昨梦谁同记，诗酒风流岂易忘。东阁何郎未全老，花枝休笑鬓丝长。"
"送客","金","王仲通","措足疑无地，扪心幸有天。故人成邂逅，残喘见哀怜。落日惊䰟外，孤云泪眼边。西归万里梦，今夕到君船。"
"寄元真同年","金","韩汝嘉","十年尘土鬓毛斑，杖屦还来踏故山。叶寄残红春尚在，云酣湿翠雨仍悭。不堪倚树追前事，更恐临溪见病颜。一日暂来千日去，何时倦鸟得真还。"
"王右辖许送酒久而不到以诗戏之","金","王启","燕酒名高四海传，兵厨许送已经年。青看竹叶应犹浅，红比榴花恐更鲜。枕上未消司马渴，车前空堕汝阳涎。不如便约开东閤，一看长鲸吸百川。"
"杜鹃","金","晁会","杜宇啼声枕上来，一声哀似一声哀。千哀万怨无今古，唤得行人若个回。"
"游太宁寺","金","王璹","西山踏破万层青，与客携壶上太宁。泉石有情容避俗，轩裳无术可逃形。云萦屋角僧禅静，露下松梢鹤梦醒。明日却寻尘镜去，晓猿啼月若为听。"
"清水寒食感怀","金","李献可","桃花零乱柳成阴，人到春深思更深。芳草戍楼天不尽，异乡寒食故乡心。"
"召还过故关山","金","李献可","过关天日正晴明，谁道山神不世情。远客得归心绪别，陇泷閒作断肠声。"
"佛岩寺","金","魏道明","虎谷西垠北口南，横桥过尽见松庵。旧游新梦犹能记，般若真如得遍参。霜圃撷蔬充早供，石泉煮茗荐馀甘。残年便拟依僧住，过眼空花久已谙。"
"退食","金","魏道明","竿头犊鼻清贫在，梦里槐安旧习空。退食归来澹无事，水边长啸看晴虹。"
"食松子","金","雷思","千岩玉立尽长松，半夜珠玑落雪风。休道东游无所得，岁寒梁栋满胸中。"
"乌子秀自左司员外郎左迁上京幕官","金","王翛","楚山白玉点蝇头，正坐胸中有九流。同部吏郎皆五马，不知山鬼解揶揄。"
"马嵬","金","高有邻","事去君王不奈何，荒坟三尺马嵬坡。归来枉为香囊泣，不道生灵泪更多。"
"还紫云寺素扇且题诗其上","金","宋楫","吴绫便面小团团，信手拈来亦厚颜。障尽驿尘三十里，却还明月紫云间。"
"庭槐","金","宋楫","庭槐先人手所植，再世清阴方满台。惭愧儿孙种桃李，花枝准拟当年开。"
"坐忘女","金","高德裔","结习销来性自圆，去留元不间人天。消摇自是忘形蝶，枯寂宁同委蜕蝉。无碍真空常荡荡，若存馀息尚绵绵。立亡坐脱皆游戏，定力何尝有变迁。"
"杨秘监释迦出山像","金","路仲显","自从此老出山隅，恼乱苍生底事无。他日若逢杨处士，只教画个涅槃图。"
"同新进士吕子成辈宴集状元楼","金","张大节","鹦鹉新班宴杏园，不妨老鹤也乘轩。龙津桥上黄金榜，三见门生是状元。"
"拟古","金","赵悫","春风动地来，依依烧痕青。王孙行不归，离恨何时平。翩翩谁家儿，晓猎开红旌。彫弓插白羽，怒马悬朱缨。围合意气雄，厮养厌庖烹。人生一春草，时至何足荣。君看五陵树，日暮悲风生。"
"蜀山晓发","金","赵悫","晓发蜀山道，山深人自迷。残星数徽小，斜月一梳低。隔舍缲车响，遥林杜宇啼。区区事行役，何日得安栖。"
"寒斋雪中书呈许守","金","赵悫","剪水作花开，纷纷天上来。声清偏傍竹，艳冷欲欺梅。积润滋牟麦，馀膏丐草莱。穷阎休叹息，数日是春回。"
"义师院丛竹","金","郭长倩","南轩移植自西坛，瘦玉亭亭十数竿。得法未应输老柏，植根兼得近幽兰。虽无秾艳包春色，自许贞心老岁寒。百草千花尽零落，请君来向此中看。"
"偶得","金","郭用中","参遍丛林懒出游，指端孤月照高秋。大千界里閒窥掌，不二门中暗点头。埽地烧香聊自遣，栽花种竹尽风流。庄蒙抵死谈齐物，无物齐时也合休。"
"许道宁群峰暮雪","金","赵之杰","道士平生林野人，醉中拈出雪峰真。为君疗却烟霞癖，比似青囊药更神。"
"题济源龙潭寺","金","赵之杰","树围修竹竹围庵，庵下泓然碧一潭。极目荷花半秋色，小横图上看江南。"
"除夜","金","赵之杰","日月不肯留，岁历倏云毕。僧坊见节物，新正在明日。夜半拊枕叹，半百又加七。形骸念念改，膂力能不失。经言男数八，此去才有一。健者未可期，况乃常衰疾。物情忌盈满，君子慎名实。行矣安退閒，吾其保终吉。"
"宿来同堡","金","赵鼎","渭北洮南过却春，穷边冰雪更愁人。来同驿里题诗处，破屋青灯一病身。"
"宿万安寺","金","田特秀","长途鞍马倦黄尘，喜见空岩万叠云。漫漫野烟迷去鸟，萧萧林叶带残曛。苔封老桧龙鳞起，石碍流泉燕尾分。夜敞松窗耿无寐，一庭萝影月纷纷。"
"歌扇","金","赵文昌","媚娘巧作贯珠㗋，画扇团团半掩羞。唱到春山小颦处，一轮明月为花愁。"
"裴氏西园","金","高公振","簿领沉迷倦不禁，偶从名胜此幽寻。竹阴疏处见潭影，人语定时闻鸟音。陈迹谩留千古恨，欢游聊慰十年心。多情一片梁园月，送我垂鞭出上林。"
"石淙","金","张彀","颍水洗馀高士耳，是非犹恐污人牛。区区武媚何为者，水上磨崖纪宴游。"
"漫书","金","宗端修","冷面宜教冷眼看，只惭索米向长安。阴崖何限枯松树，望见屏帏尽牡丹。"
"赠石德固","金","张翰","西湖之月清无尘，橘中之乐犹避秦。向来所见止此耳，渠亦岂是真知津。如君眼孔乃许大，万事付之尘甑堕。儿能诗书又肯播，著脚世间看踏破。青巾玉带桃李花，日斜空望紫云车。布衣谁识隐君子，一马㿉然何处家。"
"再过回公寺","金","张翰","山州风土极边头，二十年中复此游。青鬓已随人事改，碧溪犹绕寺门流。轻寒剪剪侵驼褐，小雪霏霏入蜃楼。为问劳生几时了，不成长抱异乡愁。"
"万宁宫朝回","金","张翰","宿雨初收变晓凉，宫槐恰得几花黄。鹊传喜语留鞘尾，泉打空山辊鞠场。已觉云林非俗境，更从衣袖得天香。太平朝野欢娱在，不到莲塘有底忙。"
"奉使高丽过平州馆","金","张翰","昨日龙泉已自奇，一峰寒翠压檐低。兼并未似平州馆，屋上层峦屋下溪。"
"金郊驿","金","张翰","山馆萧然尔许清，二更枕簟觉秋生。西窗大好吟诗处，听了松声又雨声。"
"邵智夫同游南城","金","李好复","园林晴昼蔚如烟，林外支流尽水田。落日趁墟人已散，鹭鸶飞上渡头船。"
"雨中与客饮","金","李好复","门外平桥一水分，数声渔唱隔溪闻。暖风落絮飘香雪，小雨沾花湿梦云。酿具未甘名长物，诗坛聊欲张吾军。相逢莫惜通宵饮，明日閒身不属君。"
"墨梅","金","杨邦基","粉蝶如知合断魂，啼妆先自怨黄昏。花光笔底春风老，寂莫岭南烟雨痕。"
"广平道中","金","吕子羽","风色著黧面，霜华侵老须。昏埃埋故驿，积雪缟脩途。冻岫新诗句，寒林古画图。夜寒孤月上，天地一冰壶。"
"宿章义广胜寺","金","吕子羽","小邑本无事，我来劳简书。路长频问马，人静厌烹鱼。钟冷僧参外，灯残客梦馀。此心谁领会，松月夜窗虚。"
"至日","金","吕子羽","岁晏多风雪，官閒深屋庐。小诗穷则变，美酒数斯疏。未草归田赋，空翻引睡书。窗明添眼力，已觉日光舒。"
"李白醉归图","金","吕子羽","春风醉袖玉山颓，落魄长安酒肆回。忙煞中官寻不得，沉香亭北牡丹开。"
"军中寄亲旧","金","赵文昌","军中从事鬓丝垂，把钓江湖与愿违。红叶关河为客久，黄花时节寄书归。霜天不尽孤云远，秋意无聊一雁飞。乡社故人应念我，岂知南望更依依。"
"临终二诗 其一","金","韩玉","客自朝那戍，东过古郑原。衰年会凶运，奇祸发流言。白骨将为土，青蝇且在樊。仰呼天外恨，沉思地中冤。母丧半途鬼，儿孤千里䰟。此心终不灭，有路诉天阍。"
"临终二诗 其二","金","韩玉","天下无双士，军中有一韩。才名两相累，世道一何艰。旅次穷冬暮，囚孤永夜寒。身亡家亦破，巢覆卵宁完。矍铄鞍仍在，惊呼铗屡弹。丈夫忠义耳，无惜感歌还。"
"题神霄宫清心轩","金","王扩","纷纷百虑自心生，方寸清来百虑平。未了此心私自笑，更忧时世欲澄清。"
"蜡梅二首 其一","金","赵伯成","冻蕾含香蜡点匀，古来幽谷有佳人。诗家只怨和羹晚，不道红梅别是春。"
"蜡梅二首 其二","金","赵伯成","冷艳疏香寂莫滨，欲持何物向时人。东风自是清狂手，办作竹篱茅舍春。"
"元弟以所业见投赋诗为赠","金","赵伯成","耆旧隔存殁，为君重叹嗟。人门得嵇绍，文赋见张华。夙有凌云笔，方乘犯斗槎。忘年即吾友，未可论通家。"
"江天暮雪图","金","梁仲新","南雪不到地，霏霏满竹楼。沙河灯市里，春在木绵裘。"
"閒咏","金","卢元","天近苍龙阙，居连白马堂。松声得邻舍，山色出宫墙。巷陋轮蹄少，庭閒日月长。九衢红雾里，亦有白云乡。"
"纸鸢","金","石抹世绩（一首","鸱鸢雕鹗谁雌雄，假手成形本自同。果物戏人人戏物，为风乘我我乘风。扶摇漫拟层霄上，高下都归半纸中。儿辈呶呶方伫目，岂知天外有冥鸿。"
"赠韶山退堂聪和尚","金","范中","郎当舞袖少年场，线索机关似郭郎。今日棚前閒袖手，却从鼓笛看人忙。"
"呈同官崔伯善李顺之","金","赵思文","睡起松阴鸟雀哗，忽惊霜果堕檐牙。简书迫促全疏酒，眼力眵昏只费茶。不学道人餐柏叶，却随举子踏槐花。提衡文字非吾事，崔李风流有故家。"
"侯相浪溪岁寒堂","金","赵思文","静中台榭隔红尘，水色山光日日新。不用沿溪种松竹，主人元是岁寒人。"
"捕蝗感草虫有作二首 其一","金","赵思文","虽是形模不苦争，汝能伤稼我能鸣。谁知竟有长平祸，玉石填来共一坑。"
"捕蝗感草虫有作二首 其二","金","赵思文","草虫悲咽不能言，乱逐螟蝗瘗古原。水底痴龙正贪睡，瓮中蝎虎更衔冤。"
"嵩山承天谷又云逍遥谷","金","赵思文","烟霞直上逍遥谷，路转山腰咫尺迷。已觉洞天分圣境，更疑石磴是仙梯。霜添红叶黄花好，天与金壶玉柱齐。醉倚西风正南望，暮云烟草一时低。"
"吊同年杨礼部之美","金","赵思文","海内文章选，人中道德师。争教衰病足，不到凤皇池。"
"留别","金","李芳","禄食愧踰量，智困念归愚。符竹恒为累，幸及引年初。驱马国西门，初服返田庐。金闺富才彦，绝足駃高衢。眷我谢朝迹，冠盖宠归途。归途岂不荣，顾瞻亦踟蹰。煌煌丹山凤，览德萃清都。行人得栖止，老鹤青天孤。石楼俯清伊，旁有野人居。傥逢经过便，山水足相娱。"
"零口早行","金","刘昂","马上兀残梦，沉沉天向晨。行云如妒月，古道不逢人。野旷耕声远，山高露气新。哦诗无好语，聊尔一吟呻。"
"读三国志二首 其一","金","刘昂","虎视鲸吞卒未休，一时人物尽风流。妇翁正得黄承彦，儿子当如孙仲谋。乳臭蒙孙真寄坐，齿寒邻国莫分忧。阿瞒狐媚无多罪，谁作桓文得到头。"
"读三国志二首 其二","金","刘昂","泣汉遗黎血未乾，繁昌新筑受终坛。天球宝鼎私臧获，坎井拗堂局凤鸾。地易主宾穷赤壁，势成螳雀事乌丸。陈言衮衮令人厌，枉就输棋覆旧槃。"
"雪中同周臣内翰赋二首 其一","金","王仲元","天上端花散不收，温温叶气浃皇州。横溪月澹梅宜腊，平野风閒麦有秋。清兴雅高东武会，孤吟谁似灞陵游。西山玉立三千丈，好句都输赵倚楼。"
"雪中同周臣内翰赋二首 其二 雪","金","王仲元","初稀时拂拂，稍密自纷纷。老树晓迷月，瘦峰寒帖云。色从空际得，声向静中闻。客枕清无梦，哦诗彻夜分。"
"赠青柯平隐者","金","王仲元","太华神明观，青柯小有天。大哉霄壤内，无此弟昆贤。齐物三千行，栖云二百年。初平初起后，又得两臞仙。"
"白沟","金","卢洵","白沟清浅不容舟，辽宋封疆限此沟。到了山河无定主，碧波依旧只东流。"
"渭水","金","刁白","渭水秋天白，骊山晚照红。行人迷古道，老马识新丰。霜雪满归鬓，乾坤犹转蓬。愁来成独酌，醉袖障西风。"
"物质","金","刁白","物质方圆定，营营止自疲。鹤凫伤断续，鹏鴳失高卑。巧宦多成拙，徐行未必迟。可怜筝上雁，来往听人移。"
"送花","金","刁白","纵横诗酒少年曾，老矣追欢谢不能。种出好花无用处，东邻乞与坐禅僧。"
"寄陈正叔雷希颜","金","刘光谦","东南形胜古徐州，人物休评第几流。落落陈雷天下士，故应连榻卧黄楼。"
"题崞县郝子玉此君轩","金","毛端卿","桂林名姓一枝新，万竹青青德有邻。渭上风烟分别派，山阳诗酒属閒人。心期已到冰霜窟，眼界不知花柳尘。萱背从今看辉映，嫩香新粉四时春。"
"按部南阳有赠","金","康锡","鲁山佳政沾邻邑，白水欢谣见路人。县务清谈君自了，农郊夙驾我何勤。星河直上冰轮转，桃李前头玉树春。海㝢疲民望他日，草堂那得遽移文。"
"叔能见过","金","张德直","度岭千峰阔，沿溪一径微。山寒花发晚，村迥客来稀。强饮酬佳节，悲歌送夕晖。平生爱欢聚，衰病与心违。"
"雨后","金","冯辰","东风花外锦鸠啼，唤起西山雨一犁。绿满蔬畦人不到，桔槔閒立夕阳低。"
"过华州","金","王世昌","拔地三峰冷翠微，落岩飞瀑喷珠玑。吟鞭落托骑驴过，战刃韬藏牧马归。十丈玉莲秋不谢，半楞掌月昼还飞。地灵人杰无遗逸，未分蟠螭老布衣。"
"方城东寺海棠","金","王世昌","苦茝如针草有芒，桃花轻薄絮颠狂。少陵例有诗沾丐，只枉无言到海棠。"
"读公孙?传","金","李过庭","古来好客数平津，我道真龙未必真。一个仲舒容不得，不知开閤为何人。"
"牧牛图","金","田锡","干戈扰扰遍中州，挽粟车行似水流。何日承平如画里，短蓑长笛一川秋。"
"故县别业","金","田锡","九折驱车梦易惊，一廛老计喜初成。园蔬不借将军地，宅券何劳宰相名。山入平檐供远翠，水环钓石得深清。漫郎聱叟琦玕子，谁悟他生与此生。"
"读天宝遗事","金","张介","不但昨非今亦非，上皇骑马泪沾衣。曲江死后无忠谏，却忆词人秋雁飞。"
"终南溪","金","庞汉","冷云低压万长杨，十顷秋阴锁北堂。门外兵尘涨秦楚，水边烟景似湖湘。荷翻山雨僧窗晚，竹汎溪风客枕凉。早晚初平遂真隐，绕陂閒牧石头羊。"
"河阴望河朔感寓一首","金","宋景萧","南来边报日骎骎，思禹亭高泪满襟。野烧为谁留白草，荒城空自隔疏林。雁声不断天连水，山色无情古又今。离合兴亡只如此，往年争识少陵心。"
"春雪用上官明之韵","金","宋景萧","啑啑春虫闹扑窗，地炉茶鼎蚓声长。诗中有味清于酒，只欠冰梢数点香。"
"还家三首 其一","金","李天翼","幽花杂草满城头，华屋唯残土一丘。乡社旧人何处在，语音强半是陈州。"
"还家三首 其二","金","李天翼","牡丹树下影堂前，几醉春风谷雨天。二十六年浑一梦，堂空树老我华颠。"
"还家三首 其三","金","李天翼","殊音异服不相亲，独倚荒城泪满巾。秪有青山淡相对，似怜我是此乡人。"
"积雨","金","张澄","积雨生顽痹，新晴意自怡。幽花依小径，野蔓媚疏篱。发少从梳懒，年衰与杖宜。腐儒惭用拙，粝食复何辞。"
"和林秋日感怀寄张丈御史二首 其一","金","张澄","塞草枯黄秋未残，北风裘褐日生寒。田园政忆遂初赋，冰雪莫吟行路难。囊颖露锥徒自苦，蒯缑有剑秪空弹。南窗明暖无尘到，惭愧高人老鹖冠。"
"和林秋日感怀寄张丈御史二首 其二","金","张澄","别家六见月牙新，万里风霜老病身。块坐毡庐心悄悄，远怀茅屋梦频频。瓜田无取终成谤，市虎相传久是真。乡国归程应岁暮，火炉煨栗话情亲。"
"辊马图","金","张澄","飞堑乘城力亦优，不应伏枥便垂头。而今世上无良乐，兀兀黄尘辊得休。"
"春柳应制得城字","金","刘微","翠纽圆匀绿线轻，著行排立弄新晴。更看三月春风里，散作飞花满凤城。"
"送同舍张耀卿补掾中台","金","郭宣道","摩云头角看昂藏，意外升沉岂易量。取士皆知有科举，进身初不在文章。关心雁塔功名晚，试手乌台岁月忙。此去一官先有路，独怜灯火夜窗凉。"
"下第","金","张仲宣","主司头恼旧冬烘，更著书郎骨相穷。晓赋得官何足道，直须遮马困吴融。"
"戏题石鹿蜂猴画卷","金","张仲宣","横槊将军马足尘，判花学士笔头春。功名果属丹青手，造物如何戏得人。"
"阙题","金","胡汲","休笑参军靴不袜，休嗟门客食无鱼。燕鸿来去端谁使，鹏鴳逍遥本自如。潦倒渊明三径菊，荒唐惠子五车书。古人淡里求真味，身外纷华不羡渠。"
"黄叶行送祖唐臣归柘县","金","王修龄","送君黄叶山，黄叶纷不埽。上有萧萧之风树，下有漫漫之衰草。山中黄叶行复青，髀肉一消人自老。酒尽意不尽，执手临古道。古道连延走锦襄，锦襄日暮浮云翔。一灯孤馆相思处，寒雁一声秋夜长。"
"三河道中","金","王枢","十载归来对故山，山光依旧白云閒。不须更读元通偈，始信人间是梦间。"
"暮春","金","赵晦","压枝梅子半青黄，叶底残红雨褪香。翠钿舞风榆落荚，绿针浮水稻抽秧。酒浓犹觉春酲困，睡美方便午梦长。苦被啼莺诉花老，挥毫聊作送春忙。"
"立春后十日登楼","金","王世赏","今日登楼眼，风烟倍觉新。溪梅初破萼，屋雪半融银。雁外天逾碧，鸥边水自春。儿曹应见笑，吟望独伤神。"
"春雪","金","王世赏","只谓春天暖，宁知雪霰飞。龙蛇且深蛰，花柳不胜威。糁糁凌风细，纷纷带雨稀。谁当问穹昊，生杀果何机。"
"探梅","金","王世赏","候得南枝破玉腮，心颜今日为君开。细看苔径无行迹，先赏应输我独来。"
"称善斋","金","王世赏","宦途驰逐只堪羞，何意须封万户侯。平日少游真可念，绝胜辛苦驻壶头。"
"西子放瓢图","金","靖天民","髻鬟萧飒苧萝秋，千古香溪水自流。吴越兵争竟何得，风流输与五湖舟。"
"白发","金","桑之维","白发近年见，十中三两茎。半因愁攒出，多为病添成。梳里有时落，镊馀还又生。老知无可避，何处是功名。"
"下第过榆次","金","步元举","栖迟零落未归人，已坐无成更坐贫。意气敢论题柱客，晨昏多负倚门亲。囊空渐觉钱馀贯，衣敝翻饶虱满身。遥望秦关独惆怅，一天风雨落花春。"
"客舍","金","冯文叔","秃襟纳褐破书囊，十五年来客异乡。生事阱中摇虎尾，穷途天上转羊肠。三朝不遇冯唐老，半夜悲歌宁戚狂。独倚牛车望辽海，西风尘土鬓苍苍。"
"即事","金","张庭玉","乌鸢绕树山梨熟，蝴蝶穿花木槿开。赤脚城中借米去，苍头原上负薪来。"
"宝岩僧舍","金","宗道","寂寂钟鱼柏满轩，午风轻飏煮茶烟。西堂竟日无人到，只许山人借榻眠。"
"鲁村道中","金","鲜于溥","小桥沙路已堪图，更著衰翁跨蹇驴。暮霭似催寒日短，秋容仍带远林疏。雕盘平野黄榆落，兔走横冈白草枯。渐喜閒身远朝市，一年强半在村墟。"
"春日仿旧诗体","金","鲜于溥","年老逢春莫等閒，逢春能得几回看。插花尽要花枝满，把酒休辞酒盏乾。好向酒边留舞袖，不妨花外驻吟鞍。闻身健在须行乐，燕语莺啼春又残。"
"早发","金","鲜于溥","灯前梦断家千里，马上诗成月一痕。晨粥未烹官路远，隔林烟火是渔村。"
"超化","金","史士举","石根寒溜迸珠玑，寻丈惊看雪浪飞。我是玉川烟水客，暂来盘礴亦忘归。"
"晋祠","金","史士举","小桥流水竹萧森，竹里人家一径深。只欠东风小篱落，梅花疏淡月笼阴。"
"同东岩元先生论诗","金","王敏夫","林逋仙去几来年，惊见梅花第二篇。千岁冰霜松骨瘦，九秋风露鹤声圆。腾辉定出连城上，得趣知从太古前。邂逅茅斋话终夕，只疑人世改桑田。"
"李氏友云楼","金","王敏夫","雾幕烟迷十二栏，壶觞招我一跻攀。黄帘卷起湘川竹，分得西州数点山。"
"题扇头","金","王利宾","轻纱画竹雀，柄短不盈握。暑气正凭陵，清风一何邈。"
"送张安中还云中","金","孙益","相送还相送，临分手重分。骅骝欣得路，鸿雁惜离群。木落黄华露，城低紫塞云。中秋月正好，千里漫思君。"
"送门生赴省闱","金","郝天挺","青出于蓝青愈青，小年场屋便驰声。未饶徐淑早求举，却笑陆机迟得名。嗟我再衰空眊氉，喜君初筮已峥嵘。此行占取鳌头稳，平地烟霄属后生。"
"烧笋","金","孙邦杰","煨茁旧闻山谷语，劝耕还忆大苏诗。传将火候无多诀，留得天真又一奇。未放锦绷开束缚，已看玉版證茶毗。白麻初拜惊烧尾，见此应惭富贵痴。"
"送侯道士","金","张瓛","十年走南北，黄尘污人衣。翩翩夜啼乌，一枝无可依。问君何所如，凫舄东南飞。恨我不得往，失脚阱与机。从君知不能，一笑人间非。何水无蒲鱼，何山无蕨薇。终当拂衣去，往叩云山扉。"
"龙门","金","徐好问","疏凿而来道路通，行人万古翠微中。南山山寺题诗满，一字何曾到禹功。"
"夏日","金","吕大鹏","旋移石枕拂藤床，细洒槐阴趁晚凉。大地嗷嗷困炉鼎，老天不肯下残阳。"
"跋贾天升所藏段志宁山水","金","高永","苍壁云气涌，长松风雨寒。湍流擘山出，玉虹饮溪湾。胸中无云梦，笔底无江山。想见破墨初，布袖蛟龙蟠。壮观骇心魄，万象本自閒。寒斋静相对，远意空追攀。"
"忆旧","金","曹用之","花鸟巡檐唤晓晴，唤来和气满春城。春风二十年前客，煮酒青梅也后生。"
"红梅","金","赵达夫","西湖句好已成尘，蜡点都能几许春。乞与琼儿薄梳洗，才情留待月中人。"
"柳","金","赵达夫","杨柳搀春不耐秋，十分憔悴尽风流。水边沙际风烟冷，收拾残阳合暮愁。"
"杨花","金","邢安国","细点轻团转复飘，隋家堤岸灞陵桥。非绵非絮寒无用，如雪如霜暖不消。狂惹客衣知有恨，巧寻禅榻故相撩。陂塘回首浮萍满，依旧春风摆翠条。"
"过唐州西李口","金","邢安国","白沙翠竹溪上村，渔家卖鱼唤行人。西风吹皱一溪水，水光日影金鳞鳞。"
"感怀一首","金","张温","弥月不出门，出门沙涨东风昏。老树摆撼轰雷奔，鬼物叫啸山前村。侨居客子惊心魂，归来绕屋寻兰荪。兰荪落索灵苗髡，主人醉倒老瓦盆，衣袖半带淋漓痕。芸芸萧艾同归根，天生天杀何怨恩。糟床与翁共清浑，绝胜被发叫帝阍。"
"会州道中","金","马舜卿","山腰薄雪眩朝暾，未放阳和入烧痕。一片长安世情月，梨花院落几黄昏。"
"尘","金","杜充","汩汩劳生为尔忙，只除不到白云乡。步回洛浦生罗袜，歌断秦楼蔌杏梁。閒扑衣襟迷远望，静穿窗隙锁斜阳。帝城别有风流在，辇路春风十里香。"
"雪花","金","虞仲文","琼英与玉蕊，片片落前池。问著花来处，东君也不知。"
"春溪一首","金","张汝霖","黯黯春愁底处消，小桃无语半含娇。东风不管前溪水，暖绿溶溶拍画桥。"
"通叔以诗送古镜为长言生日之寿次韵谢之","金","刘长言","綵衣禄隐非臞仙，犹有向来文字缘。都城一别两岁晚，寄声劳苦常相先。人间始生俗礼重，而我永感方颓然。远凭诗句致奇物，欲挽暮景回虞渊。规摹九寸函大方，古制不作菱花妍。开奁拂拭愧陋质，但喜虹气浮晴天。夫君久要心不迁，期与铁杖论清坚。保身赖此孤月圆，明年上印归行田。"
"史院从事日感怀","金","耶律履","不学知章乞鉴湖，不随老阮醉黄垆。试从麟阁诸贤问，肯屑兰台小史无。一战得侯输妄尉，长身奉粟愧侏儒。禁城钟定灯花落，坐拊尘编惜壮图。"
"戊戌二月中旬登稷山清榭","金","张万公","问囚推案朝还暮，危坐不知春浅深。今日檐间看风色，一株红杏暗惊心。"
"自临洮还","金","董师中","临潭仍是汉家城，积石相望十驿程。西略河源东并海，此身何地不经行。"
"癸亥清明日","金","孙铎","翛然一室暗尘凝，兀兀端如打坐僧。习气未除私自笑，短檠还对读书灯。"
"留题长平驿","金","梁?","秦赵均为失霸图，起何残忍括何愚。杀降未见无祸者，累将其能有种乎。日暮悲风噎丹水，夜深寒月照头颅。快心千载杜邮剑，人所诛耶鬼所诛。"
"赠答史院从事","金","贾益谦","见说才名自妙年，多惭政府旧妨贤。物华天宝无今古，凤阁鸾台孰后先。郑圃道尊何敢望，济南书在子当传。莫言老眼昏花满，及见风鹏上九天。"
"雨后","金","高汝砺","时雨雨三日，田家家万金。有年天子庆，忧国老臣心。"
"右丞文献公所画张果像","金","张行中","古来人物画为难，惊见仙公树石间。莫把丹青名右相，太平勋业在人寰。"
"过司竹监有怀王监正之","金","杨慥","不见崧丘跨鹤仙，才名留得万人传。春郊渍酒伤今日，夜雨论文记昔年。宰树谩悬公子剑，高山已绝伯牙弦。故居修竹青青在，寂莫终南落照边。"
"乾陵","金","杨慥","牝鸡一啄血波流，天下何缘不姓周。今日阿婆心力尽，乾陵秃似老僧头。"
"即事","金","郑子聃","一钱不直程卫尉，五斗解酲刘伯伦。读罢离骚解衣卧，门前花柳自争春。"
"龚平甫森玉轩","金","孟宗献","古人借宅亦种竹，大是饕奇心未足。高斋闻有万琅玕，坐对怀山饮秋绿。官閒胜日无一事，尊酒不空仍有肉。他时剥啄叩君门，高枕矮床容我宿。"
"旧蓄一琴弃置者久矣李君仲通为张弦料理仍鼓数曲以诗赠之","金","孟宗献","我家筝奴忧乐同，尘埃满面鬓发蓬。徽弦不具挂墙壁，似惭无以娱衰翁。夫君一见为披拂，坐使寒谷为春融。中含太古意味足，杂以新态来无穷。繁声流水不可喻，直与造化相冥通。形神久已坐灰槁，一旦抉剔驱盲聋。寂然反听杳难诘，但觉万窍俱玲珑。千金不得和扁力，谁谓起废由枯桐。曲终玄旨竟谁会，非弦非指仍非空。拂衣欲往君且止，为我乘兴弹悲风。"
"张仲山枝巢","金","孟宗献","达人孤高与世疏，百年直寄犹须臾。归来掩关聊自如，人之不足等有馀。乐哉下视濠梁鱼，逍遥自契蒙庄书。异时驭气游太虚，我知枝巢亦蘧庐。"
"柳塘","金","孟宗献","摇摇风影漾寒塘，静里亭台日月长。不似隋家堤岸上，乱鸦残照管兴亡。"
"苏门花坞","金","孟宗献","绕舍云山慰眼新，看花差后洛阳尘。从君小筑繁香坞，不负长腰玉粒春。"
"闰月九日","金","孟宗献","南崖烘暖贮秋光，胜处相沿釂一觞。俚谚难逢两寒食，闰馀今值小重阳。头风比似常年愈，菊面浑如去岁黄。老矣欢游定能几，佳时此乐最难忘。"
"早赴北宫","金","赵摅","苍龙双阙郁层云，湖水鳞鳞柳色新。绝似江行看清晓，不知身是趁朝人。"
"探春","金","赵承元","冰底流泉匹练飞，曲尘著柳不禁吹。杖藜恰到春生处，已有人家插酒旗。"
"六月二十九日北宫朝回","金","张行简","疏柳衰荷又一时，清波飞叶梦灵芝。年年踏尽溪边路，不觉吴霜点鬓丝。"
"酬郭光秀才","金","张行简","畴昔君来事已睽，岂知今我又羁栖。波臣傥不辞升斗，鹄卵终当遇鲁鸡。"
"秋兴","金","张楫","飘零千里道，牢落半生愁。残月如新月，今秋似去秋。露浓花气重，风细竹声幽。何日清溪上，烟蓑一钓舟。"
"客中","金","张楫","绛唇花不语，青眼柳初眠。尘去寻芳马，香来载酒船。归期仍雁后，野兴已鸥边。惆怅无家客，春风又一年。"
"莲实","金","张楫","水妃擎出绀珠囊，玉笋彫槃喜乍尝。肤白已搀新藕嫩，心青犹带小荷香。斗馀翠鸟零珍羽，飞尽黄蜂露蜜房。口腹累人良可笑，此身便欲老江乡。"
"初夏","金","张楫","小园绿笋间朱樱，点缀年华似有情。露浥葛巾晨气润，风随竹簟晚凉生。閒窥黠鼠潜身处，静厌飞蚊绕鬓声。安得冷泉幽石畔，解衣盘礴树阴清。"
"北齐行","金","阎长言","天保大人袭世贵，未待齐成已无魏。谶里方传近水羊，梦中先兆攻城猬。六君三世都能几，二十八年翻手里。细思孝静灵运诗，天道好还非妄矣。"
"应制中秋","金","阎长言","璧月当秋夜未阑，汉宫高会浃宸欢。块苏尘世三千界，珠翠瑶光十二栏。桂实飘香浮寿斝，露华零润溢仙槃。都人侧听云韶奏，共指天家是广寒。"
"婆速道中书事","金","阎长言","此地先经战，人生苦未聊。泉源疏地脉，田垄上山腰。败石平危径，枯柴补短桥。晓烟明远爨，暮雪暗归樵。履滑心频悸，梯危骨欲消。解鞍空倒卧，无梦讫通宵。"
"送丽酒丽橙与秀实御史","金","阎长言","骢马朝回画閤深，遥知春意领梅心。丽橙娇软丽樽小，聊助风流对浅斟。"
"阎立本职贡图","金","阎长言","谔谔昌周此一书，形容獒贡写成图。宁知右相无深意，莫指丹青便厚诬。"
"盘山招隐图","金","阎长言","画出中盘望隐归，鸣珂朝马尚迟迟。赋诗未敢轻相诮，却恐吾山也勒移。"
"三门集津图","金","阎长言","津门未为天下险，勿作骇相观兹图。偃月堂中李林甫，有人能写此心无。"
"丁氏思祖亭","金","阎长言","鹤野三千里，凫函五百年。人间仍旧德，龟筮得新阡。族属东州望，衣冠鼻祖传。异时谁式墓，应识子孙贤。"
"观音院书阁","金","李著","门巷蓬蒿一尺深，小轩岑寂似山林。鸟声落枕有高下，山色阅人无古今。客里三年侵老境，床头一易浣尘襟。晚凉痴坐忘言里，满地西风白玉簪。"
"题裕之乐府后","金","王中立","常恨小山无后身，元郎乐府更清新。红裙婢子那能晓，送与凌烟阁上人。"
"禅颂三首 其一","金","王彧","昧已全抛大事忧，为渠刚揽等閒愁。桑榆晚景无多子，针芥人身岂易投。"
"禅颂三首 其二","金","王彧","閒日搆来忙日用，此生迷却再生休。鼻头捩转从今始，看作回程火里牛。"
"禅颂三首 其三","金","王彧","吾身非我底为情，说著尘劳特地惊。五九尽时山更好，涧泉云鸟自春声。"
"又颂","金","王彧","放下情怀触处安，生涯取取没多般。褐衣褴褛聊遮赤，短发鬅鬙底用冠。一榻省缘资困歇，二匙随分了饥餐。也知苦涩人人笑，烈曰初心不敢谩。"
"秋夜","金","董文甫","见即如无炉上雪，淡而有味水中盐。齐行定慧千灯焰，净识乾坤一镜奁。"
"昼眠","金","董文甫","庄周先我复天真，化蝶飞来管领春。我亦庄周周亦蝶，不知若个是真身。"
"审是堂","金","董文甫","按剑人人骇夜光，蜀鸡合道胜鸾凰。飞蛾可是无分别，直道油灯是太阳。"
"文中子续经","金","董文甫","纷纷述作史才雄，听似秋来百草虫。不是春雷轰蛰窟，蚓蛇会得化成龙。"
"临终诗四首 其一","金","董文甫","无情丧主没钱僧，送上城南无事人。捡尽传灯无尽录，更无公案遮番新。"
"临终诗四首 其二","金","董文甫","生有地，死有处，万牛不能移一步。一轮明月印天心，此是渠侬住处住。"
"临终诗四首 其三","金","董文甫","白发三千丈，红尘六十年。只今无见在，虚费草鞋钱。"
"临终诗四首 其四","金","董文甫","今古一轮月，分明印碧霄。门门蟾影到，处处桂香飘。不起眼中晕，何劳指上标。真空浑照破，归去杖头挑。"
"九日感怀","金","薛继先","衰年易感我今知，无讶骚人动楚悲。故国久抛兵劫后，佳辰多负菊花期。一时兰艾同凋落，两鬓雪霜仍别离。高世输他陶靖节，悠然高兴满东篱。"
"过洛阳","金","薛可","西来东去洛阳城，千尺浮图了送迎。十日酒旗歌板地，白头孤客可怜生。"
"寄人宰县","金","薛潜","县务无难易，人才自异同。割鸡良暂屈，制锦要专工。积弊奸赃后，遗黎喘汗中。不存忧世志，底用读书功。嫉恶看平日，知君有古风。莫教循吏传，独载鲁山翁。"
"白发感怀","金","薛珏","少年豪举气如虹，今日萧然一病翁。晓镜祇添头上雪，春风不绿鬓边蓬。文章那作一钱直，灯火空劳半世功。拟筑糟丘便归老，醉乡何者是穷通。"
"陜州","金","李汾","黄河城下水澄澄，送别秋风似洞庭。李白形骸虽放浪，并州豪杰未凋零。十年道路双蓬鬓，万里乾坤一草亭。八月崤陵霜树老，伤心休折柳条青。"
"州北","金","李汾","州北光风艳绮罗，南来扈从北人多。梨园法曲怀奴舞，月窟新声倩女歌。紫禁衣冠出金马，青楼阡陌瞰铜驼。薄游却忆开元日，常逐春风醉两坡。"
"再过长安","金","李汾","细柳斜连长乐坡，故宫今日重经过。一时人物存公论，万里云山入浩歌。白发归来几人在，青门依旧少年多。自怜季子貂裘敝，辛苦灯前读揣摩。"
"汴梁杂诗四首 其一","金","李汾","天津桥上晚凉天，郁郁皇州动紫烟。长乐觚棱青似染，建章驰道直于弦。犬牙磐石三千国，圣子神孙亿万年。一策治安经济了，汉庭谁识贾生贤。"
"汴梁杂诗四首 其二","金","李汾","琪树明霞五凤楼，夷门自古帝王州。衣冠繁会文昌府，旌戟森罗部曲侯。美酒名讴陈广座，凝笳咽鼓送华辀。秦川王粲何为者，憔悴嚣尘坐白头。"
"汴梁杂诗四首 其三","金","李汾","楼外风烟隔紫垣，楼头客子动归魂。飘萧蓬鬓惊秋色，狼藉麻衣涴酒痕。天堑波光摇落日，太行山色照中原。谁知沧海横流意，独倚牛车笑孝孙。"
"汴梁杂诗四首 其四","金","李汾","寥落关山对月明，客窗遥夜梦魂惊。二年岐下音书绝，八月河南风露清。冉冉暮愁生草色，迢迢秋思入虫声。谁知广武英雄叹，老却穷途阮步兵。"
"上清宫三首 其一","金","李汾","忆昔秋风从茂陵，词臣忝预汉公卿。瑶池宴罢西王母，翠辇归来北斗城。石马嘶残人事改，劫灰飞尽海山平。唯馀太一池边月，伴我骖鸾上玉京。"
"上清宫三首 其二","金","李汾","苍梧云气赤城霞，绵络钧天帝子家。仙掌高承九霄露，霓旌遥驻五云车。昆明火劫惊人世，瀛海风涛撼客槎。醉里忽逢王子晋，玉笙吹上碧桃花。"
"上清宫三首 其三","金","李汾","千劫尘缘谢吏曹，道山仙阙事游遨。楼台缥缈沧溟阔，宫殿森罗紫极高。几代云孙接仙李，千年王母醉蟠桃。诗成便欲还山去，犹待君王赐锦袍。"
"避乱陈仓南山回望三秦追怀淮阴侯信漫赋长句","金","李汾","凭高四顾战尘昏，鹑野山川自吐吞。渭水波涛喧陇阪，散关形势轧兴元。旌旗日落黄云戍，弓剑霜寒白草原。一饭悠悠从漂母，谁怜国士未酬恩。"
"雪中过虎牢","金","李汾","萧萧行李戛弓刀，踏雪行人过虎牢。广武山川哀阮籍，黄河襟带控成皋。身经戎马心逾壮，天入风霜气更豪。横槊赋诗男子事，征西谁为谢诸曹。"
"清明","金","李汾","鸣珂振毂满重城，春日绵绵老燕莺。人在碧鸡坊外住，澹随流水过清明。"
"下第","金","李汾","学剑攻书漫自奇，回头三十六年非。春风万里衡门下，依旧并州一布衣。"
"磻溪","金","李汾","封侯输与曲如钩，冷坐磻溪到白头。老妇厨中莫弹铗，白鱼留待跃王舟。"
"感寓述史杂诗五十首 其一 苏客卿秦","金","李汾","游说诸侯获上卿，贾人唇舌事纵横。可怜一世痴儿女，争羡腰间六印荣。"
"感寓述史杂诗五十首 其二 韩淮阴信","金","李汾","仗剑淮阴去复还，举头西望识龙颜。堂堂竟握真王印，未害男儿辱胯间。"
"感寓述史杂诗五十首 其三 叔孙奉常通","金","李汾","秦时博士鲁诸生，漏网骊山百丈坑。邂逅刘郎习绵蕝，便能弹压汉公卿。"
"感寓述史杂诗五十首 其四 马中令周","金","李汾","脚踏长安陌上尘，布衣西上欲谁亲。君王不省常何策，憔悴新丰一旅人。"
"感寓述史杂诗五十首 其五 远祖雁门武皇","金","李汾","死心唐室正诸侯，铁马南来隘九州。当日三垂冈上意，诸孙空抱腐儒羞。"
"拟张水部行路难","金","李汾","洛阳行人心欲折，半年西州信音绝。弹笔峡口兵尘高，半夜心悬陇山月。君不见嗷嗷失群鸟，泪尽眼流血。潼关昼闭汉使稀，安得慰我生离别。"
"云溪晓汎图","金","李汾","晓景澹明月，落影潭西丘。晴川挂烟树，光拂云河流。枫林入行色，关山生白头。羡羡画中人，忆我秦川游。君帆渺何许，傥下沧浪洲。沧浪吾有约，寄谢同盟鸥。"
"古月一篇为裕之赋","金","李汾","古月天不收，敌君三万秋。天孙弄明镜，光涌云间流。忆昔放逐江南州，金陵女儿歌棹讴。草裹乌纱巾，散著紫绮裘。酒酣把玉笛，直欲扪参历井、骑斗牛。醉中呼儿摇双舟，吾欲乘流下石头。起来茫茫视八极，万里只有元丹丘。丹丘子，游人间，风尘何为往复还。玉华山人近招我，九日朝帝苍梧山。"
"西归","金","李汾","扰扰王城足是非，不堪多病决然归。只因有口谈时事，几被无心触祸机。日暮豺狼当路立，天寒雕鹗傍人飞。终南山色明如画，何限春风笋蕨肥。"
"避乱西山作","金","李汾","三月都门昼不开，兵尘一夕捲风回。也知周室三川在，谁复秦庭七日哀。鸦啄腥风下阳翟，草衔冤血上琴台。夷门一把平安火，定逐恒山候骑来。"
"夏夜","金","李献甫","银潢淡淡没疏星，一阵凉从雨后生。仰看浮云成独卧，数围蛛网络中庭。"
"九龙池春望","金","李献甫","五年外地看清明，袖手低回过客亭。谢絮楚萍无定著，春光如我更飘零。"
"兴庆池书所见","金","李献甫","短短菰蒲刺水青，翠萍开处鉴波明。画船转过垂杨外，水面风来闻乐声。"
"长安行","金","李献甫","长安道，无人行，黄尘不起生榛荆。高山有峰不复险，大河有浪亦已平。向来百二秦之形，秪今百二秦之名。我闻人固物乃固，人不为力物乃倾。将军誓守不誓战，战士避死不避生。杀人饱厌敌自去，长安有道谁当行。黄尘漫漫愁杀人，但见蔽野鸡群鸣。河东游子泪如雨，眼花落日迷秦城。长安道，无人行，长安城中若为情。"
"别春辞","金","李献甫","东皇按辔来何迟，人间二月才芳菲。六十日春能几时，不如意事常相随。一声啼鴂花片飞，把酒却与春别离。春缓归，听我歌，滔滔岁月如流波，贵忧孰与贱乐多。吾宁不欲列华鼎、驰鸣珂，香屏倚妓荐绮罗。人生赋分有定在，谁能买愁费天和。长安市上酒如海，跨驴径上胭脂坡。酒酣醉舞双婆娑，春自来去如予何。"
"秋风怨","金","李献甫","疏星耿耿明天河，夜凉翠幕生微波。碧梧委叶傅金井，一夕秋风将奈何。春风令人和，秋风感人悲。妾愁自与秋风期，秋风争管人别离。灯灺垂红粉泥暗，龟甲屏风云影乱。络纬吊月啼不断，莲漏压荷夜未半。凉飘萧萧入疏竹，枕底寒声碎琼玉。敲愁撼睡睡不明，花露盈盈泫鱼目。秋风且莫吹，念妾守空闺。嫁狗随走鸡随飞，九死莫作荡子妻。郎薄倖，妾薄命，花自无言絮无定。碧云暮合郎未归，几度妆成掩明镜。"
"河上之役三首 其一","金","李献甫","河堤一决岂天穷，失在当年固白公。谁与麻冈开故道，暂教版籍见山东。"
"河上之役三首 其二","金","李献甫","新筑河堤要策勋，万人采净北壖薪。青青好借曹州柳，旧是中原一段春。"
"河上之役三首 其三","金","李献甫","万夫卷土障横流，负土成山水未收。明日落成真盛事，谁能作赋拟黄楼。"
"围城","金","李献甫","碧树苍烟起暮云，长安陌上断行人。百年王气馀飞观，万里神州隔战尘。身与孤云向双阙，愁随落日到咸秦。山河大地分明在，莫为时危苦怆神。"
"骤雨","金","李献甫","龙战云鏖拥日囚，鞭驱雷电走蛟虬。望中雨脚横天落，触处湍声卷地流。梁苑楼台失炎暑，汉家城阙动高秋。若为借得天瓢去，倒泻明河净九州。"
"资圣阁登眺同麻杜诸人赋","金","李献甫","高阁凌云眼界宽，野烟碧树有无间。天边孤鸟飞不尽，陌上行人殊未还。魏国几回时事改，汴堤千古夕阳閒。愁来重倚阑干望，崧少西头是故山。"
"黄石庙","金","赵滋","狂豪击车代无人，神石一砭志乃信。吹嘘风云遮楚秦，炎精炽然四百春。一编尚吝续后尘，江山有待终此身。望望久愁横目民，朝阳凄凄霜未休。江燕竟来江北游，山回鼎移海横流。天风何时清九州，草泥自古跧王侯。神弃不恤谁当羞，割牲酾酒空千秋。"
"桃源行","金","元德明","山中三月山桃开，红霞烂漫无边涯。山家藏春藏不得，落花流水人间来。忆昔携家窜岩谷，秦人半向长城哭。回头尘土失咸阳，矰弋徒劳羡鸿鹄。冬裘夏葛存大朴，小国寡民皆乐俗。昼永垣篱鸡犬閒，春晴门巷桑榆绿。渔郎偶到本无心，仙境何缘得重寻。今日武陵图上看，唯见云林深复深。"
"送德温同舍赴帘试","金","元德明","太常侍祠水苍佩，内相夜下金莲烛。皇家结网未曾疏，亦有佳人在空谷。一从唐赋变辽律，仰视折杨犹雅曲。云台勋业一青衫，被发操戈踵相属。筋疲力涸仅乃得，墨水一升凡几辱。英雄俛首入彀中，举世悉然非子独。子家口众亲又老，岁月旨甘须寸禄。荐书闻说过南宫，冷暖人情到僮仆。我初与子偕计吏，人后人前随碌碌。不惭齐客售鼓瑟，颇为荆人悲献玉。一诗今日送君行，万里秋风看鸿鹄。功名前路知不免，鸡黍后期良未卜。锦标无用咤龙头，帛书且当传雁足。"
"雨后","金","元德明","十日山中雨，今朝见夕阳。乾坤觉清旷，草棘有辉光。竹影摇残滴，松声送晚凉。南窗聊自适，无用说羲皇。"
"览镜","金","元德明","四十宜未老，年年添鬓丝。直教随牒去，也是挂冠时。台阁多新赋，山林有逸诗。悠然一尊酒，满酌不须辞。"
"室人生朝","金","元德明","新酒清浑共，糟床洗盏尝。平时唯欲醉，此日重难忘。容服惭王霸，山林得孟光。白头翁与媪，万事听诸郎。"
"太原古城惠明寺塔秋望","金","元德明","西山万古壮陪京，一日汾流入废城。浩浩市声争晓集，畇畇原隰但秋耕。晋公老去诗仍在，越石亡来恨未平。千尺浮图暮烟底，瓦盆浊酒为谁倾。"
"薄游同郝漕子玉赋","金","元德明","全晋山河百战场，登临历历见兴亡。夷居狵杂尤堪叹，霸气沈雄亦未量。石瓮烟霞诗秀润，骀祠风月酒淋浪。书生不是功名具，惭愧山翁问葛疆。"
"山中秋夕","金","元德明","黄卷存馀习，青灯共晚凉。只知书味永，不觉鬓丝长。老桧千年物，幽兰一国香。平生陶靖节，此夕邈相望。"
"寄宗人彦达","金","元德明","杯酒无缘接旧欢，空将书尺问平安。要君知我诗成处，落日西风正倚阑。"
"榴华","金","元德明","山茶赤黄桃绛白，戎葵米囊不入格。庭中忽见安石榴，叹息花中有真色。生红一撮掌中看，模写虽工更觉难。诗到黄州隔千里，画家辛苦费铅丹。"
"过凤皇山","金","元德明","凤皇闻说似天坛，北去南来马上看。想得松声满岩谷，秋风无际海波寒。"
"瓶形岭早发","金","元德明","海云萧瑟雪花乾，人在羊肠百八盘。閒客不知名利苦，见时应作画中看。"
"寒食再游福田寺","金","元德明","春山寂寂掩禅扉，复岭盘盘入翠微。布袜青鞋供胜践，粥鱼斋鼓荐玄机。日烘幽径绿烟煖，风定晓枝红雨稀。曾是西堂读书客，不应啼鸟也催归。"
"家园假山","金","元德明","八尺飞来峰，苍然立于独。细看甲乙字，疑是平泉族。山非一草石，见石山亦足。便恐东岫云，来我檐下宿。今朝凿盆池，明朝种松菊。自笑住山人，何时返岩谷。"
"同侯子晋赋雁","金","元德明","沈沈江浦云，浩浩朔漠雪。微生几寒暑，翅老飞欲折。楼中见新过，夕照送明灭。欹枕数声来，疏窗耿残月。悲鸣或天性，南北随所惬。谁念孤旅人，年年为愁绝。"
"寒林图为侯子晋赋","金","元德明","川光茫茫风景暮，一雪无情天地素。长安闭门千万家，亦有行人踏长路。新丰烟火灞桥水，画史工作荒寒趣。雪中故事知几何，偏识诗翁忍寒处。君不见淮西城下鹅鹳鸣，官军夜斫吴家营。只如党家粗俗亦不恶，银烛金荷天未明。拈出雪诗三十韵，蹇驴席帽可怜生。"
"赠答彦文相过之什","金","元德明","剥啄谁叩门，开门得吾友。握手一大笑，慰我离群久。之子富才具，事业可力取。瞻望青松姿，衰迟愧蒲柳。金闺满鸳鹭，什伯自为偶。寂莫林野人，过从但邻叟。盘餐无兼味，笋蕨才适口。穷达俱偶然，相逢且杯酒。"
"枕上","金","元德明","往时见白发，谈笑轻岁月。谁谓明镜里，萧萧不胜镊。山林蹉跎久，世虑初未绝。触物重兴怀，忽忽不自惬。遭逢有奇耦，才用随巧拙。如何杜陵叟，自比稷与契。茫茫拊尘编，何时卒吾业。"
"秋暮王氏园亭","金","元德明","细径云林底，危亭涧水湄。秋先殒黄叶，寒未老红葵。嚼句幽禽答，寻花晚蝶随。无人共幽兴，思与野僧期。"
"六言","金","元德明","北阙三台五省，东山万壑千岩。琴书中有真味，风月外无多谈。"
"山园梨叶有青红相半者戏作一诗","金","元德明","霜轻霜重偶然中，一叶虽殊万叶同。不信世间閒草木，解随儿女作青红。"
"诗","金","元德明","少有吟诗癖，吟来欲白头。科名不肯换，家事几曾忧。含咀将谁语，研摩若自雠。百年閒伎俩，直到死时休。"
"尊酒","金","元德明","土灰论远计，木石笑浮生。但有一尊酒，何须千载名。"
"忆山中二绝句 其一","金","元德明","东寺留连饮，张园烂漫游。儿童望归路，一日几登楼。"
"忆山中二绝句 其二","金","元德明","秋色山中好，山翁醉不回。不知篱下菊，霜后几丛开。"
"山中雨后","金","元德明","绕屋湍声转，临崖老树摧。雷轰一雨去，云擘两山开。"
"遣兴","金","元德明","张翰一杯酒，林逋千首诗。性惟便自适，材敢论时施。狡兔从三窟，鹪鹩分一枝。青山有佳色，只似往年时。"
"发冀州留别恩禅师","金","元德明","诗拙非同社，情亲本故乡。共知成远别，且复暂相将。池古莲花净，窗深桧叶香。何时重携酒，来宿赞公房。"
"贵公子咏","金","元德明","高堂红烛鼓声齐，舞遍纤腰月未西。一曲缠头一双锦，骅骝空自惜障泥。"
"莲叶观音恩禅师所藏同路宣叔赋","金","元德明","瑞相分明一叶中，华严性海共圆通。补陀自有丹青变，画史区区可得工。"
"谢张使君梦弼馈春肉","金","元德明","牙猪肋厚一尺玉，盐花入深蒸脱骨。韭芽蓼甲春满盘，走送茅斋慰幽独。山人食贫才一粥，几被艾生嘲苜蓿。食前方丈非素怀，颇忆悬貆绕高屋。呼来邻叟共一饱，为说使君方继肉。饥民待哺今几家，无策赞君惭此腹。区区一肉见歌咏，说食书生良未足。却愁今夕梦寐间，有物踏破园蔬绿。"
"仙鸡诗","金","元德明","老雄健斗夸擅场，韩郎抱归神色扬。岂知黠儿出徼倖，毒手一发不得妨。毳毛散洒尚可养，利嘴一哆何由张。青囊道人何许来，自言救药吾有方。垂髯噀水濯残血，半喙随手生新黄。筠笼半开闻腷膊，草冠已往徒惊忙。神仙世有宁虚荒，惜哉诡激不可量。世人鸷勇天且劓，况于物也资强梁。敷荣枯蘖变金石，未若与世针膏肓。何须变化示狡狯，知君办作淮南王。蓬莱东望云茫茫，爱而不见心为狂。刀圭不愿换凡骨，且欲共醉无何乡。"
"灯下读林和靖诗","金","元德明","落叶落复落，清霜今几番。疏灯照茅屋，山月入颓垣。老爱寒花淡，幽嫌宿鸟喧。卷中林处士，相对两忘言。"
"观西岩张永淳画雁","金","元德明","惨淡经营下笔难，画成不似卷中看。知君连夜江湖梦，折苇萧萧沙水寒。"
"从赵敷道觅石榴","金","元德明","仙人囊中五色露，得种昔与蒲桃俱。猩猩染花开五月，已觉秋实悬庭除。张园一酸齿欲裂，君家两株蜜不如。竹马儿童厌梨栗，绿囊聊为剥红珠。"
"雪行","金","元德明","五更驴背满靴霜，残雪离离草树荒。身在景中无句写，错教人比孟襄阳。"
"龙眠画马","金","元德明","骊黄求马世皆然，灭没存亡自一天。当日盐车人不识，只今空向画中传。"
"岁暮","金","元德明","蔌蔌霜力劲，沈沈山气冥。北风半夜起，吹动一天星。"
"送张冀州致政还都","金","元德明","一札恩书下紫宸，东门祖道画图新。路人也解贤疏傅，河内犹思借寇恂。父子文章千载事，田园松菊自由身。玉京才过梨花节，灵沼行春莫厌频。"
"春雪","金","元德明","几日韶华雪更侵，龙公试手本无心。寒留整整斜斜态，暖入融融泄泄阴。著柳直疑香絮重，拥阶还似落花深。前头桃李应无恙，剩破相如买赋金。"
"楸树","金","元德明","道边楸树老龙形，社酒浇来渐有灵。只恐等閒风雨夜，怒随雷电上青冥。"
"七夕","金","元德明","天河唯有鹊桥通，万劫欢缘一瞬中。惆怅五更仙驭远，寂寥云幄掩秋风。"
"观柘枝伎","金","元德明","腰鼓声乾揭画梁，綵云擎出柘枝娘。帘间飞燕时窥影，鉴里惊鸾易断肠。轻细不妨重晕锦，回旋还恐碎明珰。杖头白雨催花急，拂散春风两袖香。"
"中秋无月","金","敏之","佳辰无物慰相思，先赏空吟昨夜诗。莫怪更深仍坐待，密云或有暂开时。"
"读裕之弟诗藁有莺声柳巷深之句漫题三诗其后 其一","金","敏之","阿翁醉语戏儿痴，说著蝉诗也道奇。吴下阿蒙非向日，新篇争遣九泉知。"
"读裕之弟诗藁有莺声柳巷深之句漫题三诗其后 其二","金","敏之","莺藏深树只闻声，不著诗家画不成。惭愧阿兄无好语，五言城下把降旌。"
"读裕之弟诗藁有莺声柳巷深之句漫题三诗其后 其三","金","敏之","传家诗学在诸郎，剖腹留书死敢忘。背上锦囊三箭在，直须千古说穿杨。"
"题江村风雨图","金","敏之","渡口舟横水拍空，墨云倾雨树号风。江山不到红尘眼，半幅烟绡想像中。"
"梅花引 其二 过天门关作","金","赵秉文","□□□。□□□。□□□□□□□。□□□。□□□。□□□□，□□□□□。杖头倒挂一壶酒。为问人家何处有。捋冰髯，暖朝寒，何人画我，霜天晓过关。"
"梅花引 其二","金","高宪","槐堂梦。鼓笛弄。驰骤百年尘一鬨。陶渊明。张季鹰。一杯浊酒，焉知身后名。有溪可渔林可缴。须信在家贫也乐。熊门春。浿江云。几时作个，山间林下人。"
"梅花引 其二","金","王特起","丹枫下。潇湘夜。横披省见王维画。画无声。惨经营。何如幻我，清寒此道行。马头风急催行色。疑是山灵嫌俗客。钓鱼矶。绿蓑衣。有人坐弄，沧浪犹未归。"
"痛哭","金","程自修","日射石虬鳞甲开，草色又换青春回。精灵聚散岂拘束，山鬼叫呼松柏哀。当时沸天箫鼓动，今日悲风陵上来。忽忽古今成传舍，人生有情泪盈把。乾坤误落腐儒手，只遣空言当汗马。西晋风流绝可人，怅望千秋共潇洒。"
"归龙门","金","程自修","来往空书劄，行藏但布衣。直为知已用，可惜转头非。岁月百忧集，江山一笑归。祢生狂到死，君子要知几。"
"出城","金","程自修","束带供人事，扶藜强病身。诛求非上意，盗贼本良民。湿翠山藏雨，轻黄柳带春。小儿随白首，行坐各沾巾。"
"独坐","金","程自修","终南在吾目，秋色远接应。谁招天外翠，来作窗中靓。娟娟初画眉，盈盈独临镜。云去物象空，月出心源瑩。我欲往从之，有客誇捷径。洗耳复洗耳，松风入清听。"
"痛哭","金","程自修","日射石虬鳞甲开，草色又换青春回。精灵聚散岂拘束，山鬼叫呼松柏哀。当时沸天箫鼓动，今日悲风陵上来。匆匆今古成传舍，人生有情泪如把。乾坤误落腐儒手，但遣空言当汗马。西晋风流绝可愁，怅望千秋共潇洒。"
"岁云莫矣","金","程自修","岁云莫矣百工休，独持千古供索游。丈夫礌落如天日，促促胡为升斗谋。望尘下拜乃东市，山中茹芝可白头。呜呼此道弃如土，眼中历历圣贤蠹。乡里小儿纥那歌，前辈先生八风舞。欲挽东流无万牛，抱膝长吟听更雨。"
"送元吉归河东","金","程自修","独怜风格困尘埃，敢料天涯共酒杯。花鸟偏于前辈好，江山更有后人哀。颜回盗蹠终归命，诸葛曹丕岂论才。正自别离愁未透，更教柳色带青来。"
"王猛墓","金","程自修","男儿有才须有识，死葬蛮夷真可惜。君不见渴虎不饮盗泉水，始吾虞君今已矣。"
"丁未寒食归自三泉","金","元好问","春山晴暖紫生烟，山下分流百道泉。未放小桃装野景，已看茅屋映秋千。饥乌得食争相唤，醉叟行歌只自颠。寒食明年定何许，故人尊酒且留连。"
"七夕","金","元好问","天街奕奕素光移，云锦机閒漏箭迟。谁与乘槎问银汉，可无风浪借佳期。"
"华山","金","王特起","三峰盘地轴，一水落天绅。造化无遗巧，丹青总失真。"
"刘远笔","金","元好问","老㕙力能举玉杵，文阵挽强犹百钧。惜哉变化太狡狯，向也褐衣金虎文。宣城诸葛寂无闻，前后两刘新策勋。谢郎神锋恨太隽，虽然岂不超人群。三钱鸡毛吐古坟，尖奴定能张吾军。何时酌我百壶酒，为汝醉草垂天云。"
"智仲可月下弹琴图","金","元好问","暮春舞雩鼓瑟希，琴语解吐胸中奇。谁言手挥七弦易，大笑虎头真绝痴。北风萧萧路何永，流波汤汤君自知。三尺丝桐尽堪老，儿童休讶鹤书迟。"
"从希颜觅笃耨香 其一","金","元好问","绿洋奇亦赛浓梅，永忆熏炉试浅灰。尤物也知人爱惜，帘筛风动只萦回。"
"从希颜觅笃耨香 其二","金","元好问","自倚诗情合得消，暮寒新火觉无聊。悬知受用无多在，试往新诗乞断瓢。"
"烟溪独钓图","金","元好问","鞍马风沙万里身，眼明惊见楚江春。绿蓑衣底元真子，不解吟诗亦可人。"
"雪行图","金","元好问","太乙仙舟云锦重，新郎走马杏园红。骑驴亏煞吟诗客，到处相逢是雪中。"
"醉猫图 其一","金","元好问","窟边痴坐费工夫，侧辊横眠却自如。料得仙师曾细看，牡丹花下日斜初。"
"醉猫图 其二","金","元好问","饮罢鸡苏乐有馀，花阴真是小华胥。但教杀鼠如山了，四脚撩天却任渠。"
"杏花二首 其二","金","元好问","一穗芦鞭一穗尘，西园红艳眼中新。帽檐分去家家喜，酒面飞来片片春。梅柳几曾同故事，樱桃才得缀芳辰。荒城此日肠堪断，老?探花筵上人。"
"杏花落后分韵得归字","金","元好问","獭髓能医病颊肥，鸾胶无那片红飞。残阳澹澹不肯下，流水溶溶何处归。煮酒青林寒食过，明妆高烛赏心违。写生正有徐熙在，汉苑招魂果是非。"
"浑源望湖川见百叶杏花","金","元好问","四月山泉冻未开，东君才为挽春回。多情丹杏知人意，留著双华待我来。"
"紫牡丹 其一","金","元好问","金粉轻黏蝶翅匀，丹砂浓抹鹤翎新。尽饶姚魏知名早，未放徐黄下笔亲。映日定应珠有泪，凌波长恐袜生尘。如何借得司花手，偏与人间作好春。"
"紫牡丹 其二","金","元好问","天上真妃玉镜台，醉中遗下紫霞杯。已从香国偏薰染，更怕花神巧剪裁。微度麝熏时约略，惊移鸾影却低回。洗妆正要春风句，寄谢诗人莫浪来。"
"为鲜于彦鲁赋十月菊","金","元好问","清霜淅淅散银沙，惊见芳丛阅岁华。借暖定谁留翠被，鍊颜端自有丹砂。秋香旧入骚人赋，晚节今传好事家。不是西风苦留客，衰迟久已避梅花。"
"宴息二首","金","密璹","宴息春光晚，閒眠昼景虚。冥心居大道，达理契真如。乐对忘形友，欣逢未见书。世间幽隐者，何必尽樵渔。日日閒窗下，箪瓢乐不殊。花魁秾且艳，湖玉秀而臞。忆友寻诗卷，思山展画图。丹青传六逸，能著老夫无。"
"对镜二首","金","密璹","镜中色相类吾深，吾面终难镜里寻。明月印空空受月，是他空月本无心。明明非浅亦非深，何事痴人泥影寻。照见大千真法体，不关形相不关心。"
"渔父词二首","金","密璹","杨柳风前白板扉，荷花雨里绿蓑衣。红稻美，锦鳞肥，渔笛閒拈月下吹。钓得鱼来卧看书，船头稳置酒葫芦。烟际柳，雨中蒲，乞与人间作画图。"
"四月十日遇周永昌二首","金","马定国","竹里涓涓雨未晴，日高窗牖受虚明。数家燕雀青雏出，是处园林绿颗成。贫觉酒杯真有味，病思丘壑岂无情。东山旧隐许相过，他日秋原看耦耕。幼时种木巳巢鸢，犹向花前作酒颠。郭外青山招晓出，圃中明月照春眠。世无苏黄六七子，天断文章三十年。今日逢君如旧识，醉持杯杓望青天。"
"村居五首","金","马定国","溪头梅是去年花，閒日初长径竹斜。向晚孤烟三十里，不知樵唱落谁家。蚕蛹成蛾桑柘稀，海棠花发照窗扉。离骚读罢无人会，独立溪南看夕晖。五月南风化蟪蛄，野塘晚笋未成蒲。柽花落尽红英细，沙渚鸳鸯半引雏。柿叶经霜菊在溪，天寒落日见鸡栖。西家有客篘新酒，红叶萧萧盖芋畦。岁暮行人竟不来，空吟溪树觅寒梅。何时消尽关山雪，收拾春风入酒杯。"
"紫牡丹","金","元好问","金粉轻黏蝶翅匀，丹砂浓抹鹤翎新。尽饶姚魏知名早，未放徐黄下笔亲。映日定应珠有泪，凌波长恐袜生尘。如何借得司花手，偏与人间作好春。天上真妃玉镜台，醉中遗下紫霞杯。已从香国偏薰染，更怕花神巧剪裁。微度麝熏时约略，惊移鸾影却低回。洗妆正要春风句，寄谢诗人莫浪来。"
"从希颜觅笃耨香","金","元好问","绿洋奇亦赛浓梅，永忆熏炉试浅灰。尤物也知人爱惜，帘筛风动只萦回。自倚诗情合得消，暮寒新火觉无聊。悬知受用无多在，试往新诗乞断瓢。"
"醉猫图","金","元好问","窟边痴坐费工夫，侧辊横眠却自如。料得仙师曾细看，牡丹花下日斜初。饮罢鸡苏乐有馀，花阴真是小华胥。但教杀鼠如山了，四脚撩天却任渠。"
"忆山中二绝句","金","元德明","东寺留连饮，张园烂漫游。儿童望归路，一日几登楼。秋色山中好，山翁醉不回。不知篱下菊，霜后几丛开。"
"魏城马南瑞以异香见贻且索诗为赋二首","金","毛麾","梅心兰甲类元同，气压荀家百和功。借润更烦纤手玉，出云初试博山铜。崇朝日下亭亭盖，三月花间细细风。我有因缘在香火，鼻端消息为君通。二卉真香岂复加，便宜编谱入䧺誇。留残一点蔷薇水，幻出诸天薝卜花。佩带正垂金钿小，薰炉孤起翠云斜。金笼甲帐豪华事，惭愧桑枢瓮牖家。"
"杂诗四首","金","王中立","华山宫殿白云封，不见当年打睡翁。贪看终南山色好，不知红日下前峰。独跨苍虬下太清，春风万里月华明。因君感激为君说，凿破天机我也惊。云叶邻邻皱碧空，笙箫递响入天风。忽惊风浪耳边急，不觉形神来世中。此生休更问浮名，名利区区不暂停。我有一丸天上药，用时还解济苍生。"
"襄阳七绝句","金","王元粹","江雨初晴江涨发，凉风吹水波浪开。日暮津头闻打鼓，越商巴贾卸船来。街头鱼米近颇贵，缩项长腰最可珍。江东莼鲈亦何好，能令张翰称达人。近值丧乱弃中原，南来亦复著南冠。吾家旧井岘山畔，野老谩作北人看。襄阳城府自古雄，千甍万瓦当晴空。短衣少年何处客，相邀一醉楚楼中。城东大堤堤上头，何处女郎同出游。紫盖留连不归去，唱歌日暮傍汀洲。江上小儿誇善没，一日入水知几回。汝曹未有机心在，缘底鸥鸟不飞来。叹息耆旧不复见，欲问土风谁为陈。羊公遗碑武侯庙，江边酒家说向人。"
"东楼雨中七诗","金","王元粹","水边人去燕争泥，风动绿荷香满溪。高树绕楼遮望眼，独看山色过墙西。倚楼人看水东流，桥上行人却望楼。零落故宫无觅处，萧萧禾黍满城秋。多年苍柏拂檐枝，燕子飞来语向谁。枕簟不妨留客住，满楼风雨下帘时。雨入溪楼不见山，雨晴依旧数峰閒。韦郎诗句王维画，好在幽人指顾间。庭中野蔓走青蛇，窗外萱葵乱彩霞。云漏斜阳雷渐远，东边飞雨到琼华。好风吹袖觉凉生，雨后东溪水面平。无数荷莲看正好，却嫌波底乱蛙鸣。沟水清泠树影圆，下楼閒步上楼眠。夜来梦里惊风雨，元是松声到枕边。"
"西山避乱三首","金","王元粹","苍山多回互，四望令人迷。过午日已暖，残雪融为泥。路滑不可进，弱葛愁攀跻。老幼委沟壑，不如犬与鸡。嗷嗷同行子，手中各有携。汲涧为饮食，架木为岩栖。夜半三四惊，翁媪禁儿啼。念我长病母，乱离隔东西。野宿不得晓，飞霜沾敝袍。空山凝寒色，天边星月高。忆昨离鄂城，数家同遁逃。穿林恐相失，前后闻呼号。避乱但欲远，焉知登顿劳。俯临万仞壑，性命轻鸿毛。青青道边麦，知是谁家田。山田固已薄，榛石复相连。旁有破茅屋，日入不见烟。借问旧居者，闻乱已西迁。平生苦沦薄，对此增慨然。甲兵暗宇宙，谁能安一廛。愁忧无从诉，仰面视苍天。伐木南涧底，双鹿过我前。"
"雪中同周臣内翰赋二首 其二 雪","金","王仲元","初稀时拂拂，稍密自纷纷。老树晓迷月，瘦峰寒帖云。色从空际得，声向静中闻。客枕清无梦，哦诗彻夜分。天上端花散不收，温温叶气浃皇州。横溪月澹梅宜腊，平野风閒麦有秋。清兴雅高东武会，孤吟谁似灞陵游。西山玉立三千丈，好句都输赵倚楼。"
"杂诗三首","金","王良臣","道人知我爱禅房，净埽阶前紫石床。软饱三杯风味好，脱巾和月卧昏黄。老子平生酷爱閒，天教行处得禅关。粥鱼敲落檐头月，犹在梅花醉梦间。残阳收拾弟兄行，拣得机心不到卿。安置小奴今夜梦，芦花风细月如霜。"
"忆之纯","金","王若虚","幼岁无真契，中年得伟人。倾怀当一面，投分许终身。灯火谈玄夜，莺花逐胜春。何时重一笑，胸次欲生尘。面目三年隔，音书万里遥。宦途俱蹭蹬，日事各萧条。志大谋常拙，身孤道易消。本无当世用，隐处会相招。俊气轻天下，高情到古人。衔杯曼卿放，下笔老坡神。时论谁优劣，人材自屈伸。穷愁须理遣，不必泪沾巾。"
"病中","金","王若虚","学道今何得，谋生久不成。蓝衫几弃物，绛帐亦虚名。事拙应天意，交疏即世情。烦忧时自解，感触又还生。郁郁穷愁意，营营久病身。诗情浑欲减，药物但相亲。未得驱穷鬼，终须问大钧。三时劳慰抚，甚愧故人真。"
"题渊明归去来图","金","王若虚","靖节迷途尚尔赊，苦将觉悟向人誇。此心若识真归处，岂必田园始是家。孤云出岫暮鸿飞，去住悠然两不疑。我自欲归归便了，何须更说世相遗。抛却微官百自由，应无一事挂心头。销忧更借琴书力，借问先生有底忧。得时草木竞欣荣，颇为行休惜此生。乘此乐天知浪语，看君于世未忘情。名利醉心浓似酒，贪夫衮衮死红尘。折腰不乐翻回去，此老犹为千载人。"
"赵内翰求城南访道图诗辞不获巳乃作绝句以戏复为解之云","金","王若虚","得道由来不必劳，痴儿舍父漫逋逃。闲闲老子还多事，时向伽蓝打一遭。竹木萧森荫绿苔，幽襟自爱北轩开。主人无说吾何问，乘兴而来兴尽回。"
"再致故园述怀五绝","金","王若虚","日日天涯恨不归，归来老泪更沾衣。伤心何啻辽东鹤，不独人非物亦非。荒陂依约认田园，松菊存亡不必论。我自无心更怀土，不妨犹有未招魂。山杏溪桃化棘蓁，舞台歌馆堕灰尘。春来底事堪行处，门外流莺枉唤人。回思梦里繁华事，幸及当年乐此身。闲立斜阳看儿戏，怜渠虚作太平人。艰危尝尽鬓成丝，转觉繁华不可期。几度哀歌仰天问，何如还我未生时。"
"山谷于诗每与东坡相抗门人亲党遂谓过之而今之作者亦多以为然予尝戏作四绝云","金","王若虚","骏步由来不可追，污流馀子费奔驰。谁言直待南迁后，始是江西不幸时。信手拈来世巳惊，三江滚滚笔头倾。莫将险语誇勍敌，公自无劳与若争。戏论谁知是至公，蝤蛑信美恐生风。夺胎换骨何多样，都在先生一笑中。文章自得方为贵，衣钵相传岂是真。巳觉祖师低一著，纷纷法嗣复何人。"
"王子端云近来徒觉无佳思纵有诗成似乐天其小乐天甚矣予亦尝和为四绝","金","王若虚","功夫费尽漫穷年，病入膏肓不可镌。寄语雪溪王处士，恐君犹是管窥天。东涂西抹斗新妍，时世梳妆亦可怜。人物世衰如鼠尾，后生未可议前贤。妙理宜人入肺肝，麻姑搔痒岂胜便。世閒笔墨成何事，此老胸中具一天。百斛明珠一一圆，丝毫无恨彻中边。从渠屡受群儿谤，不害三光万古悬。"
"复寄","金","王若虚","志大言高与世违，拂衣真作竹林归。黄尘道口风波恶，未必先生自处非。自笑趋尘自强颜，食谋未免敢言闲。紫芝果可充饥腹，从子玉屏岩石间。"
"禅颂三首","金","王彧","昧已全抛大事忧，为渠刚揽等閒愁。桑榆晚景无多子，针芥人身岂易投。閒日搆来忙日用，此生迷却再生休。鼻头捩转从今始，看作回程火里牛。吾身非我底为情，说著尘劳特地惊。五九尽时山更好，涧泉云鸟自春声。"
"绝句二首","金","王特起","山势奔腾如逸马，水流委曲似惊蛇。溪灵不欲露天巧，眼力未到云先遮。鸟语留春春巳回，落花随意卧苍苔。清明寒食因循过，萱草蔷薇次第开。"
"梅花引","金","王特起","山之麓。河之曲。一湾秀色盘虚谷。水溶溶。雨濛濛。有人行李，萧萧落叶中。人家篱落炊烟湿。天外云峰迷淡碧。野云昏。失前村。溪桥路滑，平沙没旧痕。丹枫下。潇湘夜。横披省见王维画。画无声。惨经营。何如幻我，清寒此道行。马头风急催行色。疑是山灵嫌俗客。钓鱼矶。绿蓑衣。有人坐弄，沧浪犹未归。"
"春雨二首","金","冯延登","山市人归暮雨飞，倚筇久立看檐霏。乍来势若悬麻密，暂止声如鼓瑟希。砌下蚁归低赤帻，帘间燕入湿乌衣。今宵客梦知安稳，厌浥新凉到枕帏。小雨濛濛润土膏，谷风习习不惊条。晨烟半湿低平野，春水初生没断桥。已见鹅黄匀柳麦，更看檀紫上榆椒。从今乐事知相继，栉比云平看陇苗。"
"八月十四日宿官塔下院二首","金","冯延登","野僧引客看脩竹，拄杖入林惊暝禽。一道细泉鸣藓磴，恍如閒听颖师琴。乔松脩竹翠交阴，凉月玲珑地布金。老懒无诗酬节物，夜凉閒听候虫吟。"
"元光间予在上龙潭每春秋二仲月往往与元雷游历嵩少诸蓝禅师汴公方事参访每相遇辄挥毫赋诗以道閒适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦略道嵩游旧事感叹之馀漫赋长句二首","金","冯璧","性理诸方巳遍参，归来一锡驻东庵。山中莲社旧招隐，旅舍阿戎新对谈。诗笔如君僧有几，文章愧我老无堪。绫书大字拈香疏，须趁微之酒半酣。少林脩竹欲天参，竹外幽閒草结庵。顾我虽存惟白发，与君曾此共玄谈。干戈横绝境犹梦，草树荒残人岂堪。腊瓮春醪髯莫预，商歌悲壮不能酣。"
"杂诗","金","史肃","春江日暖舞清涟，客舍萧萧一缕烟。幽鸟隔林招我醉，小桃当户为谁妍。禅心已作沾泥絮，诗思浑如上水船。却是官閒得无事，一帘红雨枕书眠。南皮城下荒秋草，说是当日燕支台。世事翻腾只如此，吾生弃置已焉哉。迎风紫苋因循老，背日黄花次第开。独夜不眠思阿谢，白羊如驾小车来。"
"放言二首","金","史肃","莲社从来说陶远，竹林今不数山王。家鸡野鹜何须较，秋菊春兰各自芳。清风明月无人管，茶鼎薰炉与客同。壮岁羞为褦襶子，而今却羡嗫嚅翁。"
"村舍二首","金","边元鼎","何事区区守一丘，春花过了月明秋。等閒浊酒篱边兴，寂莫寒花雨里愁。不识故人今在否，每思前事隔重游。西风又是青山晚，落叶无声水自流。墙外青山半在楼，山村尽晚雨翛翛。旃裘拥肿无馀事，尊酒飘零又一秋。学得屠龙无用处，秪如画虎反成羞。回头为向渊鱼道，鸿鹄而今不愿游。"
"偶题二首","金","边元鼎","当年乐事叹今衰，人世空惊日未移。风榭醉眠摧凤烛，雨窗狂饮殢蛾眉。长松茂草穷年事，野水孤村入梦时。强镊鬓丝临晚镜，瞥然尘念不胜悲。短发临风懒不冠，洼尊尘坌寂无欢。离骚夕赋醒尤独，孤愤空书说转难。晚节惯成林壑僻，幽居深入水云寒。苍崖瘦柏无穷思，鹄立溪头尽日看。"
"荅文伯二首","金","边元鼎","老情无赖畏虚劳，已绝朱弦又一操。閒事每来知酒圣，浮生欲去愧僧高。息心钟鼎休看镜，安枕茅茨不梦刀。遥羡郭西王处士，道傍羸马咏风骚。晓窗清镜卷浮埃，恨入新秋不可裁。露浥野花三径合，风传云壑七松哀。忘机鱼鸟真相识，落手功名亦傥来。万古消沈一杯酒，直须白骨点苍苔。"
"花开人散二首","金","边元鼎","花开人散正消魂，花语无情独闭门。看即春光留不住，一声啼鴂又黄昏。閒花閒草满芳洲，春水无人自在流。白日迟迟倦游子，一声啼鸟一声愁。"
"阅见一十首","金","边元鼎","君居淄右妾河阳，平白相逢惹断肠。蜡烛已残歌欲阕，并教离恨绕飞梁。萧史吹笙凤女台，月高霜冷凤笙哀。不堪好酒沈沈夜，又遣青鸾独自来。凤纸衔封玉镜台，绣鸾传记已相猜。倾城笑脸千金样，莫对閒人一例开。歌里冲冲笑里嗔，深情会处几何人。凭君为向五陵道，冶叶倡条不是春。笑里低眉引醉波，阆风秋月一声歌。明知画烛无情物，何是尊前泪更多。笑不成欢歌敛眉，景阳钟动酒阑时。此情却羡牵牛会，一岁相过可是迟。牛女佳期岁一过，都缘迢递隔金河。可怜马上香车畔，只隔珠帘更不多。轻莲素质澹萧萧，叶密溪深未可招。雨暗兰舟人去后，却容白鹭逞风标。双鸾夹镜凤横钗，捧额黄梅小雁排。为报阿环休调戏，双成西母总相猜。腻发堆云镜舞鸾，五云仙洞接清欢。归来失却吹箫伴，肠断昆山昨夜寒。"
"济南黄台三首","金","任诟","满目江南烟水秋，济南重到忆南游。便欲移家渔市侧，轻蓑短棹弄扁舟。柴扉水际昼还扃，落日城头晚更明。深绿淡黄洲渚冷，败荷无数似临平。绿柳桥边簇锦鞍，红纱影里照烟鬟。归来书几高烧烛，浑似江乡一梦间。"
"和渊明杂诗二首","金","刘从益","俗士苦纷竞，此心本无尘。功名乃外物，了不关吾身。吾身复何有，形神假相亲。天地开一室，日月挟两邻。有生即有化，如晏之必晨。但得酒中了，亦足称达人。挥戈欲却日，小力自不量。何如任天运，闭门坐齐芳。诗书列四隅，著我于中央。夏卧北窗风，隆冬曝朝阳。但有藜藿羹，亦足充饥肠。少为饥所驱，老为病所迫。人生能几何，东阡复南陌。急须沽酒来，一笑举大白。浩歌草木振，起舞天地窄。同欢二三子，谁主复谁客。浮沉大浪中，毕竟归真宅。岁月去何速，老炎变新凉。游子久不归，回首望大梁。风埃惨如此，何处真吾乡。野菊明落日，林枫染飞霜。劝我一杯酒，悠然秋兴长。"
"别墅","金","刘仲尹","墙根雨大土花碧，秋笋寒添一两茎。爱买僻书人笑古，痛憎俗事自知清。黄花催织钿钿出，白发欺人故故生。饘粥年来我稍具，厌随鞍马逐浮名。风雨驱寒入弊裘，閒斋气味冷飕飕。年华过眼惊飞鸟，利禄催人窘督邮。灶下旋添温坑火，床头剩买读书油。可人谁似黄夫子，著意裁诗寄四休。"
"墨梅一十首","金","刘仲尹","瘦损昭阳镜里春，汉家公主奉乌孙。泪痕滴尽穹庐月，谁道神香解返䰟。绝缨人醉烛花残，主意方浓未厌欢。十五琼儿梳洗薄，琵琶才许近帘弹。生憎施粉与施朱，换骨玄都亦自姝。疏影冷香题不到，梦惊烟雨暗西湖。赵郎爱香人不知，罗浮山下有佳期。春寒彻骨角声起，才记参横月堕时。君王凤驾九龙池，后辇传呼召雪儿。狼藉玉台银烛暗，丁香小麝印宫眉。钟鼓沈沈度苑墙，玉绳初直殿东厢。荀妃早发鸡鸣埭，残月微分烛下妆。衡州何处问花光，抹月批风只欠香。安得江南断肠句，为题风雨浣啼妆。高髻长蛾满汉宫，君王图玉按春风。龙沙万里王家女，不著黄金买画工。古绢谁藏谢女真，天寒翠袖一招魂。江山嫁尽风流梦，雪满冰溪月挂村。妙画工意不工俗，老子见画只寻香。未应涂抹相欺得，政自不为时世妆。"
"窗外梅蕾二首","金","刘仲尹","玉儿秀稚云幄藏，鼻观巳觉瓶水香。过眼空花均一寓，十分春色属秋堂。细蕾初看柳麦肥，春风得得绕窗扉。道人方作玉溪梦，石坞竹桥风雪飞。"
"鹧鸪天","金","刘仲尹","满树西风锁建章。官黄未裹贡前霜。谁能载酒陪花使，终日寻香过苑墙。修月客，弄云娘。三吴清兴入淋浪。草堂人病风流减，自洗铜瓶煮蜜尝。骑鹤峰前第一人。不应著意怨王孙。当年艳态题诗处，好在香痕与泪痕。调雁柱，引蛾颦。绿窗弦索合筝?。砌台歌舞阳春后，明月朱扉几断魂。楼宇沈沈翠几重。辘轳亭下落梧桐。川光带晚虹垂雨，树影涵秋鹊唤风。人不见，思何穷。断肠今古夕阳中。碧云犹作山头恨，一片西飞一片东。璧月池南剪木栖。六朝宫袖窄中宜。新声蹙巧蛾颦黛，纤指移?雁着丝。朱户小，画帘低。细香轻梦隔涪溪。西风只道悲秋瘦，却是西风未得知。"
"浣溪纱","金","刘仲尹","贴体宫罗试裌衣。冰蓝娇浅染东池。春风一把瘦腰支。戏镂宝钿呈翡翠，笑拈金剪下酴醾。最宜京兆画新眉。万叠春山一寸心。章台西去柳阴阴。蓝桥特为好花寻。别后鱼封烟涨阔，梦回鸾翼海云深。情知顿著有如今。绣馆人人倦踏青。粉垣深处簸钱声。卖花门外绿阴轻。帘幕风柔飞燕燕，池塘花暖语莺莺。有谁知道一春情。摩腹椎腰春事非。乐天犹恨小樊归。多生馀念向来痴。往事半随残梦转，飞词不尽短封题。竹奴应笑减腰围。"
"秋郊马上二首","金","刘迎","故垄松楸暗，空城草棘荒。数峰横鸟道，一径绕羊肠。桑叶露仍沃，稻花风已香。儿时十年梦，怀旧一悲凉。海色楼台市，山容水墨图。风疏水杨柳，烟瘦石菖蒲。岁熟多同社，村閒绝诟租。平生亦何事，尘土眷吾庐。"
"代王簿上梁孟容副公二首","金","刘迎","妙年椽笔赋长杨，一日声名满四方。天上风流青琐客，人间嘉庆绿衣郎。锦囊看读金花诰，画戟閒凝燕寝香。预恐政成趋急诏，海沂无计驻王祥。自笑微官马骨高，十年霜鬓雪刁骚。长林丰草未适性，尖帽短靴安得豪。名宦真同一鸡肋，簿书空束两牛腰。故园清兴湖山里，归去经营一把茅。"
"陪诸友登三山亭二首","金","刘迎","半濠清浅芰荷彫，落日登临未寂寥。山色逼秋浑作市，海声迎暮欲吞潮。沙头白鸟疑相熟，木末青旗苦见招。不似常时对官府，可无閒话及渔樵。霜林馀叶未全彫，极目西风对泬寥。万里沙荒秋后草，三神山动晚来潮。移尊正及兵厨近，结客何须驿骑招。老素抚床端可必，未甘随分隐耕樵。"
"次刘元直韵二首","金","刘迎","秋来何事忆归频，正以家无妒妇津。未许桂枝招隐士，不妨桃叶赠行人。梦䰟历历千山远，客宦悠悠五斗贫。犀箸鸾刀许何日，归来举案得纷纶。半年归梦别离间，只有音书雁足还。罗幕翠横秋掩冉，玉壶红湿泪斓斑。天明不作雾非雾，月破可怜山复山。准拟春风对眉膴，一尊相对洗愁颜。"
"次韵郦元与赠于元直道旧二首","金","刘迎","人物伤心万马空，于今声价歘然东。教条不独行千里，筹策曾经奉一戎。事契百年知有自，笑谈三语记无同。白头赖有髯参在，解说当时喜怒公。倦游方叹锦囊空，此道谁知一夕东。客里簿书惭老子，诗中旗鼓避元戎。叩门莫厌经过数，促席聊容语笑同。此乐秪忧儿辈觉，不应品藻待渠公。"
"乌夜啼","金","刘迎","菱鉴玉篦秋月，蕙炉银叶朝云。宿酲人困屏山梦，烟树小江村。翠甲未消兰恨，粉香不断梅魂。离愁分付残春雨，花外泣黄昏。离恨远萦杨柳，梦魂长绕梨花。青衫记得章台月，归路玉鞭斜。翠镜啼痕印袖，红墙醉墨笼纱。相逢不尽平生事，春思入琵琶。"
"读三国志二首","金","刘昂","虎视鲸吞卒未休，一时人物尽风流。妇翁正得黄承彦，儿子当如孙仲谋。乳臭蒙孙真寄坐，齿寒邻国莫分忧。阿瞒狐媚无多罪，谁作桓文得到头。泣汉遗黎血未乾，繁昌新筑受终坛。天球宝鼎私臧获，坎井拗堂局凤鸾。地易主宾穷赤壁，势成螳雀事乌丸。陈言衮衮令人厌，枉就输棋覆旧槃。"
"即事二首","金","刘昂","雨洗明河画扇收，胡床露冷药阑秋。墙阴未得中庭月，一点萤光草际流。山花山雨相兼落，溪水溪云一样閒。野店无人问春事，酒旗风外鸟关关。"
"寄申伯胜三首","金","刘昂霄","直气南山相与高，争教尘土涴青袍。征科颇似曾料理，差胜参军作马曹。执版那能拜下风，世间礼数困英雄。狂歌醉舞人谁识，憔悴通泉郭代公。连昌能隔几牛鸣，不见令人鄙吝生。乘兴时思一相访，剧谈豪饮见真情。"
"同敬之裕之游水谷分韵赋诗得荷风送香气五字","金","刘昂霄","招提有胜践，日暮一经过。何物媚游人，微风动池荷。寻幽意自惬，况与佳人同。俗物不到眼，谈笑来天风。敲门看修竹，重理旧年梦。上山复下山，清风管迎送。寒泉漱云根，湛然涵镜光。谁知一滴味，中有曹溪香。迂辛与臞元，得句犹有味。颓垣敛暝色，深竹贮秋气。"
"崆峒山图为横溪翁赋二首","金","刘祖谦","好奇仍有客相㩦，绝顶披云快一跻。三十六峰青似染，五年拄笏羡横溪。独占名山每羡渠，京尘今日污吟须。西州十载经行处，惆怅云烟是画图。"
"读李训郑注传二首","金","刘铎","谁教阉宦作权臣，肃代优游到敬文。三子谋疏谁不道，泄机也合罪刘蕡。棋医入侍本防猜，偶失机权亦可哀。陈窦至今佳传在，莫从成败论人材。"
"冬夜二首","金","师拓","云破月穿牖，夜严风号隙。客子寝不安，寒灯照空壁。默然不平事，起坐长太息。书但记姓名，剑本匹夫敌。追奔慕前哲，恢张济时策。何意造物儿，重此稻粱役。兴酣气益振，孤愤远飘激。非无南山云，高卧养虚寂。茹芝酌悬流，啸吟展胸臆。圣达岂不念，且有不暖席。此抱谁与知，乾坤夜寥阒。破屋星斗入，疏牖霜风生。沈沈夜何久，杳杳天不明。灯暗饥鼠出，月朗栖乌惊。幽意苦盘礴，历落穷八纮。贫贱岂足戚，所思天下英。盘木无先容，竟与枯朽并。旃毳胫才掩，藜藿腹不盈。郁郁命世才，何阶伸一鸣。僵卧蓬蒿底，要路谁为名。耻作埽门谒，宁为醴酒行。直将叫阊阖，皎皎开寸诚。白日下留照，廓廓贤路亨。此志恐未必，摇荡热中情。"
"十月十五日夜作连珠诗四首","金","朱之才","披衣开户几宵兴，永夜无眠魂九升。坐觉飞霜明瓦屋，天如寒鉴月如冰。天如寒鉴月如冰，僵卧家僮唤不应。却忆少年游太学，萧然独对短檠灯。萧然独对短檠灯，引睡翻书睡几曾。自笑年来忧患熟，跏趺真作坐禅僧。跏趺真作坐禅僧，不学窗间故纸蝇。湛若琉璃含宝月，此中无减亦无增。"
"后薄薄酒二首","金","朱之才","薄酒可以谋醉，不必霞滋玉味。粗布可以御冬，不必狐貉蒙茸。丑妇可以肥家，不必楚女吴娃。独夫长夜商祚讫，羲和湎淫紊天历。李白跌宕三百杯，阮籍沈醟六十日。眠瓮吏部寡廉耻，解貂常侍隳法律。傥使饮薄酒，未见有此失。秦昭狐腋几丧首，郑臧鹖冠贻厥咎。尨裘金玦岂不哀，绣衣朱襮固无取。皆缘粗衣恶不御，贾祸招讥亦何有。夏姬灭两国，骊姬祸五世。捧心颦眉亡夫差，堕髻啼妆败梁冀。丑妇似可恶，终不至颠沛。劝君饮薄衣粗娶丑妇，此乐人间最长久。薄酒粗衣吾何悲，丑妇自丑吾不知。道眼混圆宜不二，美恶妍陋无殊归。瓦罍石臼斟吾酒，脱粟藜羹皆可口。醉境陶然无后忧，玉盌浮蛆彼何有。汉文天子犹弋绨，士服粗布乃所宜。要绳屐葛同一暖，雾縠冰纨徒尔为。无盐如漆后齐桓，孟光举臼配伯鸾。古来倾城由哲妇，有国乃令家国安。我能遣妇缝粗对妇饮薄，傍人大笑吾不恶。"
"寓言二首","金","朱之才","兽有善触邪，草有能指佞。兽草非有心，不移本天性。前王著臣冠，俾尔效端鲠。如何不称服，触指反忠正。吾欲取二物，豢植列台省。一令邪佞徒，奔逃亟深屏。风雨晦时夜，鸡鸣有常声。霜雪枯万干，松柏有常青。内守初已定，外变终难更。若人束世利，浮沈无定情。俯仰效?槔，低昂甚权衡。反出木鸟下，徒为万物灵。"
"送鄜州节判任元老罢任东归二首","金","朱自牧","长途冰雪岁峥嵘，客里那堪送客行。万里归心应接淅，一尊别酒且班荆。春生汶水庭闱近，人去雕阴幕府轻。欲仗征鸿寄消息，地寒不肯过边城。都骑骎骎指汶阳，关门应识弃繻郎。暮寒烟浪归期阻，细雨檐花饮兴长。束带暂为彭泽令，曳裾休忤汉梁王。边城情味君应会，为说无憀与故乡。"
"草木虫鱼咏二首","金","许安仁","蝇钻故纸竟不悟，蛾扑明灯甘丧生。大似盲人骑瞎马，不知平地有深坑。蓬在麻中应自直，茑生松下亦能高。不关若辈工攀附，物理由来系所遭。"
"途中书事三首","金","宋九嘉","幼稚扶轮妇挽辕，连颠翁媪抱诸孙。饥民羸卒如流水，掘尽原头野荠根。老稚扶携访熟乡，驿尘满路殣相望。终朝拾穗不盈把，只有流民如麦芒。攘丝夺麦人争略，烘日吹风天有年。汤饼元非小人腹，茧丝都作大夫贤。"
"九日月中对菊同禧伯郎中赋六首","金","张本","花上清光花下阴，素娥惜此万黄金。一杯寒露三更后，谁信幽人更苦心。九日馀香伴月明，一觞亦足畅幽情。青楼夜半琵琶语，不说人间有此清。子山牢落去江南，赋主悲哀尚一堪。只恐秋天闻亦苦，并催红雨下霜岩。病䰟招得未浑全，瞑倚秋屏岂是禅。一梦忽成霜蝶去，草深三径若为眠。鬼化斯文念贾生，精神雕琢坐寒更。一书草就浑衣卧，恨杀东方不肯明。龙山戏马赏秋光，多少新诗入锦囊。磨灭英雄岂胜数，千年依旧一花香。"
"杂诗二首","金","张建","瓦瓶担山泉，石鼎煮岩菊。燎以松桂枝，清芬满茅屋。踏雪寻梅花，雪梅同一色。不是暗香来，梅花寻不得。"
"拟古十首","金","张建","飞云何冉冉，高与日月齐。中有两仙人，盛服持玉圭。我欲从之游，天险不可跻。邈焉望不及，短日西山西。客从岳顶来，贻我松粉黄。为言服之久，身轻欲飞翔。我尝淡无味，我嗅寂无香。还君三太息，世好方膏粱。枯桑依颓垣，摧折生理微。剥我枝间叶，备君身上衣。叶尽谁复顾，栖鸟来亦稀。君看牡丹丛，日日笙歌围。青青河滨柳，柯叶柔且妍。一从智巧萌，戕贼为柸棬。器成岂不佳，天质失自然。争如河堤上，濯濯披春烟。石泉何清泠，中有九节蒲。蒲性本孤洁，不受滓秽污。一移入城市，生意寄泥淤。翠叶日焦卷，不霜而自枯。寄言守静者，勿涉奔竞途。庭前兰蕙窠，三年种不成。门外旱蒺藜，一旦还自生。第恐伤我足，锄去根与萌。如何一雨后，走蔓复纵横。有客曳长裾，袖刺谒高闳。低头拜阍者，始得通姓名。主人果厚眷，开宴海陆并。顾必承彼颜，语必顺彼情。不如茅檐下，饱我藜藿羹。菶菶峄山桐，一树十二枝。枝分十二律，所指各不移。胡为师襄子，独谓东南奇。一律不可阙，一枝不可遗。谁能以此意，说似典乐夔。美人何荧荧，颜若苕之英。绝世而独立，一顾倾人城。三星正当户，俟我亦在庭。之子无良媒，不敢犯露行。丘中有一士，颜貌清且癯。缊袍仅蔽体，蔬饭不满盂。时出蓬荜门，鼓腹歌黄虞。不知何所得，矫首望八区。"
"渔父词 赋胡直之溪桥莲塘二首","金","张建","溪桥脚下水平分，桥柱萍粘浪打痕。天向晚，日搀昏，两簇青烟断岸村。拂拂轻风漾翠澜，粉媒新扑小荷盘。塘水涨，岸痕漫，草阁临流五月寒。"
"和林秋日感怀寄张丈御史二首","金","张澄","塞草枯黄秋未残，北风裘褐日生寒。田园政忆遂初赋，冰雪莫吟行路难。囊颖露锥徒自苦，蒯缑有剑秪空弹。南窗明暖无尘到，惭愧高人老鹖冠。别家六见月牙新，万里风霜老病身。块坐毡庐心悄悄，远怀茅屋梦频频。瓜田无取终成谤，市虎相传久是真。乡国归程应岁暮，火炉煨栗话情亲。"
"还家三首","金","李天翼","幽花杂草满城头，华屋唯残土一丘。乡社旧人何处在，语音强半是陈州。牡丹树下影堂前，几醉春风谷雨天。二十六年浑一梦，堂空树老我华颠。殊音异服不相亲，独倚荒城泪满巾。秪有青山淡相对，似怜我是此乡人。"
"汴梁杂诗四首","金","李汾","天津桥上晚凉天，郁郁皇州动紫烟。长乐觚棱青似染，建章驰道直于弦。犬牙磐石三千国，圣子神孙亿万年。一策治安经济了，汉庭谁识贾生贤。琪树明霞五凤楼，夷门自古帝王州。衣冠繁会文昌府，旌戟森罗部曲侯。美酒名讴陈广座，凝笳咽鼓送华辀。秦川王粲何为者，憔悴嚣尘坐白头。楼外风烟隔紫垣，楼头客子动归魂。飘萧蓬鬓惊秋色，狼藉麻衣涴酒痕。天堑波光摇落日，太行山色照中原。谁知沧海横流意，独倚牛车笑孝孙。寥落关山对月明，客窗遥夜梦魂惊。二年岐下音书绝，八月河南风露清。冉冉暮愁生草色，迢迢秋思入虫声。谁知广武英雄叹，老却穷途阮步兵。"
"上清宫三首","金","李汾","忆昔秋风从茂陵，词臣忝预汉公卿。瑶池宴罢西王母，翠辇归来北斗城。石马嘶残人事改，劫灰飞尽海山平。唯馀太一池边月，伴我骖鸾上玉京。苍梧云气赤城霞，绵络钧天帝子家。仙掌高承九霄露，霓旌遥驻五云车。昆明火劫惊人世，瀛海风涛撼客槎。醉里忽逢王子晋，玉笙吹上碧桃花。千劫尘缘谢吏曹，道山仙阙事游遨。楼台缥缈沧溟阔，宫殿森罗紫极高。几代云孙接仙李，千年王母醉蟠桃。诗成便欲还山去，犹待君王赐锦袍。"
"感寓述史杂诗五十首 苏客卿秦","金","李汾","游说诸侯获上卿，贾人唇舌事纵横。可怜一世痴儿女，争羡腰间六印荣。仗剑淮阴去复还，举头西望识龙颜。堂堂竟握真王印，未害男儿辱胯间。秦时博士鲁诸生，漏网骊山百丈坑。邂逅刘郎习绵蕝，便能弹压汉公卿。脚踏长安陌上尘，布衣西上欲谁亲。君王不省常何策，憔悴新丰一旅人。死心唐室正诸侯，铁马南来隘九州。当日三垂冈上意，诸孙空抱腐儒羞。"
"杂诗六首","金","李纯甫","颠倒三生梦，飞沈万劫心。乾坤头至踵，混沌古犹今。黑白无真色，宫商岂至音。维摩懒开口，枝上一蝉吟。乾坤大聚落，今古小朝昏。诸子蝇钻纸，群雄虱处裈。一心还入道，万物自归根。却笑幽忧客，空招楚些魂。丹凤翔金鼎，苍龙戏玉池。心源澄似水，鼻息细於丝。枕上山川好，壶中日月迟。神仙学道者，那许小儿知。空译流沙语，难参少室禅。泥牛耕海底，玉犬吠云边。仰峤圆茶梦，曹山放酒颠。书生眼如月，休被衲僧穿。狡兔留三窟，猕猴戏六窗。情田锄宿草，心月印澄江。酒戒何曾破，诗魔先已降。雄蜂雌蛱蝶，正自不成双。道义富无敌，诗书贵不赀。浮生几两屐，狂乐一絇丝。豪侠非吾友，臞儒即我师。谁知茅屋底，元自有男儿。"
"杂诗五首","金","李经","长河老秋冻，马怯冰未牢。河山吟鞭底，日莫风更号。晨井冻不爨，谁疗壮士饥。天厩玉山禾，不救我马尵。尘埃汩没伺候工，离骚不振矜鱼虫。风云谁复话蓍蔡，不图履狶哀屠龙。挟笺搦管坐书空，咿嚘堂上酣歌钟。乃知造物戏儿童，不妨远目送归鸿。莫怪魏瓠无所容，此去未许江船东。五经不埽途辙穷，门庭日月生皇风。太阿剖室砺以石，坐埽鹳鹤摇天雄。岩椒郁云，日夕生阴。雨雪缟夜，秋黄老林。人烟墨突，樵径云深。造物开岩地，岩帐掩剑壁。苔花张古锦，霜苦老秋碧。日夕云窦阴，风鼓泉涌石。马蹄忌硗确，樵道生枳棘。盘盘出井底，回首怅如失。长老不耐事，底事挂尘迹。披云出山椒，白鸟表林隙。"
"河上之役三首","金","李献甫","河堤一决岂天穷，失在当年固白公。谁与麻冈开故道，暂教版籍见山东。新筑河堤要策勋，万人采净北壖薪。青青好借曹州柳，旧是中原一段春。万夫卷土障横流，负土成山水未收。明日落成真盛事，谁能作赋拟黄楼。"
"二老雪行图二首","金","李献能","自笑胶胶扰扰身，十年匹马走红尘。何时雪满平生屐，太华峰前约故人。抱琴冲雪又冲风，二老风流阿堵中。未似村翁眵抹眼，火炉头上话年丰。"
"从猎口号四首","金","李献能","莲烛金纱簇簇齐，宫槐笼晓尚凄迷。景阳钟罢听残漏，万马衔霜不敢嘶。阊阖传符?九关，一声清跸驻南山。虎贲先导三千士，天马初离十二闲。烂烂龙旂捧日旂，从臣遥认赭红衣。天王清晓亲弧矢，初合今冬第一围。的皪金鎞堕晓星，晴天霹雳应弦声。风毛雨血燕云在，未要草间狐兔惊。"
"翠屏口七首","金","周昂","去岁翠屏下，东流看涌波。愁将新鬓发，还对旧关河。翅健翻秋隼，峰高并晚驼。草深饶虎迹，夜黑欲谁过。地拥河山壮，营关剑甲重。马牛来细路，灯火出寒松。刁斗方严夜，羔裘欲禦冬。可怜天设险，不入汉提封。玉帐初鸣鼓，金鞍半偃弓。伤心看寒水，对面隔华风。山去何时断，云来本自通。不须惊异域，曾在版图中。野蔓梢驼架，轻泥溅马鞍。径斜来险石，溪急上清滩。羽檄千山静，羔裘六月寒。长松空夹道，萧飒不成看。旌节曕前帐，风尘识旧坡。眼平青草短，情乱碧山多。晚起方投笔，前驱效执戈。马蹄须爱惜，留渡北流河。万里来崩豁，终年气惨悽。地穷清涧断，天近玉绳低。孛窟黄沙北，昆崙白雪西。故园何处觅，搔首意空迷。塞古秋风早，山昏落日低。积云鸦度久，荒岸马归齐。灯火看时出，茅茨渐欲迷。尘沙恨于役，况乃对鸡栖。"
"山家七首","金","周昂","秋日山田熟，山家趣转奇。垄苞银栗缀，墙蔓绿云垂。野饭留佳客，青钱付小儿。主人愁丧乱，数数问边陲。萧飒晚风凉，高杠引旆长。岭云残宿阵，陵日湛晨光。已作依刘表，终须问葛疆。俯身驰万里，未觉鬓毛苍。年深师欲老，秋至敌还轻。但使财思义，犹多死易生。指挥无险阻，感激在精诚。万古麒麟阁，何曾浪得名。简易军中事，川原入望多。草平铺碧锦，山远出青螺。远愧桃花水，重临杏子河。去年关塞意，萧䬃起悲歌。赤涧蟠双阙，青山壮一门。放歌游远目，箕踞得高原。地险劳天设，边戈厌日屯。庙谋新控扼，万里可雄吞。官舍暂投辖，塞垣还着鞭。路移新岁月，心醉好山川。方丈何由到，桃源恐浪传。相看不隔水，遗恨惜他年。翡翠长松秀，氍毹细草斑。屡经新渡水，不数旧看山。太华愁登陟，终南费引攀。岂知图画景，长在马蹄间。"
"北行二首","金","周昂","卸鞍休马倦，解橐罢驼鸣。细雨侵衣急，长郊入卧平。溪喧看水满，山黑厌云生。莫怪龙行数，应知欲洗兵。比岁频分甲，今年贺息兵。竞誇新战士，谁识旧书生。北塞甘长别，南天欲远征。二年迎复送，空愧泰州城。"
"窦氏园亭二首","金","周昂","云树春秋色，风泉日夜声。过庭高幕暗，吹簟转雷惊。翠袖擎诗罢，银壶得酒倾。平生耽野趣，到此眼偏明。磴凿苍崖破，池通碧涧流。憩深怜洞室，吟稳忆扁舟。谷口堪高隐，河梁厌远游。卜居真此地，幽寂更何求。"
"北行即事二绝句","金","周昂","闻道昆崙北，风尘避仆洼。至今悲汉节，不合度流沙。五月分衣节，三军受甲时。莫教麟阁将，频发羽林儿。"
"即事二首","金","周昂","不堪华发半头生，老去偏添爱嫪情。新得家书来报喜，旧时龟子绕床行。一床安置似僧居，白发忘梳动月馀。懒性渐成愁把笔，小诗常拟倩人书。"
"即事二首","金","周昂","南苑霓旌动缭墙，天街莲烛照脩廊。斗南绛气风吹尽，小雨濛濛湿建章。杨花颠倒入帘栊，睡鸭香残碧雾空。尽日寻诗寻不得，鹁鸪声在梦魂中。"
"晚秋登城楼二首","金","庞铸","山势碧环合，溪光缟带明。牛羊成晚景，砧杵助秋声。酒薄人情废，官閒吏事生。天东归兴满，不为忆莼羹。落日危楼上，诗成只自哦。清商行老矣，红叶奈秋何。堕甑前非悟，跳丸去日多。功名犹诳我，未许著渔蓑。"
"墨竹三首","金","庞铸","一溪流水玉涓涓，溪上修篁接莫烟。谁倩能诗文与可，笔端移得小江天。瀰川急雨暗秋空，无限琅玕澹墨中。剑甲摐摐军十万，欲将貔虎战斜风。千梢万叶玉玲珑，枯槁丛边绿转浓。待得春雷惊蛰起，此中应有葛陂龙。"
"春早二首","金","段继昌","鱼儿水汎鸭头绿，野马尘飞羊角风。西崦山家篱落背，杏梢初见一分红。断冰销尽荻芽尖，冻垄苏来白荠添。几片野云飞不去，晚风吹作雨纤纤。"
"杂诗二首","金","祝简","雨后清寒满袖风，雁声南去暮云浓。秋来杞菊能多少，欲助盘餐自不供。榴花娇欲斗罗裙，石竹开成碎缬文。更有戎葵亦堪爱，日烘红脸酒初醺。"
"和常祖命二首","金","祝简","著书不得自名家，卷里蝇头散眼花。未用一杯张翰酒，正须七椀玉川茶。操笔文章学古风，平生羞与腐儒同。相如虽有凌云赋，不及东方射守宫。"
"寄裕之二首","金","赵元","汩没兵尘满鬓霜，买邻心乐古清凉。閒陪老秀春行脚，闷欠臞元夜对床。正欲脱身求兔窟，谁能随世转羊肠。南阳未比嵩阳好，满眼交游即故乡。老懒愚轩百不能，饱谙人意冷于冰。清狂旧日耽诗客，灰朽而今有发僧。梦裹纸衾三丈日，话延雪屋一龛灯。新开一径通兰若，斩尽清凉旧葛藤。"
"次韵裕之见寄二首","金","赵元","鱼入深渊鹤在阴，飞潜何幸远庖砧。乾坤万里云无迹，冰雪三冬柏有心。故国钩留清夜梦，岁华分付白头吟。莘川拟作桃源隐，共与青山阅古今。古屋飕飕四壁尘，不堪幽独足吟呻。瓶储看客常年惯，家具为农近日新。世味饱尝惟可睡，诗情漫苦不医贫。相从分我西山半，欲乞臞元伴老身。"
"诗送辛敬之东归二首","金","赵元","风埃憔悴旧霜袍，老去新诗价转高。橡栗漫山犹可煮，不须低首向儿曹。文章无力命有在，一点浩然天地閒。风雪满头人不识，又㩦诗藁出西山。"
"田间秋日三首","金","赵元","好雨知时便放晴，天和酝酿作西成。秋收但得官军饱，未怕输租远十程。禾穗累累豆角稠，崧前村落太平秋。熙熙多少丰年意，都在农家社案头。皤翁伛偻负薪行，稚子跳梁剥枣声。不似二姑忙更杀，晚春堆髻脱钗荆。"
"书怀继元弟裕之韵四首","金","赵元","蓍龟不须问，我命只自知。多生堕宿业，世网缠绵之。骅骝受羁衔，大笑跛鳖迟。跛鳖亦复笑，缩首甘自卑。何必参漆园，物理本自齐。槟榔可消谷，志士常苦饥。穆之万人雄，犹不免此讥。我懦更多病，区区欲何为。钟鼎不可倖，藜藿分所宜。安能如黄蜂，为人填蜜脾。清白傥少污，后人何所贻。初学悔大谬，篆刻工文辞。年来厌酸咸，淡爱陶潜诗。爱诗固自佳，其如未忘机。回头四十年，言动俱成非。谁能逐世利，日久常规规。惟当种溪田，与子常相期。窗扉有生意，山间春到时。长安冠盖尘，游哉不如兹。西畴将有事，老农真吾师。不见元鲁山，梦寐役所思。遗山乃其后，僻处政坐诗。时复一相过，照眼珊瑚枝。奇书多携来，为子卧听之。少从白衫游，气与山峥嵘。一念堕文字，肠腹期拄撑。多机天所灾，室暗灯不荧。拈书枕头睡，鼻息春雷鸣。泰山与鸿毛，何者为重轻。蹄泓与渤澥，谁能较亏盈。如能平其心，一切当自平。嵩箕有奇姿，出云何悠然。云山足佳处，留客今几年。有子罢读书，求种山间田。栗里愧渊明，香山惭乐天。二老已古人，相望云泥悬。得酒邀月来，对影空自怜。摄衣欲起舞，稚子不须牵。"
"行香子","金","赵元","镜里流年，绿变华颠。谢西山、青眼依然。人生安用，利琐名缠。似燕营巢，蜂课蜜，蚁争膻。词苑群仙，场屋诸贤，看文章大笔如椽。閒人书册，且枕头眠。有洗心经，传灯录，坐忘篇。潦倒无闻，坐惯家贫。眼昏花心口犹存。人皆笑我，我尽教人。拚醉吟风，閒钓月，困眠云。邂逅交亲，语欸情真，且相从莫浪辛勤。西山归隐，不用移文。看菊成丛，松结子，竹生孙。山拥垣墙，水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉，閒日偏长，鬓鬔松、只管寻凉。绿阴何处，旋旋移床。有道边槐，门外柳，舍南桑。"
"浣溪沙","金","赵可","抬转炉薰自换香。锦衾收拾却遮藏。二年尘暗小鸳鸯。落木萧萧风似雨，疏林皎皎月如霜。此时此夜最凄凉。火冷薰炉香渐消。更阑拨火更重烧。愁心心字两俱焦。半世清狂无限事，一窗风月可怜宵。灯残花落梦无聊。"
"鹧鸪天","金","赵可","金络閒穿御路杨。青旗遥认醉中乡。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面凉。十顷平波溢岸青。草香沙暖水云晴。轻衫短帽垂杨里，楚酒相看别有情。挥彩笔，倒银瓶。花枝照眼句还成。老来旋减金钗兴，回施春光与后生。"
"蜡梅二首","金","赵伯成","冻蕾含香蜡点匀，古来幽谷有佳人。诗家只怨和羹晚，不道红梅别是春。冷艳疏香寂莫滨，欲持何物向时人。东风自是清狂手，办作竹篱茅舍春。"
"留题西溪三绝","金","赵沨","谁开玉鉴泻天光，占断人间六月凉。日落沙禽犹未散，也知受用藕花香。波光湛碧冷无痕，眇眇轻风起縠纹。认得朝来疏雨过，却因水底见飞云。总道西溪画不如，岂知造物用功夫。蟾光忽作灵犀透，表里通明两玉壶。"
"塞上四首","金","赵秉文","穷边四十里，野户两三家。山腹过云影，波光战日华。汲泉寻涧曲，樵路入云斜。随分坡田罢，还簪野草花。因寻射雕垒，偶到杀狐川。卤地牛羊瘦，边沙草木膻。废城馀井臼，古戍断烽烟。自说无征战，经今六十年。薄宦边城里，经年无客过。一川平地少，四面乱山多。野色连秋塞，边声入暮河。旧貂寒更薄，飘寄欲如何。树霭连山郭，林烟接塞垣。断崖悬屋势，涨水没沙痕。烽火云间戍，牛羊岭外村。太平闲檄手，文字付清樽。"
"梅和尚节使挽词二首","金","赵秉文","鏖战群奔外，申威一呼间。功名归死事，义勇鄙生还。矢向胡天尽，弓犹汉月弯。君王思战苦，起冢象天山。走卒知虎将，儿童说义州。甘心轻白羽，苦战脱兜鍪。援绝挥戈地，创馀振臂秋。英魂知不泯，结草抗邦仇。"
"温妃挽词二首","金","赵秉文","白日森容卫，青春忽夜台。鼎湖龙已去，禖馆燕空回。仙驾随天远，妆奁恻圣哀。祗应彤史上，遗美不尘埃。容卫三春肃，如何一旦殊。妃星沦紫极，帝子没苍梧。卜地陪长乐，升天后鼎湖。皇情何以慰，彤管载嫔虞。"
"寒食遥奠西山寺二首","金","赵秉文","榆中无草色，春水稍渐车。野祭一盂饭，乡愁千里馀。年年寒食客，日日故园疏。莫讶交亲绝，嵇康懒寄书。年来百事废，渐与世情疏。案上一杯酒，床头几册书。春风疑混沌，水月似空虚。顷刻翻晴晦，吾心淡久如。"
"过黄崖二首","金","赵秉文","患难惊身在，龙钟感岁新。山川愁倦鸟，岁月老行人。落日黄崖古，东风白霫春。伤心潢水北，无乃久风尘。落日逢人恐，深秋动旅怀。乳鹰家碧嶂，饥虎吼黄崖。此道将何适，吾生尚未谐。伤心墟落里，犬舐有残骸。"
"和杨子元二首","金","赵秉文","红叶如人老，黄花与世疏。物华行婉娩，天宇迥澄虚。山作屏风画，雁成人字书。相逢一杯酒，秋兴各何如。小雨班班落，庭槐槭槭疏。秋涵山骨冷，天入水痕虚。多病难忘酒，穷愁强著书。深惭灵感老，时复问何如。"
"叠翠岩三首","金","赵秉文","枯蘖似黔突，断崖如削瓜。林深自风雨，地古更烟霞。脚力行将尽，云山殊未涯。试穷千里目，直北际龙沙。飞身清旷外，著眼有无间。崖断疑无地，云开更有山。鸟随天影没，人自日边还。归梦扶清境，诗情不得闲。帐殿临清嶂，苍崖襞翠烟。孤根盘厚地，秀色入苍天。并有四时雪，岩垂万古泉。皇情非暇豫，问俗到山川。"
"穷愁二首","金","赵秉文","乍喜三庚伏，还惊一叶凉。穷愁天色少，睡思雨声长。掩卷悲兴替，怀人问在亡。平生庾开府，诗兴未能忘。何处新秋好，飘萧意欲仙。乍凉新雨后，欲曙未明前。莎影蛩吟地，松梢鹤唳天。物情无好丑，适意各天然。"
"大雪二首","金","赵秉文","大雪无朝暮，衰年见未曾。园林春浩荡，川岳气凭陵。云惨天应漏，阳微井欲冰。欲寻安道舍，何处一龛灯。大雪欲平檐，黄昏气转严。天边迷草树，云外失乌蟾。天意平高下，人情有爱嫌。抱贪酬桂玉，楼上醉厌厌。"
"明惠皇后挽歌词四十首","金","赵秉文","皇明齐月象，厚德配坤元。恻怛忧民意，勤劳毓圣恩。国风悲卷耳，星纬暗轩辕。丧妣人心痛，哀号望寝园。威仪文物备，祖载出菆涂。薄葬追三代，严禋致九虞。仁恩遗凤诏，功德载龟趺。左右重兴业，诗书赞永图。太极齐元始，三光并照临。勤劳忧国念，恻怛爱民心。玄鸟歌殷母，思齐咏太任。两朝难俪美，万古播徽音。阶蓂凋叶尽，宫漏滴声残。玉几俄遗训，龙楼罢问安。云容愁惨戚，风色恸悲酸。万古馀功德，煌煌玉册寒。畴昔占虫梦，今来叹凤飞。汉宫遗内则，文母谢芳徽。永卧重泉夜，空馀大练衣。魏郊宁久驻，会看德陵归。阿母瑶池去，应归海上峰。宝奁空有象，练幄静无踪。孝享严三庙，舆仪备九龙。献陵今密迩，挥泪洒楸松。圣德高千古，慈闱十万春。地维伤绝纪，月彩忽韬轮。应物归先识，忧民感至仁。神仪虽已閟，遗范不埃尘。膺符称太母，衍庆广金源。衣练蠲重彩，躬蚕屈至尊。赐冰防病暍，恤狱恐民冤。孝意遵遗训，词臣叹永言。葛覃歌节用，卷耳颂求贤。遽厌人间世，还为物外仙。会观歌薤露，无复梦扪天。玉座虚长乐，依然夜月悬。谦抑传家法，宽仁沃帝聪。礼崇光教塔，时奉孝严宫。皂隶恩皆及，嫔妃爱悉同。绕阶花泣露，应是怨西风。庆源钟马邓，何止活千人。阴化行中壸，私权抑外亲。凤舆归厚夜，蚕馆闭长春。萧寺诸嫔御，能忘赐膳频。方享东朝奉，俄成甲子还。玉梳音窅窅，彤管事班班。陵寝音容閟，蓬莱日月閒。丁忧遗诏在，恩泽满人间。式属多难际，方承长乐欢。霜飞金殿冷，月没桂宫寒。雨泣愁云惨，风悲薤露残。南山为乐石，遗美岂能刊。一纪坤仪正，千龄母范彰。徽音齐太姒，厚德配娥皇。衣练昭纯俭，因山戒厚藏。伤心彤史上，千古播遗芳。缑氏传仙裔，燕山启梦符。化人先正己，祈福为民敷。疾殆申遗命，忧深示永图。伤心虞帝事，烟雨暗苍梧。奔走来群辟，哀摧动百灵。妖氛湮壁月，霄汉殒轩星。玉几贻周训，妆奁泣汉庭。近畿遵薄葬，神意想来宁。身尊恒率礼，名正更持谦。椒掖坤仪正，天庭母训严。鸿名登玉简，遗像入霜缣。异日朝陵处，应须启镜奁。宽和能待物，凝密劝行仁。道德持三宝，恩私逮四民。两朝隆汉礼，十乱冠周臣。一旦仙游去，空馀四海春。心知为善乐，敬傅又尊师。国化濯衣俭，民歌赐药慈。诵经虚玉案，奉佛冷金彝。遗旨无穷恨，风吹遍九疑。六綍辞秋殿，玄堂启夜扉。一朝藏寿器，千载閟容衣。县象轩星掩，哀歌薤露稀。松楸交隧道，会有五云飞。保阿成训在，阃阈令仪昭。俭德高千古，仁声溢两朝。事随流水逝，愁逐冷云飘。仙驭知何适，凭谁问泬寥。阴化毗乾造，熙朝赖母临。功勋新女史，德泽浃人心。偃月丰容閟，轩星瑞彩沉。笳声哀不尽，陵柏自森森。元勋施社稷，茂德庇人民。色养嗟中阻，灵游忽上宾。侍臣歌薤露，神物护龙輴。祔庙推尊谥，千龄宝册新。太姒敦周化，涂山启夏家。尊名天比峻，淑德日增华。孝享心何切，仙游望愈赊。空馀遗令在，攀慕极幽遐。天祸缠兴庆，幽堂掩后帏。徽音知有嗣，孝养痛长违。夜月空椒屋，秋风冷玉衣。遥瞻陵寝上，惨淡暮云飞。风急摇寒树，虹蜚薄太阴。云随仙驭远，尘入绮帘深。索莫长秋外，萧条湘水浔。圣情时怅望，流泪满宸襟。吉梦扪天后，明禋配地时。嫔虞彰淑慎，生武极恩慈。无复金舆返，空瞻画翣驰。萧萧松柏路，长夜閟神仪。玉音昭懿行，彤管列闳休。今日归陵寝，何年返玉楼。圣心方尽孝，鸾驭竟难留。陵树西风里，千秋万古愁。群生资茂育，至德果难名。凭几言犹在，因山事已成。西风翻画翣，落日送铭旌。羽卫归来晚，萧萧万马鸣。音容归寿器，管御玉衣闲。圣孝空如慕，慈颜痛莫攀。云愁萦汴水，雾惨锁夷山。怅望白杨路，翟车竟不还。孙谋贻嗣圣，内教辅先朝。孝敬全终始，勤劳继夙宵。民灾忧水沴，边患虑天骄。大渐惟几际，犹思俭德昭。一纪成功著，乘鸾上九天。物生思德载，圣虑想恩怜。俭素言犹在，宽慈事有传。禁闱斜日晚，空袅宝炉烟。飘飖成远驾，寂静掩玄堂。荡荡神功著，巍巍圣业彰。周任扬溢美，汉邓蔼馀芳。末命丁宁意，忧民不暂忘。褒赞存公议，无惭六后名。妆奁空有迹，佩玉寂无声。祭享升清庙，哀号动圣情。神灵阴有力，保佑再升平。蘋藻亲三奠，袆褕备六衣。坤元方载物，轩宿遽沦晖。庙貌严新祔，神游邈不归。白云无处所，长傍德陵飞。冯相方观祲，巫阳忽告灾。千秋临宝殿，一夕閟泉台。纚绋悲长往，灵輴挽不回。昊天思罔极，长使圣情哀。仙源周太子，华裔汉徵君。生圣休祥著，忧民俭德勤。姜嫄忻懿范，光烈恧鸿勋。辅就中兴业，飘然返白云。蜃辂陈彝宪，龟人献吉占。郊衢笳鼓咽，羽卫禁兵严。云气迎鸾驭，秋尘翳宝奁。祝官扬至德，简册发幽潜。月殿封鸾鉴，风帏卧佩环。百神来肃卫，万骑尽虚还。雨泣铭旌湿，风凄穗幄闲。仙游无觅处，追慕惨宸颜。月晕惊亏薄，川流骇沸腾。忧勤终爽豫，报施似无凭。长夜扃银海，愁云惨玉绳。圣心哀念切，素幄每晨兴。"
"酷暑二首","金","赵秉文","林鸦开咮忘飞腾，天地为炉万象蒸。冰井汤鏖几千尺，塔铃风閟十三层。梦魂正绕云帆客，画本閒临雪麓僧。一枕雨窗惟静胜，不须赤脚踏层冰。石枕绳床夏簟藤，慢肤终日厌歊蒸。梦飞楚泽三千里，人在秦楼十二层。松顶露凉时警鹤，山房泉冷独输僧。人间膏火鏖城市，世外清凉胜饮冰。"
"除夜二首","金","赵秉文","梅花无信报平安，又听谯门画角残。荒郡人烟穷腊外，上方楼阁晚云端。沉沉鸟没天无尽，漠漠烟昏山更寒。日暮数峰犹带雪，城头霁色入栏干。龙钟三十九年春，讳说新年似讳贫。醉白名堂甘后进，小坡著号似前身。自怜耐辱称居士，人笑无机是道人。断送生涯一枝足，不须长物扰天真。"
"杂兴十首 其二 南园","金","赵秉文","黑山潢水解弓刀，茅屋朝来听伯劳。万里马辞边雪苦，一声雁拂朔云高。关山落日家何在，诗酒春风气尚豪。试上荒城望乡国，重来清镜镊霜毛。千里风烟栋宇间，地形西去接松关。尊前奚霫来朝地，云外幽营不断山。故垒芜城人物换，断云落日古今闲。百年兴废人空老，水自东西鸟自还。灵鹫飞来处处尊，绿云细路络城根。百年楼殿倚天末，万井风烟当寺门。五月微凉清佛界，六时豪吹动祗园。四山放入无多力，乞与西南构一轩。刳檐篆额蠹蜗涎，像教尘埃阅百年。殿栋犹题辽日月，图经不载禹山川。荒碑盘屈蜿蜒古，坏壁参覃罔象拳。想见当时崇奉日，无边花雨散诸天。半空栏槛倚云根，暇日登临付一樽。山上青莲惟见塔，水边绿树定知村。花枝低拂寻春骑，杜宇频伤久客魂。过尽芳时游客少，一轩风雨送黄昏。徒河岸北白莲东，法鼓惊飞碣石鸿。塔上风烟高鸟路，山头云雨化人宫。松林碍日蜂房冷，石砌颓沙蚁穴空。欲尽休公挥麈乐，鬓丝羞对落花风。传经兰若岁时同，绣毂珠帘处处逢。花院鸟归深殿磬，雨楼人散隔城钟。长空淡淡吞平野，落日微微见远峰。年去年来人自老，空馀坏衲挂长松。何处人间六月秋，金河寺外水西头。坐分游客青天幕，醉倒诗仙白玉舟。万里南风双老鬓，百年心事一沙鸥。王侯蝼蚁俱尘土，一笑从来万事休。佳木千章曲岸南，此园阅世似飞禽。地幽花晚春兼夏，山近岚昏晴似阴。溪雨断桥愁渡水，樵风吹帽怯穿林。马头纳纳沙边路，霜叶浓时忆重寻。"
"和王正之寄远二首","金","赵秉文","人生会合少知音，一榻高悬肯重寻。后日相逢应老大，何时一笑共登临。三年京国尘埃梦，千里故人离别心。想见诗来愁擘纸，倚栏清快北风襟。钟鼎功名自有时，如公才力不嫌迟。且寻彭泽篱边菊，莫赋玄都观里诗。昼寝执经童子问，春游赍印吏人随。悬知山县无公事，好续琴高第二碑。"
"游郤家泺二首","金","赵秉文","山崦人家半夕阳，倚墙争看骑红妆。野泉自入他州界，古碣犹存旧姓乡。蛇出庙壖神古柳，牛寻沙泺憩柔桑。蝉声抵死催归骑，辜负亭阴一枕凉。水际林间杖屦香，纶巾野服道家妆。妇姑䌟纩欣同社，翁仲扶筇不出乡。拜跪使君嗟老大，逢迎地主问耕桑。今秋一饱天难必，且快新苗雨后凉。"
"游上清宫二首","金","赵秉文","霜叶萧萧覆井栏，朝元阁上玉筝寒。千年辽鹤归华表，万里宫车泣露盘。日上雾尘迷碧瓦，夜深月露洗荒坛。断碑脍炙人何在，吏部而今不姓韩。暇日登临近吹台，夷门城下访寒梅。鳌头它日几人在，樽酒而今一笑开。秋潦渗馀村径出，夕舂鸣处野禽来。醉归扶路人争看，知是诗仙阆苑回。"
"送宋飞卿二首","金","赵秉文","雄豪两妙秀而文，不独吾云人亦云。贺监早知仙李白，薛宣那得吏朱云。秋风汴水伤今别，明月邠郊与子分。瘦李髯雷隔存殁，只愁诗垒不能军。未能免俗聊从宦，遥望孤云忆旧庐。不乐径归真吏隐，得闲随分寄僧居。关山牢落三年梦，行李萧条一束书。想见莲花峰下遇，路人遥指倒骑驴。"
"菊二首","金","赵秉文","水冷云疏木叶黄，绕篱目送雁南翔。酒倾桑落林庐静，秋入骚人齿颊香。人惜后期沾雨露，天教晚节傲风霜。凭谁寄语陶元亮，不为南山兴自长。西风吹叶静千林，独有幽香伴苦吟。细叶宫槐舒碧皱，小花佛顶晕黄深。谁怜细雨情何限，可忍清霜瘦不禁。寄语儿曹莫轻折，重阳留待付孤斟。"
"过邠州二首","金","赵秉文","地灵物秀古称雄，前有汾阳后范公。千古山川形胜地，两朝人物画图中。一家忠厚馀风化，七月蚕桑咏女功。谁识圣贤遗意在，黍离篇末继豳风。遥看泾水绕城流，下尽陂陀始见州。岁暮简书催出塞，天寒风雪送行舟。坡田井井龟图画，山路盘盘篆印缪。更欲慇勤访陈迹，夜深灯火伴牢愁。"
"上巳游西园分韵得兰字与杨礼部携同院诸公赋二首","金","赵秉文","相逢草草即杯盘，谁识吾曹个里欢。燕蹴檐花堕茵席，鱼摇波日动栏干。无穷照影溪溪柳，不住吹香畹畹兰。已属清明连上巳，更容飞盖接鹓鸾。跨凤骑麟玉笋班，蹇驴不作杜陵酸。已烦茧纸书陈迹，更许仙舟泛碧澜。酒令致师严细柳，诗朋鏖战剧皋兰。鳌头却返瀛洲去，梦觉扬州鹤背宽。"
"杨尚书宫直雪诗拟应制作某时在假闻而和之二首","金","赵秉文","霰雪霏霏点玉英，玉堂铃索峭寒生。也应天上多珂叶，无赖人间有化城。兔苑因而贤者乐，羊羔加以圣之清。吾曹安预筹边事，且及新年贺太平。黄昏陡觉峭寒生，漏涩铜壶第几更。未放六花齐苑树，先留半月抹宫城。一陶风俗还纯素，尽领乾坤入太清。应是上方观下界，放教双眼一时明。"
"庆学士叔献七十寿二首","金","赵秉文","乞得闲身七十馀，知几初不为鲈鱼。胸中幸有平边策，林下聊观养性书。收拾云山归蜡屐，卷藏事业入篮舆。君王拊髀思颇牧，未许先生作隐居。小筑龙潭德不孤，卢鸿新有草堂图。四朝人物今谁在，二老风流与我俱。把酒笑谈犹解醉，上山筋力不须扶。文章不逐年龄改，能为开兴作颂无。"
"河上二首","金","赵秉文","筑堰分泉脉，开沟断荻芽。风期占月晕，水信谶桃花。旱爱濒河麦，晴怜唤雨鸠。春随挑菜侣，月趁捕鱼舟。"
"郎山杂咏十首 天城","金","赵秉文","造化抟清气，秀出天城山。青松伴僧老，白云如我闲。房驷落人间，入石露双碧。月明闻夜嘶，惊落山头石。世界几微尘，古今一昏晓。笑谢区中缘，独立万物表。青山本无情，白云自来往。身在浮云中，仰看浮云上。大埚难为兄，小埚难为弟。百里见主峰，众山皆迤逦。白云如幽人，出山本无期。朝来抱幽石，五峰成五芝。道人西涧来，衣上南山雨。心知石堂烟，晴峰正堪数。蔼蔼春云滋，岩溜滴泉乳。独留一泓碧，去作人间雨。南北两石门，上下一灵鹫。仰看莲峰立，忽见天门透。乱峰排鸟道，一水会龙门。禹力不到处，犹如沧海尊。"
"奉命奏告山陵四首","金","赵秉文","祗命款园陵，俶装事行役。黄叶宿几程，青山馆三日。西山积翠气，空外摩青天。飞筇不到处，独鸟冲寒烟。山前红树合，山顶白云封。山中有兰若，日暮闻疏钟。山月出未高，林深鸟犹梦。霜落人未知，寒添觉声重。"
"游崆峒四绝 青龙峒","金","赵秉文","青龙不可见，云自洞中出。为雨济人间，归时杳无迹。绝涧初无路，通仙忽有桥。偶携青竹杖，平步到云霄。山作屏风样，其如空翠何。不遮秋塞尽，空障夕阳多。鸟语山更静，松声风自寒。不嫌云气湿，来此凭栏干。"
"春游四首","金","赵秉文","草荒一径抱村斜，日暮初归拜扫车。犹有饥鸦来攫肉，觇人飞下杜梨花。无数飞花送小舟，蜻蜓款立钓丝头。一溪春水关何事，皱作风前万叠愁。树藏修竹竹藏门，门外清流几股分。行过小桥人不见，背阴花气隔墙闻。烟外丝丝风柳斜，春光也自到天涯。太平有象村村酒，寒食无家处处花。"
"嵩山道中二首","金","赵秉文","为爱青山懒著鞭，吟诗时作鹤头偏。蓦然得句惊飞鸟，扑簌岩花堕马前。屋头山色静无埃，竹里柴门水际开。惊怪篱中犬迎吠，有人知自碧峰来。"
"袭香亭二首","金","赵秉文","小桥虹影截波光，面面荷花镜里妆。风月要知无尽处，一亭分作两亭香。黄堂公退吏人稀，露下西溪鹤未知。一榻清香无著处，晓风残月独来时。"
"雨晴二首","金","赵秉文","东风时送瓦沟声，欹枕幽窗梦自惊。睡起不知云已散，夕阳偏向柳梢明。一抹平林媚夕晖，山烟漠漠燕飞飞。倚栏遥认天边电，何处行人带雨归。"
"灵感寺二首","金","赵秉文","斜廊深院断人行，雪聚松了立鸟清。僧腊数残门乍启，惊飞谇语独含情。青青隐隐入烟微，一日看山坐水涯。何事晚来风截断，偶看白鸟过林时。"
"和舜元杂诗二首","金","赵秉文","瘦马龙钟两鬓华，敲门避雨野人家。门前篱落犹悬露，十里晚风吹断霞。三五残星阙角东，淡黄杨柳月明中。贪看稚子收残叶，驻马天街满袖风。"
"抚州二首","金","赵秉文","萧寺金风动刹竿，西城北斗挂栏干。一虫不响夜更静，片月未高山已寒。燕赐城边春草生，野狐岭外断人行。沙平草远望不尽，日暮惟有牛羊声。"
"玉堂二首","金","赵秉文","玉堂看到午阴移，日暮春风下直迟。误喜交番旗脚转，隔墙送过小桃枝。玉堂阴合冷窗纱，雨过银泥引篆蜗。萱草茙葵俱不见，蜂声满院采槐花。"
"题阎立本职贡图临本二首","金","赵秉文","周王职贡朝万邦，右相丹青古无双。好本不应天下独，解如明月印千江。金犀剺面觇天庭，王会图中见典刑。已了宣威沙漠事，更烦右相写丹青。"
"涌云楼雨二首","金","赵秉文","片云头上一声雷，欲到冠山风引回。窗外忽传林叶响，坐看飞雨入楼来。帘雨风斜不上钩，栏干吹湿怕人愁。雷声驱雨东山去，留下斜阳恰半楼。"
"楼上二首","金","赵秉文","楼头四面好风生，下与遥山一样平。睡起沙幮欹枕处，恰如水底看云行。山城过雨怯衣单，清晓楼头六月寒。却唤奚奴添半臂，要乘凉气倚栏干。"
"潭上二首","金","赵秉文","倒影花枝照水明，三三五五岸边行。今年潭上游人少，不是东风也世情。日斜飞尽往来尘，为怕春愁恋酒樽。醉里不知归去晚，先声留著颢华门。"
"燕子图三首","金","赵秉文","一别天涯十见春，重来白发一番新。心知话尽春愁处，相对依依如故人。祝尔区区万里身，锦书回寄莫辞频。而今塞北看双翼，多少中原失意人。交亲消息两何如，满眼兵戈不得书。为问南来新燕子，衔泥曾复到吾庐。"
"题李平父画黄山蹇驴诗图二首","金","赵秉文","浮光林杪水参差，意想先生得句时。千古黄山山下路，蹇驴不是少人骑。三十年前济水东，诗人曾识蹇驴翁。而今画出推敲势，却恐相逢是梦中。"
"游华山四绝","金","赵秉文","石头荦确水纵横，过雨山閒草屦轻。未到上方先满意，倚天青壁看云生。我与青山有旧盟，淡云微雨忽渝平。朝来自献三峰出，真个山神不世情。仙人仙去有仙掌，袖中掷下青芙蓉。遗与杨羲书一纸，暂留笙鹤驻中峰。玉龟山下古仙真，许我天台一化身。拟把岳莲骑白鹤，下看浮世尽红尘。"
"济源四绝","金","赵秉文","歌管年年乐太平，而今钲鼓替欢声。裴公祠下无穷水，好乞馀波为洗兵。祠前缭绕无穷水，竹杪参差不尽山。极目水穷山尽处，天坛犹在白云间。树映楼台水映空，溪容林意两溶溶。夏山如醉无人画，远处微茫近处浓。毵毵云木晓相参，寺枕龙蟠十顷潭。一径通幽竹深处，居人指似侍中庵。"
"山行四绝","金","赵秉文","终日看云不忍还，马蹄荦确两山间。雨声欲到诗人耳，云气先濛一半山。漠漠青田鹭啄苔，背人飞去又飞回。青山影里衔青稻，知是济源枋口来。树根系筏水沦漪，雨里看山也大奇。不见文公陈迹在，摩挲苔壁认题诗。玉柱峰前紫翠堆，道人架竹引泉来。穿云络石无人见，下赴龙门作怒雷。"
"和杨尚书之美韵四绝","金","赵秉文","河南夫子两程子，要与洙泗继后尘。濂溪先生为张本，舞雩风里浴沂春。东莱两本不朽计，读书原委有来因。伤哉绝笔大事记，续经未了已亡身。诸公辨论助怪惊，削去训传非人情。大公至正本无我，吾道初如日月明。汉儒俗学欺盲聋，独有一士超樊笼。君家子云晚治易，圣人门户见重重。"
"题刘德温画湖山丰夏横幅四绝","金","赵秉文","闻道神仙郭恕先，曾将清夏写湖山。而今宝墨归天上，时许刘郎见一斑。湖山清夏不应丰，一径林阴水石中。六月凉生清蒻底，钓鱼船上一丝风。风来山脚水沦涟，林影参差舞镜天。袖里长安遮日手，绿阴多处弄潺湲。远处微茫近处浓，岸容林意两溶溶。夏山如醉无人画，更倩刘郎作几峰。"
"题东坡画古柏怪石图三首","金","赵秉文","荒山老柏蘖拥肿，相伴丑石反成妍。有人披图笑领似，不才如我终天年。人生散材如散木，槁死深山病益奇。放出参天二千尺，安用荒藤缠绕为。东坡戏墨作树石，笔势海上驱风涛。画师所难公所易，未必此图如此高。"
"三苏帖二首","金","赵秉文","他年鸿雁各分飞，风雨潇潇有所思。犹记读书怀远驿，夜深灯火对床时。君家一日会三苏，翰墨人间今古无。时向明窗展横幅，不须更写德星图。"
"晚登太史台二首","金","赵秉文","云镂残阳一线金，西风吹雨破层阴。归鸦怪得红翻背，返照依依在远林。市桥落日与波平，返照前湾别舸明。不觉城头来溟色，回看天际暮烟生。"
"题移刺右丞画双鹿图二首","金","赵秉文","忘言老人写双鹿，笔力不减东丹王。右相丹青乃馀事，向来勋业扶明昌。当年扈从直长杨，想见秋山槲叶黄。沙外小滩圆似月，眼明双鹿噍斜阳。"
"同乐园二首","金","赵秉文","春归空苑不成妍，柳影毵毵水底天。过却清明游客少，晚风吹动钓鱼船。石作墙垣竹映门，水回山复几桃源。毛飘水面知鹅栅，角出墙头认鹿园。"
"游上清宫四首","金","赵秉文","阴阴垂柳净朝晖，城郭山林果是非。步绕仙坛香露湿，紫玟瑰刺骨人衣。醮罢琳宫日更长，坐看幡影午悠扬。幽人唤起青童睡，苔径扫花筠帚香。细细薰风淡淡阴，过云抛雨上花心。黄莺渴咮沾微润，飞上高枝作好音。细雨薰风未熟梅，仙禽啄实下莓苔。夏芳将尽无多景，红白葵花相背开。"
"过长安二首","金","赵秉文","汉苑秦宫半夕阳，年年春色管兴亡。霸桥折尽青青柳，不为行人也断肠。茂陵玉盌苔痕土，魏帝金盘月泫津。独有乾陵陵上柏，年来风雨不能神。"
"过咸阳二首","金","赵秉文","独立桥边望白云，摩挲古冢石麒麟。千秋万古功名骨，尽作咸阳原上尘。上林池籞锁芳尘，直抵南山不属人。世上千年陵谷变，千村桑柘鹁鸪春。"
"呼群鸣鹿图二首","金","赵秉文","麑班剥落错古锦，麚角轮囷生肉芝。呦呦谁见呼群态，忆在秋山扈从时。霜林枫叶动秋山，谁道呦呦物性闲。同类呼群更媒祸，世间何处不黄间。"
"五岳观四绝 昼","金","赵秉文","浏浏清风下曲阿，亭亭午影转庭柯。帘钩不捲通明处，时有流莺趁蝶过。愔愔小雨一灯荧，犹记灵宫夜叩扃。绕树惊乌栖不定，踏翻柏子落阶庭。一声鹎鵊唤年芳，底事惊回蝶梦长。独倚栏干梳白发，满襟清快晓风凉。移床坐到晚凉时，手弄清泉似小儿。古观无人苍柏暗，偶看宿鸟暮争枝。"
"游崆峒四绝","金","赵秉文","西邻鸟鼠北朝那，泾水东流入大河。一上参云亭上望，山川满目夕阳多。金汤形胜满秦中，战鼓惊飞北塞鸿。为向崆峒山试道，可能高枕听松风。断碑零落任苔封，想像当时问道宫。烟锁洞天三十六，时人空礼白云中。万松声里暮涛寒，尽在参云一望间。只欠悬流二千尺，天风吹下翠屏山。"
"跋黄华墨竹二首","金","赵秉文","老可能为竹写真，东坡解与竹传神。墨君有语君知否，须信黄华是可人。淡墨闲临谢女真，萧然林下自风神。世间亦有丹青手，只解寻常写市人。"
"闰八月十八日会同馆诸公同赋绝句五首","金","赵秉文","一年十二度圆月，及到中秋此夜偏。天意自怜风露爽，更教明月十三圆。闰年都未有新霜，探借秋花十日香。径约同僚同一醉，有花有酒即重阳。太平胜事古难并，且尽清欢伴醉醒。座上少年三馆秀，也知傍有老人星。老去追欢强不能，少时思酒似痴蝇。佩刀左右更相笑，我已年来绝爱憎。宾主相忘间浊清，坐中谈笑杂歌声。道人嘿坐无分别，总是秋风万籁鸣。"
"列子庙二首","金","赵秉文","天禄雠书已断编，枉将放荡杂真筌。如何得似东皋子，删却杨朱力命篇。东土西天一幻缘，先生古佛岂其仙。攓蓬指处无生死，勘破髑髅未兆前。"
"翠微寺二首","金","赵秉文","南山常怀退之诗，未说云烟润色之。要见山光如泼黛，更须留待雨晴时。南山深锁翠微宫，寺在山南十里东。祇怪朝来衫袖湿，不知身在翠微中。"
"暮春用寒字韵二首","金","赵秉文","柳阴彩舰系朱栏，楼外鞦韆搭画杆。祓禊人归池馆静，吹花风急皱波寒。一年芳物已阑珊，年少春愁为牡丹。村落人家雨前后，蓬窗罩纸护蚕寒。"
"杂拟十首","金","赵秉文","朱明变气候，大火向西流。六龙整征辔，倏忽夏已秋。阊阖来悲风，霜棱被九州。岂不念时节，岁律聿其周。精卫填溟海，木石安所投。独携羡门子，高步登昆丘。千秋长不老，永谢区中囚。朔风厉严气，玄云结层阴。霜雪被原野，行李寒骎骎。踯躅兽强顾，惊鸟辞故林。路滑局峻坂，缘云上嵚崟。挽藤断人迹，反畏跫然音。藜藿不充肠，况乃饥鼯侵。开门望晴霁，白日肯照临。不忧冻馁逼，所怀四海心。聊兴漆室叹，不待雍门琴。白日沦西汜，沧海无回波。四时更代谢，奈此迟暮何。我欲制颓光，惜无鲁阳戈。凭高望八荒，■眖迷山阿。惊风振江海，山林无静柯。兽狂走四顾，旷野弥絓罗。西登广武山，北顾望三河。蓬蒿蔽极目，人少虎狼多。喟然发长叹，抚剑徒悲歌。猗猗南山竹，并生凡卉丛。岁晏多霜雪，见别萧艾中。我欲食鹓雏，千岁不一逢。留之和律吕，截作嶰谷筒。一变为清商，日暮来悲风。清泉溉石根，上有白云封。虚心抱静节，知音为谁容。不如归去来，一竿钓清沣。猗猗竹与桐，并生江之浔。朝日照孙枝，夕风振瑶林。凤皇天外来，飞下玉山岑。栖枝食其实，气类无幽深。夔伦不世出，斤斧倘见寻。一截嶰谷管，一制薰风琴。偶蒙识者赏，无穷出清音。九龄起韶州，妻子家海滨。又如帝室宝，海底珊瑚金。人生有南北，此道无古今。迢迢龙江上，鸿飞万里心。晚菊有正性，托根寒水津。不随黄叶秋，况争紫兰春。依依抱晚节，冷艳排霜晨。日暮碧云滋，折花思远人。鸣雁不我待，霜露日夜新。愿言垂采摘，岁晏委荆榛。空斋日无事，起坐横鸣琴。明月入我牖，照见万古心。古风不复还，中有太古音。置琴挂壁上，吾道无古今。戚戚去故里，辛苦从军行。黄沙翳白骨，麟阁垂功名。西北秋风至，日暮愁云生。火烧白草冈，水断黄河声。天寒马屯缩，仰天为悲鸣。男儿贵死难，义重鸿毛轻。南登雕阴坂，北望骠骑营。驻马千丈坡，射雕万里程。西北有高城，来往交河道。古来征战地，白骨埋秋草。人寿非金石，生男不待老。不敢上谯楼，唯恐愁绝倒。秦时筑上郡，汉家事西鄙。边兵鏖雨雪，血涨黄河水。千秋万岁后，魂魄来游此。一诵古战场，悲风来万里。"
"送李按察十首","金","赵秉文","豫章蔽牛马，郢匠斧以斯。太阿断犀象，补鞋不如锥。君子识其大，不为流俗移。青云自兹始，功业当及时。全齐十万户，绣衣付儒臣。往时佩犊者，今日扶犁人。潜鱼游清波，脱兔思荒榛。贤哉渤海守，盗贼皆吾民。汉儒事章句，去道利乃倍。桓谭谓子云，此事今独乃。岱岳小天下，齐鲁复何在。会当登日观，一目了沧海。好酒无深巷，急足无善迹。一伪丧百诚，中和为士则。泽中一寸镜，解引万里色。往时王广道，山东化遗德。堂堂竹溪翁，如天有五星。篆籀深汉魏，文章仿六经。后生玩华藻，骫骳媲白青。善哉刘与李，斯文见典刑。西方有佳人，贻我白玉琯。吹之和八风，元气生虚窾。翩翩两青鸟，云是王母遣。天长道路阔，音信何由展。皎皎霜雪练，寒女机中出。织成天吴凤，被之臧获质。如何穷乡士，九月犹絺绤。不见王逸宾，抱穷守空室。君侯下车日，百城风凛如。公馀一炷香，溪山奉晏居。治要无多言，所贵一字虚。所以曹相国，不读城旦书。本心如水镜，功名时翳之。少焉尘累尽，万象复在兹。水冷知天寒，弦高觉柱危。世无斋心友，谁知此襟期。二豪角谈锋，气涌胸中山。达士兀无言，双手缩袖间。理胜是非遣，道在禽鱼闲。回也真不愚，高风藐难扳。"
"涿郡先主庙二首","金","赵秉文","炎烬终四百，海飞群雄奔。蛟龙离旧隐，豺虎瞰中原。仗义公天下，岂料中山孙。间关拒赤壁，颠沛乞荆门。刘郎非娇客，肯市一女恩。譬如鞲上鹰，既饱则飞翻。山阳公安在，洒泪西南坤。区区一隅地，鼎立争雄尊。灭魏壮图屈，窥吴遗恨存。呜呼永安宫，慷慨临终言。老瞒安足雄，死面腼奸魂。仁与不仁耳，成败何必论。天乎未厌汉，河洛不足吞。盗子复为盗，丕乎犹子元。等为一亡国，善恶终不谖。当时五丈桑，墙头摇羽葆。草木尚有情，人心不如草。缅怀车盖翁，三顾隆中老。乾坤一草庐，鼎足事已了。艰危奉命际，流涕出师表。一时会风云，千古事蘋藻。野农复何知，尚说官家好。筳卜传神语，瓦釜荐行潦。泸水耕馀村，范阳行处道。天留西日迟，地狭东风早。风霜惨燕雁，岁月愁蜀鸟。亦复梁父吟，尘埃惊潦倒。"
"和渊明拟古九首","金","赵秉文","亭亭涧底松，婉婉窗前柳。秾华能几时，不耐风霜久。感君倾意气，遂托金石友。膝上横秋霜，中筵列杯酒。酒朋相知深，剑朋终不负。时运有代谢，交情随薄厚。寄言岁寒姿，枯荣复何有。停杯且勿饮，剑歌巳三终。男儿重意气，结发早从戎。生当为世豪，死当为鬼雄。惊沙射人面，日暮来悲风。空拳冒强敌，力向阴山穷。仍闻霍嫖姚，万骑出云中。小智多自私，大方乃无隅。一毫纳万象，万象非卷舒。日月为我牖，天地为我庐。曲士窘囚拘，一身无容居。我梦登日观，青天入平芜。俯视但一气，二豪彼何如。忆昔穆天子，侈意穷八荒。昆崙入马蹄，蘧庐视明堂。王母为之谣，白云何茫茫。凭高俯九州，块如蚁聚场。归来越河关，万坟压嵩邙。遂令学仙子，闻风心激昂。汉武千秋露，淮南八公方。至今瑶池会，空为后代伤。客从远方来，气貌充以完。鞍马光照地，怪我儒衣冠。问君何苦心，所慕惟孔颜。古岂无贤豪，十六子八关。独携无言子，流盼青云端。芝兰吐幽芳，山水发清弹。愿为九皋禽，接翼万里鸾。挥手欲谢客，所惧非饥寒。吾道无淄磷，万古常如兹。奈何中智下，谓彼不知时。与世颇殊好，譬如渑与淄。我欲质所从，登高望九疑。路逢古渔父，长歌沧浪辞。出门异所见，退坐还自思。当世固殊古，古人不吾欺。翩翩出林鸟，日暮将何之。倚檐送归尽，聊欲弦吾诗。西北有佳人，楼上拊云和。一鼓别鹤操，再弄求凤歌。弦声几欲绝，哀音何其多。昔为掌中珠，今为路傍花。壮年不再得，花落将如何。张衡咏思玄，屈平赋远游。高情薄云天，意气隘九州。朝攀扶桑枝，夕饮溺水流。翻然不忍去，无女哀高丘。严霜下百草，岁律聿其周。萧兰共憔悴，已矣吾何求。青青一本兰，俟时吾将采。不采庸何伤，香色终不改。太阳颓西泛，明月生东海。日月如飞梭，荣华不相待。寄言纫佩子，无贻后时悔。"
"遂初园八咏 遂初园","金","赵秉文","人生衣食尔，所适饱与温。逮其得志间，归心负初言。少壮慕富贵，老大忧子孙。此心本无累，利欲令智昏。嗟我复何为，未能返丘园。物外恐难必，开图对一尊。平生功名心，世路多崎岖。年来忝闻道，何者非夷涂。庄后桑百本，庄前芋数区。草屋三四间，榆柳八九株。僮仆足使令，鸡犬应指呼。商钮向我言，官岂不足欤。如何天壤间，不容七尺躯。忘身百事懒，忘心一物无。忘已又忘物，兀然同太虚。不皦亦不昧，无毁亦无誉。不向醉乡醉，即归愚谷愚。"
"和渊明归田园居送潘清客六首","金","赵秉文","身行半天下，何处无名山。苏门天下胜，筑室不待年。曩时孙公和，今代潘子渊。无家安四壁，治生惟寸田。去国行万里，往寄三茅閒。山川半豺虎，一水不得前。寄谢李龙眠，为我写风烟。曲肱画图里，卧游西山颠。尚恨画中隐，不得招闲闲。有愿何必遂，古人岂尽然。人生本无累，世路自羁鞅。悠悠尘中境，翳翳霞外想。苏门有佳处，怅望不得往。遥知西山下，烟雨薇蕨长。有愿神莫违，谁谓河水广。梦逐西飞鸟，一夕骑眇莽。万国角声里，日暮行旅稀。幽人如野鹤，思逐南云飞。冥冥花经眼，冽冽风吹衣。平生香火愿，毋使寸心违。堂堂鸠林师，法喜以为娱。谈道有原委，百川会归墟。城市挽莫留，野性山林居。年荒拾橡栗，湿柴烧橛株。尚怜陶与陆，问讯今何如。当时莲社人，寥落今几馀。脩静复西去，而独逃空虚。蓝舆会相访，容我醉时无。昨日游东城，今日复南陌。偶逢素心人，把手便欢适。一谈复一笑，不觉日西夕。骑马穿市桥，矫首望林隙。归来掩关卧，尚恨为物役。四论喜僧肇，玄文笺陆绩。会当投绝学，缮性终何益。驾牛函谷关，跨鹿涡水曲。相期无翼飞，岂不贤尊足。他年东坡翁，一衲归玉局。相哀老不死，分我一寸烛。千年暗室中，一旦得朝旭。"
"河中八咏 舜井","金","赵秉文","一水独泠然，浮云几变迁。心知思舜处，时见井中天。让伐理难全，求仁岂怨天。乾坤吾道独，宇宙此山传。不肯食周粟，犹应饮舜泉。冥鸿饥欲死，落日唳昏烟。楼成鹳鹊几时还，人去楼空境自闲。地接连城秋水渡，河分两岸夕阳山。汀烟冉冉分秦树，陇雁依依度晋关。千古废兴还造物，暂携风月出尘寰。黄河城上逍遥楼，何人能作逍遥游。断霞落日今犹古，明月清风春复秋。千里兵尘常漠漠，五年心事漫悠悠。中条太华不忍见，云自高飞水自流。天宝虏骑兴渔阳，首提孤军起朔方。扫除欃枪廓氛翳，再使日月光吾唐。丹青淩烟谁第一，功业汾阳异姓王。当时太尉亦雄伟，天不憖遗壮士伤。河中重镇甲天下，浑公与公屹相望。时危英雄常恨少，抚壁再拜涕泗滂。诸酋下马识公否，公虽云亡像在堂。吴生大士十六像，岁久尘昏蛛网丝。真物从来有真赏，息轩为作證明师。一默传心已失机，更求形似转成痴。至今遗像兀不语，犹似当初问法时。过客纷纷总不知，先公事迹竹溪碑。坡轩不荐山僧意，也觅西厢待月诗。"
"会灵观即事二首 戊寅五月十六日试宏词","金","赵秉文","灵宫初雨馀，散策步幽径。深樾不见人，微风度疏磬。心闲偶无事，虚极自生听。时复静中喧，归禽暮争暝。欹枕北窗风，书叶久未定。午梦破华胥，起看松阴正。闲居观物化，静处见天性。鸣鸠亦何为，谷谷自相应。"
"题赵琳画东坡石上以杖横膝扇头二首","金","赵秉文","庙堂竟何人，此老乃石上。盘礴万古胸，入此一藤杖。击去荆舒蛮，扶来司马相。君看熊虎颜，百兽不敢傍。东坡谪岭南，一笑六根净。食骨不弃馀，又使群狗竞。手中果何物，乃是照邪镜。尔曹何足容，以杖叩其胫。"
"拟陶和许至忠二首","金","赵秉文","西日颓残照，北风凛寒威。侏儒饱欲死，幽人独无衣。不上北阙书，甘采西山薇。曾子已再化，宁蘧早知非。岂不乐仕宦，恐与心事违。柴桑旧三径，吾行其庶几。尚怜渊明翁，颇负责子讥。隐几茅檐下，聊欲曝斜晖。归田有何乐，佳处正在兹。闲与老农语，夜雨深一犁。行年近六十，悠悠复何之。有田足我食，有布成我衣。富于黔娄生，乐于荣启期。妻子愠见言，一点不上眉。吾师有遗训，贫贱不能移。"
"拟东坡谪居三适 旦起咽日","金","赵秉文","老人畏朝寒，常恨为物役。爬搔未云已，简书催我出。尔来先朝参，晨起喜见日。王事有期程，安能待子息。披衣向东方，聊复效龟吸。渐渐支体柔，谷谷真气入。少焉肝肠暖，阳和通百脉。吾年六秩馀，前路那可必。未来不吾预，已逝安容息。及此未病閒，聊冀一溉益。清晨了公事，及午身得闲。南荣有晴日，曝背于其閒。稍稍阳光舒，融融和气还。时携一册书，眼花纷斓斑。倦即枕书卧，散尽腰脚顽。清于三杯馀，甜胜一味跧。人间有此适，不忧天公悭。世人慕暖热，肉屏醉云鬟。虽得一饷乐，忧喜常相关。痴儿亦笑我，市中有樵山。京师苦寒岁，桂玉不易求。斗粟换束薪，掉臂不肯酬。日粜五升米，未有旦夕忧。近山富黑瑿，百金不难谋。地炕规玲珑，火穴通深幽。长舒两脚睡，暖律初回邹。门前三尺雪，鼻息方齁齁。田家烧榾柮，湿烟泫泪流。浑家身上衣，炙背晓未休。谁能献此术，助汝当衾裯。"
"仿圣俞月出断岸口二首","金","赵秉文","末伏暑尚在，雨点落未落。梦觉起视夜，缺月挂屋角。残星横斜河，晨鸡号天风。幽人窗中眠，纱厨明秋空。"
"渡水僧二首","金","赵秉文","落日前溪渡，钟声隔岸闻。秋水深可涉，挽衣踏行云。行云忽破碎，波动生鱼鳞。化为百千我，何者为我身。此身尚非我，况复影中人。画师真具眼，了此起灭因。三生嗣幻梦，一笑语前尘。一僧杭中流，杖笠行相随。波纹生足指，照影光瀰瀰。一僧到彼岸，前引如导师。腰间两不借，身外一伽黎。一僧方欲涉，结带如有思。前山鸟飞夕，后山云起时。君看眉颊间，中有摩诘诗。"
"和渊明饮酒二十首","金","赵秉文","翩翩万里鹤，日暮将何之。昏鸦择所安，笑汝不知时。孔席不暇暖，此理吾何疑。尚愧渊明翁，浊酒时一持。少长慕富贵，老大思丘山。一为妻子累，不肯践斯言。误落尘网中，黾勉四十年。吾衰有儿子，门户幸可传。漆园去我久，举世少真情。晋宋多名流，惜哉亦虚名。浮虚忘轩冕，踰检称达生。渊明初亦仕，不为宠辱惊。笑彼夸毗子，空谈竟何成。贫贱岂不苦，仰慕冥鸿飞。富贵岂不乐，乃有黄犬悲。苦乐各异趣，嗜好从所依。我欲作九原，独与渊明归。挂冠不待年，况此齿发衰。遥酹一杯酒，毋使寸心违。琳宫杂蛙黾，颇厌鼓吹喧。既久少人事，却爱幽居偏。南轩有奇趣，云峰可当山。一雨溪水涨，稍稍鱼鸟还。我亦乐其乐，可为静者言。好丑无定在，当时者为是。弥子当宠时，安知后来毁。世道每如斯，吾生幸不尔。举世尚五弦，安事矜绿绮。少年喜草书，临池学伯英。纵横挟造化，如见万物情。墨濡四溟窄，笔落三山倾。年来颇自笑，惜哉以技鸣。白首竟无得，俯仰愧此生。秋菊有至性，霜松无俗姿。采采黄金花，笑抚苍烟枝。偶有杯中物，成此一段奇。白云南山来，出岫复何为。醉卧东轩下，聊脱人间羁。今日好天气，清晨雪云开。东风如故人，适我平生怀。忽见南来燕，孤雌与雄乖。暮归主人堂，梁间已双栖。巢倾覆其子，又补新巢泥。翩翩随阳雁，幽贞苦难谐。江湖偶相失，咫尺云路迷。哀哀霜雪际，独向胡天回。鸷鸟闭笼中，举翮触四隅。骐骥驾盐车，局蹙困中途。虽然遭识拔，未免为人驱。傍观信美矣，自愧良有馀。不如两无累，还我田园居。千载渊明翁，谁谓不知道。闲赋责子诗，调戏乃娱老。杜陵盖自况，亦岂恨枯槁。壶觞清浊共，适意无丑好。归来五柳宅，守我不贪宝。长啸天地间，独立万物表。忆昔告归老，方属耆指时。眼昏头半白，誓将从此辞。几年不得谢，因循到今兹。耳聩左目盲，决去吾何疑。君恩虽云重，窃禄良自欺。乘流且复逝，遇坎将安之。昔我谢事时，曾造老衲境。谓言方闲去，如醉不得醒。至要无多言，退步心自领。一朝桶底脱，露出囊中颖。有如暗室中，照耀赖烛炳。严风大泽枯，霰雪寒威至。此时陶彭泽，相与父老醉。醉不必相扶，颠倒无伦次。处世贵无名，不知斯我贵。斯人今已亡，三叹有遗味。忆我滏水阳，经营五亩宅。修竹几万竿，今为狐兔迹。相逢问乡旧，里巷不盈百。艰难惊独在，鬓发飒已白。一醉齐彭殇，无为空太息。幽居淡无事，雅志了玄经。眼花憎文字，悠悠竟无成。中夜起不寐，披衣守寒更。梅竹散清影，素月流广庭。孤鹤閟逸响，切切寒虫鸣。抚卷长叹息，慷慨恻中情。渊明虽不仕，爱此北窗风。曲肱枕书卧，乐亦在其中。时持一杯酒，赖此齐穷通。大笑杯中蛇，晚矣悟雕弓。汉儒传注学，未为无所得。秦火少完书，岂免乌焉惑。后儒补罅漏，圣道稍开塞。俗士喜操戈，又一秦相国。且共欢一觞，多言不如默。昔我平生友，峨冠及偕仕。居官不避事，力学固为已。非无济时策，垄断亦云耻。行年未六十，赍志没蒿里。蹇予随朝班，星霜几四纪。譬如远寻客，日暮行所止。养志归田庐，晚节犹可恃。渊明非嗜酒，爱此醉中真。谓言忘忧物，中有太古涥。回首市朝中，万事牛毛新。去年持使节，悠悠过西秦。宫阙随飞烟，衣冠化埃尘。当时凭轼士，慷慨嗟徒勤。所以山林客，乐与鱼鸟亲。西登太华顶，旷望长河津。寄谢三峰云，聊欲滥吾巾。誓将从此去，笑谢当途人。"
"和韦苏州二十首 西涧","金","赵秉文","雨荒竹径草丛生，树隔前溪一犊鸣。步寻幽涧疑无路，忽有人家略彴横。近壑敛暝色，远山犹夕晖。声从烟际起，复向烟中微。随风散林野，渡头人未归。双阙耸岧峣，神斧忽中断。一水从中来，千龛道傍满。步逐麋鹿迹，讵知朝市情。负薪南涧曲，荆棘雨中行。呼儿问牛饱，又向山田耕。石润云生衲，崖倾月照禅。晒衣横竹锡，洗钵落岩泉。但见山花发，幽居不记年。明从暗中去，暗从明中来。流光不待晓，闇尽玉炉灰。万籁静中起，犹是生灭因。隐几以眼听，非根亦非尘。新移白阁峰，远访中条客。结茅授经台，共坐云间石。松龛读易朝，月窗谈道夕。从此到终身，区中了无迹。清溪雾气散，水涵天影空。白云翻著底，移舟明镜中。鸟近前滩白，花移别岸红。遥知夜来雨，山色翠如葱。冷晕侵残烛，雨声在深竹。惊鸟时一鸣，寒枝不成宿。惊湍泻石崖，百步无人迹。爱此喧中静，聊布安禅席。水无激石意，云何转雷声。仁者自生听，达士了不惊。心空境自寂，淡然两无情。不见竹间僧，但闻花外磬。敲槛出鱼游，巢檐知鸟性。云蒸坐禅石，露湿行道径。夜寂一灯残，山月来破暝。松轩风扫静，终日闭门居。犬卧青苔地，鸟衔红柿初。瓶残夜禅起，经润雨翻馀。自是少人迹，非关往来疏。行转青溪又别峰，马蹄终日认樵踪。翠微深处无人住，寺在深山何处钟。十去龙沙雁，年年九不归。烟尘犹未息，莫近塞云飞。兹寺废已久，经构昔未遑。一朝焕金碧，煌煌耀东岗。文母开大施，天厨来众香。萦回转佛阁，窈窕閟禅房。平地俯归鸟，高斋在上方。宿云不归山，野水自成塘。道人如水镜，见者心清凉。理胜是非遣，虑淡形迹忘。归鞍惜清境，伫立暮天苍。薄暮潇潇雨，何人独倚栏。濛濛山气重，漠漠水纹寒。草际光犹泫，松梢滴未乾。灯前未归客，无梦到长安。幽居少人事，有客来不速。炉内火正红，尊中酒新绿。高斋始闻雁，隔窗时动竹。何当风雪夜，抱被还同宿。了无车马迹，终日掩禅关。不下溪头路，坐看檐际山。好鸟破午寂，幽花淡春闲。簪组方为累，来游不知还。冠带事朝谒，清坐弹鸣琴。以彼尘外趣，远我遗世心。岸帻送归鸟，隐几见遥岑。聊得静者乐，岂必居山林。"
"仿刘长卿出塞二首","金","赵秉文","上山摇白旗，下马驻旌麾。虏骑数重合，汉人三日围。天寒短兵接，日暮战声微。万里天山北，招魂葬不归。初从召募军，麾下点行频。衣上两行泪，灯前万里身。鼓声青海振，战骨黑山尘。落日边风起，萧萧愁杀人。"
"仿张志和西塞二首","金","赵秉文","一叶黄飞一叶舟，半竿落日半江秋。青草渡，白蘋洲，归路月明山上头。白头波上白头人，黄叶渡西黄叶村。山几朵，酒盈尊，落日西风送到门。"
"梅花引 过天门关作","金","赵秉文","山如峡。天如席。石颠树老冰崖坼。雪霏霏。水洄洄。先生此道，胡为乎来哉。石头路滑马蹄蹶。昂头贪看山奇绝。短童随。皱双眉。休说清寒，形容想更饥。□□□。□□□。□□□□□□□。□□□。□□□。□□□□，□□□□□。杖头倒挂一壶酒。为问人家何处有。捋冰髯，暖朝寒，何人画我，霜天晓过关。"
"捕蝗感草虫有作二首","金","赵思文","虽是形模不苦争，汝能伤稼我能鸣。谁知竟有长平祸，玉石填来共一坑。草虫悲咽不能言，乱逐螟蝗瘗古原。水底痴龙正贪睡，瓮中蝎虎更衔冤。"
"题均福堂三首","金","郝俣","憧憧车马竞春游，不见溪堂五月秋。卧听云涛舂午枕，梦随鸥鸟落沙洲。为鱼为鸟知谁是，看水看山俱得意。存亡贵贱听天公，只有归休须早计。归休得计即归来，林下空言只可咍。莫待山灵嫌俗驾，却将鞍马觅尘埃。"
"郊行二首","金","郦权","十里脩篁翠拂天，青田漠漠水溅溅。高林忽断惊回首，不觉奇峰堕眼前。溪桥纳纳马蹄轻，竹里人家犬吠声。行尽滩光溪路黑，隔林灯火夜深明。"
"奉使行高邮道中二首","金","党怀英","野雪来无际，风樯岸转迷。潮吞淮泽小，云抱楚天低。蹚?船鸣浪，联翩路牵泥。林乌亦惊起，夜半傍人啼。细雪吹仍急，凝云冻未开。牵閒时掠水，帆饱不依桅。岸引枮蒲去，天将远树来。行舟避龙节，处处隐渔隈。"
"应制粉红双头牡丹二首","金","党怀英","卿云分瑞两嫣然，镜里妆成谷雨天。晓日倚阑閒妒艳，春风拾翠两骈肩。水南水北何曾见，桃叶桃根本自仙。梦想沈香亭北槛，略修花谱记芳妍。春意应嫌芍药迟，一枝分秀伴双蕤。并肩翠袖初酣酒，对镜红妆欲斗奇。上苑风烟工献巧，中天雨露本无私。更看散作人间瑞，万里黄云麦两岐。"
"煦山道中三首","金","党怀英","二年三到水云乡，瘦马凌兢怯路长。野雪未乾春未雨，落鸢飞起暗尘黄。吴歌楚语海山间，织苇苫菰便自安。已作稻塍犹未种，小沟流涩水车乾。海路东南万壑倾，青山孤起压重城。驿亭春半馀寒雪，墙角无人草自生。"
"穆陵道中二首","金","党怀英","沂山一何高，群峰郁孱颜。我行问遗老，云此小太山。望秩有常祀，其神号东安。草荒穆妃坟，雨剥汉武坛。神仙果何在，可想不可攀。千年等一昔，俯仰悲人寰。东望蓬莱宫，咫尺沧波间。重山复峻岭，溪路宛盘盘。流水滑无声，暗泻溪石间。岸草凄以碧，鲜葩耀红丹。高云映朝日，流景青林端。我行属朱夏，欲愒不得閒。山中有佳人，风生松桂寒。"
"雪中四首","金","党怀英","诗人固多贫，深居隐茅蓬。一夕忽富贵，独卧琼瑶宫。梦破窗明虚，开门雪迷空。萧然视四壁，还与向也同。闭门撚须坐，愈觉生理穷。天公巧相幻，要我齐穷通。冲寒起沽酒，一洗芥蒂胸。翻翻雪中鸦，飞鸣觅遗粟。雪深不可求，绕屋啄寒玉。顾我如鸱鸢，多储有馀肉。我亦生理拙，冻卧僵雪屋。日午甑无烟，饥吟搅空腹。岂不知屠沽，肥甘随取足。幸待春雪消，吾犹多杞菊。岁晏苦风雪，旷野寒峥嵘。湿薪烧枯棘，距刺相拿撑。浓烟久伊郁，微焰方晶荧。津津膏乳涨，中有蚯蚓鸣。蓬蒿掇快炬，倏作飞灰轻。馀暖未及惬，睫泪先已盈。幸有邻家酒，时浇肌粟平。岁晏雪盈尺，农夫倍欣然。不作祁寒怨，应知有丰年。笑我寄一室，归耕无寸田。无田吾不忧，饮啄当问天。我看多田翁，租赋常逋悬。低头负呵责，颜色惨可怜。不如拾滞穗，行歌两无牵。"
"村行","金","郭邦彦","芹叶芦花岸两边，钓溪石畔落孤鸢。小畦引入平流水，麻秆森森已拍肩。豆叶芃芃麻叶光，植禾得雨又催黄。田家乐事谁真得，牧子行歌醉叟狂。"
"丙寅刑部中二首","金","高士谈","世事邯郸枕，归心渭上舟。衅来无朕兆，意外得俘囚。忠信天堪仗，清明泽自流。藜羹犹火食，永愧绝粮丘。幽囚四十日，坐稳穴藜床。缧绁元非罪，艰难巳备尝。全家音顿阻，孤枕梦难忘。会有相逢日，牵衣话更长。"
"晓起戏集东坡句二首","金","高士谈","簟纹如水帐如烟，一榻清风直万钱。困卧北窗呼不起，老夫风味也堪怜。清风终日自开帘，吏散空庭雀噪檐。午醉醒来无一事，地偏心远似陶潜。"
"梅花引","金","高宪","蒿火目。藜羹腹。书生宁有封侯骨。长须奴。下泽车。艰关险阻，谁教涉畏途。半生落莫长安道。一事无成双鬓老。南辕吴。北辕胡。功名富贵，情知不可图。槐堂梦。鼓笛弄。驰骤百年尘一鬨。陶渊明。张季鹰。一杯浊酒，焉知身后名。有溪可渔林可缴。须信在家贫也乐。熊门春。浿江云。几时作个，山间林下人。"
"焚香六言四首","金","高宪","抹利花心晓露，蔷薇萼底温风。洗念六根尘外，忘情一炷烟中。满地落花春晓，一帘微雨轻阴。正要金蕉引睡，不妨玉陇知音。纸帐收烟密下，松灰卷火常虚。午寂春閒小睡，人间自有华胥。沈水浓薰甲煎，宫梅细点波津。奕奕非烟非雾，依依如幻如真。"
"和裕之二首","金","崔遵","行李西来便得君，相从回首七经春。君方备悉原思病，我亦私怜仲父贫。底事却成今日别，枯肠难著此愁新。鸢肩火色真将验，马虎何劳更问辛。不幸还能作幸民，十年同醉颍川春。酒船载我虽堪老，仕路有时或为贫。少室山人三日恶，夷门纸价一番新。益知哀乐终年事，未唱骊驹鼻已辛。"
"读裕之弟诗藁有莺声柳巷深之句漫题三诗其后","金","敏之","阿翁醉语戏儿痴，说著蝉诗也道奇。吴下阿蒙非向日，新篇争遣九泉知。莺藏深树只闻声，不著诗家画不成。惭愧阿兄无好语，五言城下把降旌。传家诗学在诸郎，剖腹留书死敢忘。背上锦囊三箭在，直须千古说穿杨。"
"按部道中二首","金","萧贡","窟野河津水没腰，管岑官路雪封条。一年乐事能多少，强半光阴马上消。寒城睥睨插山隅，秋半霜风塞草枯。月转谯楼天未晓，角声吹彻小单于。"
"拟回文四首","金","萧贡","春波绿处归鸿过，夜月明时飞鹊愁。人去附书将恨寄，莫山云断倚高楼。楼上却来楼下待，晚窗春尽断回肠。愁人有说嫌人问，泪洒新诗埽墨香。风幌半萦香篆细，碧窗斜影月笼纱。红灯夜对愁魂梦，老尽春庭满树花。萋萋碧草连天远，杳杳行人几日回。凄雨晚凉空坐久，泪妆残晕湿红腮。"
"莫春山家二首","金","麻九畴","山烟向晚白濛濛，人过梨花树底风。一犬不鸣村径黑，野灯孤起远林中。语阑壮气欲消磨，奈此青灯永夜何。壁上取琴弹一曲，不知天外落银河。"
"复次韵二首","金","麻九畴","五脏太多可，张颐托臞儒。自非何曾家，安得海陆俱。庄周幸有粟，不至鱼肆枯。何劳夷门市，下车朱亥屠。春韭与秋菘，岁晚不供厨。蒿腹不蒿目，大方果无隅。为酱非负口，犹胜范莱芜。岂无青精饭，驻颜炊一盂。岂无菖蒲歜，辟邪如神荼。又岂无椒花，除瘟等酴酥。蒿于数品中，颇同武官粗。数品虽异馔，置之酱可乎。犹材各有施，岂必皆吾徒。公绰优为老，劣于滕大夫。大抵食如士，取之非一涂。君诗志其味，食经有董狐。彼哉鼋羹指，斲棺终莫逋。彼哉萍齑手，竟死珊瑚株。宁如酱以蒿，不出本草图。盖后人好奇，一洗腥砧鈇。为谢馋祟鬼，渠今离我躯。菣可为炙啖，博哉释草儒。奈何骚人咏，不与兰茝俱。青青发陈荄，嫩胜稊生枯。面柔似张禹，气冽如申屠。忽逢易牙口，一日登君厨。君兄昔在日，作事太廉隅。宦游三十年，不治一室芜。尝载米之郡，政如置水盂。不义获八珍，弃之犹堇荼。相对话终日，茗椀无盐酥。见客惟恐迟，遇饭不择粗。无食但有名，穷不亦宜乎。我本寒素士，卧雪袁司徒。臭味偶相似，岂是敦薄夫。见君食蒿酱，取嘲于仕途。和君蒿酱诗，缊袍随衣狐。诗酱两情苦，此债无由逋。蒿荻无弃材，奈此苍松株。何当列铏瓮，一依飨礼图。唯闻广廷乐，不见辕门鈇。此日虽无酱，犹堪养羸躯。"
"元裕之以山游见招兼以诗四首为寄因以山中之意仍其韵","金","麻九畴","石华政可采，负我孤舟篷。胡为红尘里，扰扰槐安宫。山间绿萝月，一照千岩空。洪崖去不返，清游谁与同。空馀松根泉，杂佩流无穷。人心堕泥滓，不如与天通。举头视霄汉，浩露洗心胸。日月两角蜗，天地一粒粟。老盆可径醉，岂择瓦与玉。大笑区中人，朱门丐粱肉。清晓登少室，日夕眺王屋。紫烟晞吾发，碧霞贮我腹。溪中有白云，万事付濯足。物物惬幽情，不独兰与菊。南风入桂树，高叶碧峥嵘。举手戏攀折，上与云烟撑。黄金间白玉，遍地先晶荧。笙箫坐间发，鸾鹤空中鸣。浩歌山谷应，起舞衣裳轻。一尊石上酒，如我浩气盈。目送飞鸿尽，青云万里平。国风久巳熄，如火不再然。流为玉台咏，铅粉娇华年。政须洗妖冶，八骏踏芝田。青苔明月露，碧树凉风天。尘土一一尽，象纬昭昭悬。寂寥抱玉辨，争竞摇尾怜。幸有元公子，不为常语牵。"
"天香","金","景覃","市远人稀，林深犬吠，山连水村幽寂。田里安閒，东邻西舍，准拟醉时欢适。社祈雩祷。有箫鼓、喧天吹击。宿雨新晴垄头，閒看露桑风麦。无端晴亭莫驿。恨连年、此时行役。何似临流萧散，缓衣轻帻。炊黍烹鸡自劳，有脆绿、甘红荐芳液。梦里春泉，糟床夜滴。百岁中分，流年过半，尘劳系人无尽。桑柘周围，菅茅低架，且喜水亲山近。倦飞高鸟，算也有、閒枝栖稳。纸帐紬衾，日高睡起，懒梳蓬鬓。閒阶土花碧润。缓芒鞋、恐伤蜗蚓。侧掩衡门，空解草玄谁信。俗驾轻云易散，赖独有、莲峰破孤闷。世事悠悠，从教莫问。"
"临终诗四首 其三","金","董文甫","白发三千丈，红尘六十年。只今无见在，虚费草鞋钱。无情丧主没钱僧，送上城南无事人。捡尽传灯无尽录，更无公案遮番新。"
"临终二诗","金","韩玉","客自朝那戍，东过古郑原。衰年会凶运，奇祸发流言。白骨将为土，青蝇且在樊。仰呼天外恨，沉思地中冤。母丧半途鬼，儿孤千里䰟。此心终不灭，有路诉天阍。天下无双士，军中有一韩。才名两相累，世道一何艰。旅次穷冬暮，囚孤永夜寒。身亡家亦破，巢覆卵宁完。矍铄鞍仍在，惊呼铗屡弹。丈夫忠义耳，无惜感歌还。"
"汴梁公廨西楼二首","金","路铎","官舍谁言隘，西楼兴不穷。閒云欹枕里，飞鸟捲帘中。风定天还水，烟虚月度松。回观犹有愧，破屋著卢仝。云态看来变，檐阴坐次移。一蝉吟未了，双鸟去何之。薄宦槐安梦，浮名剑首炊。安心元有法，遣兴可无诗。"
"赋丈室碧玉壶善甫赋诗铎亦奉和二首","金","路铎","心知云路等榆枋，戏作方壶当玉堂。虚静自应详止止，逍遥均是一苍苍。心含宝月无中外，身著青霞可颉颃。政尔天游到疑始，觉知谁送竹风香。随人作计鱼千里，知命无忧鸟一天。碧落云深堪避世，九华烟暖可忘年。平章万有归玄览，收拾方心入大圆。上界真人自官府，不妨聊作橘中仙。"
"细香轩三首","金","路铎","花气炉烟总不同，噀青喷翠小窗风。中边故嗅浑无有，心迹相忘忽暗通。阁雨含风户牖凉，闻机才发兴何长。无心孤竹那能尔，自是诗人知见香。霜雪青青玉一丛，肯从桃李借薰醲。不知香界何从立，凭仗清风问箨龙。"
"遂初园诗二首 闲闲堂","金","路铎","行迈已自劳，坐忘犹有为。动静二尘耳，一真非即离。举头见青山，曲肱啭黄鹂。心安万境寂，境转何妨随。尘世一何隘，永怀耿中情。端蓍得吉卜，有鹤戾天鸣。慨然趣予装，云旗渺遐征。鸿濛偶相值，笑我劳经营。驾言还故乡，方寸以道宁。先畴理耘耔，初服纫芳馨。谛观九州事，曾不出户庭。渔父有默识，餔糟愈于醒。"
"刘御史云卿挽词二首","金","雷渊","气干参天拟万寻，圣门梁栋自堪任。豸冠岳岳锋棱峻，凫舄翩翩惠爱深。可忍佳城玉埋土，最哀慈幄血沾襟。传家赖有双珠在，不尔如何慰士林。少同里闬早知音，投分交情雨旧今。乡挍联裾春诵学，上庠连榻夜论心。南山松桂愁霜殒，北地乾坤恨日侵。不得生刍躬一奠，西风吹泪满衣襟。"
"题黄华江皋烟树二首","金","雷渊","疏柳静茅亭，亭下长江路。不见亭中人，萧萧烟景莫。江山万里眼，一亭略约之。黄华未死在，看出画中诗。"
"云卿父子有宛丘之行作二诗为饯","金","雷渊","阳春到上林，百卉纷白红。岸谷稍敷腴，溪光亦冲融。独有石间柏，不落鼓舞中。期君如此木，岁晚延清风。汉庭议论学，倾耳待歆向。君家贤父子，千载蔚相望。读书二十年，闭户自师匠。异端绌偏杂，陈言刊猥酿。刚全百鍊馀，气出诸老上。颓风正波靡，去去作堤障。"
"客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉","金","雷琯","扶桑西距若华东，尽在天王职贡中。一自秦原有烽火，年年选将戍河潼。春明门前灞水滨，年年此地送行频。今年送客不复返，卷土东来避战尘。尽室东行且未归，临行重自锁门扉。为语画梁双燕子，春来秋去傍谁飞。灞水河边杨柳春，柔条折尽为行人。只愁落日悲笳里，吹断东风不到秦。累累老稚自相携，侧耳西风听马嘶。百死才能到关下，仰看犹似上天梯。上得关来似得生，关头行客唱歌行。虚岩远壑互相应，转见离乡去国情。前歌未停后迭呼，歌词激烈声呜呜。天下可能无健者，不挽天河洗八区。折来灞水桥边柳，尽向商于道上栽。明年三月花如雪，会有好风吹汝回。行人十步九盘桓，岩壑萦回行路难。忽到商颜最高处，一时挥泪望长安。西来迁客莫回首，一望令人一断䰟。正使长安近于日，烟尘满目北风昏。"
"信陵馆酒间二首","金","雷琯","閒过信陵饮，有怀信陵君。君去日已远，谁怜抱关人。径携一壶酒，往酹公子坟。坟科久已平，墓木几为薪。泉扉锁长夜，千载不复晨。昔与贤俊游，今为狐兔邻。豪贵竟安在，念之心纷纭。有生会归尽，但恐后无闻。此意不可必，且醉梁园春。维昔有迂叟，树桐彼高冈。殷勤为封植，遂欲栖凤皇。桐生日已长，凤来殊未央。维凤览德辉，非时讵来翔。枝干枯以死，志愿终莫偿。忆在西周初，飞下岐之阳。裴回不能去，和鸣声锵锵。文王既已没，千载徽音亡。咄尔叟何为，而欲发其光。空令枯株上，日晏啼鹙鸧。"
"古意四首","金","雷琯","美人伤独宿，窈窕春闺深。素手卷翠被，当窗调玉琴。危弦奏苦调，清歌抗哀音。弦绝歌复咽，起作薄命吟。妾如朱槿花，含英愁晏阴。郎如青铜镜，照面不照心。不怨不照心，但惜飞光沈。且留连理枕，莫捲合欢衾。傥君回馀辉，欢盟尚可寻。对酒不能饮，拊剑自度曲。一唱行路难，歌与泪相续。朝为杨朱泣，莫作阮籍哭。古道尽荆棘，新蹊苦薋菉。曲行违吾心，直行伤我足。曲直无适从，昂头羡鸿鹄。绵绵兔丝草，濯濯柽树枝。结根偶相值，引蔓缠绵之。春风一披拂，柯叶含荣滋。弱质附美荫，百龄誓不违。清商忽用事，霜飙䬃已凄。岂意百尺条，同此寸草萎。委蔓失所托，憔悴徒伤悲。知君无岁寒，何用相因依。贤王悲坠屦，贤妇念遗簪。重在不忘故，微物何所钦。嗟我昔游友，云路扬徽音。讵念宿昔好，弃掷各飞沈。昔如胶投漆，今如辰与参。桃李虽成蹊，谅无松柏心。"
"高丽馆中二首","金","蔡松年","蛤蜊风味解朝酲，松顶云痴雨不晴。悄悄重帘断人语，碧壶春笋更同倾。晚风高树一襟清，人与缥瓷相照明。谢女微吟有深致，海山星月总关情。"
"淮南道中五首","金","蔡松年","南楚二月雨，淮天如漏卮。畏途泥三尺，车马真难栖。却思閒居乐，雨具无所施。高枕听檐声，炉烟晕如丝。吾年过五十，所过知前非。颜鬓日苍苍，老境行相追。?槔听俯仰，随人欲何为。归计勿悠悠，出处吾自知。南渡国不竞，晋民益疮痍。陶翁遂超然，不忍啜其醨。北窗谈清风，慨望羲皇时。道丧可奈何，抱琴酒一卮。三年镇阳游，春归绿扶疏。樱笋媚园林，日长閒枕书。行复当此时，凉尘暗归涂。会洗酴醾雪，月波浮秘壶。镇阳亘西南，山河在图画。花雨草烟间，人家或僧舍。经行每怅然，真赏知未暇。待予篮舆归，香火复莲社。"
"庚申闰月从师还自颍上对新月独酌十三首","金","蔡松年","伊昔三年前，淫雨催行辀。青灯忽今夕，华屋映高秋。华屋亦何为，百年竟山丘。适意在归与，肉食非我谋。大块本何事，遑遑劳一生。所过种陈迹，岁月如流星。贪夫甘死祸，幅纸驰虚名。晋室有先觉，柴桑老渊明。我家恒山阳，山光碧无赖。月窟荫风篁，十里泻澎湃。兹焉有乐地，不去欲谁待。自要尘网中，低眉受机械。人言归甚易，但苦食不足。必使极其求，万钟不盈腹。处世附所安，无祸即无福。却视高盖车，身宠神巳辱。我本山泽人，孤烟一轻蓑。功名无骨相，彫琢伤天和。未能遽免俗，尚尔同其波。梧桐唤归梦，无奈秋声何。孟夏幽州道，上陉车轣辘。旌旗却南行，飞电随马足。行穷清颍水，不辨洗蒸溽。吾生岂匏瓜，一笑为捧腹。灯花何太喜，似报天雨霁。客情念还家，如瞽不忘视。到家问松菊，早作解官计。青镜发萧萧，及此霜雪未。鸣蛙属官私，庸儿固可笑。江山本谁争，但苦归不早。物情閒始见，宛转为君好。区区乞鉴湖，多事怜贺老。天下任之重，人物古难得。谁为经济才，有亦未易识。吾曹与鸡鹜，官仓等伏食。行将问征途，满眼西山碧。懦微莫如我，往往从险艰。譬之驱山麋，八銮困天闲。岂惟物违性，成功亦良难。风烟念何地，野水长松閒。出处士大节，倚伏殊茫茫。绝交苟不作，自足存嵇康。哲人乃知机，曲士迷其方。顾我类社栎，匠石端相忘。问舍前年秋，已买潭西地。高明鬼所瞰，聊取风雨蔽。濒溪树嘉木，成阴十年计。仍当作茅舍，名之以今是。斯言巳譊譊，要未离忧患。何时但饮酒，臧否了不关。不饮逝者多，秋草麒麟閒。怀哉竹林人，吾方仰高山。"
"庚戌九日还自上都饮酒于西嵓以野水竹间清秋岩酒中绿为韵十首","金","蔡松年","鸡群媚稻梁，老鹤日疏野。人言随其流，故有不同者。骨相乃封侯，铜腥能使鬼。文章亦可怜，不直一杯水。在昔安九鼎，功名照帛竹。贞观用玄成，一士天下足。忧国在肉食，敛玉峨清班。吾曹漫浪人，合眼松云间。閒居度重九，昔贤爱嘉名。霜菊有正色，糟床逢圣清。平生一丘壑，晚堕法家流。一点无俗物，今年真好秋。谢公既经世，永怀东西岩。翠袖乱春光，轻云点风鬟。我得秋风暇，鲈鱼一杯酒。佳人发浩歌，此乐当不朽。去年哦新诗，小山黄菊中。年年说秋思，远目惊高鸿。韪哉生处乐，陵谷异风俗。南枝吾永安，笑抚西嵓绿。"
"大江东去 九日作","金","蔡松年","离骚痛饮，问人生佳处，能消何物。江左诸人成底事，空想岩岩青壁。五亩苍烟，一丘寒玉，岁晚忧风雪。西州扶病，至今悲感前杰。我梦卜筑萧閒，觉来岩桂，十里幽香发。磈磊胸中冰与炭，一酌春风都灭。胜日神交，悠然得意，离恨无毫发。古今同致，永和徒记年月。倦游老眼，放閒身、管领黄华三日。客子秋高，茅舍外、满眼秋岚欲滴。泽国清霜，澄江爽气，染出千林赤。感时怀古，酒前一笑都释。千古栗里高情，雄豪割据，戏马空陈迹。醉里谁能知许事，俯仰人间今昔。三弄胡床，九层飞观，唤取穿云笛。凉蟾有意，为人点破空碧。"
"鹧鸪天","金","蔡松年","解语宫花出画檐。酒尊风味为花甜。谁怜梦好春如水，可奈香馀月入帘。春漫漫，酒厌厌。曲终新恨到眉尖。此生愿化双琼柱，得近春风暖玉纤。秀樾横塘十里香。水花晚色静年芳。胭脂雪瘦薰沈水，翡翠盘高走夜光。山黛远，月波长。莫云秋影蘸潇湘。醉魂应逐凌波梦，分付西风此夜凉。"
"田若虚游龙门宝应用天随子体赋诗因次其韵二首","金","魏抟霄","少室右臂禹所断，开排清伊来高寒。土肉养石自古秀，山腰流泉无时乾。佛髻滴滴染湿翠，松风飕飕鸣惊湍。白傅巳矣不可见，予谁从之投归鞍。阙塞若厩马，奔腾多奇厖。悫尔不可沮，西来何悾悾。骏足忽勒破，英才如拘庞。有客善体物，新诗留僧窗。晏辈岂足道，微澜生盆缸。径续杞菊意，来浮玻璃江。吏部昔窜谪，犹能题临泷。况此六大寺，磓堂时鸣桩。紫翠出万瓦，天风旋珠幢。兴寄百斛鼎，无才谁其扛。会听项籍约，吾将从之降。"
