"题目"，"朝代"，"作者"，"内容"
"踏莎行","清末近现代初","袁克文","如我昏沈，匪伊朝夕，寸心终古无人识。灵犀一点有时通，除非马角乌头白。长夜漫漫，空房寂寂，香篝前度烧安息。罗帏直入月无猜，瓶花开落谁怜惜？"
"浪淘沙","清末近现代初","袁克文","临去转秋波。蹙损眉蛾。屏风六曲软烟罗。便是回头人已远，好在情多。夜半复经过。意态阿那。笑看白发醉颜酡。说与梅花同不睡，睡又如何？"
"宴集桃李花下兴言边患夜分不寐","清末近现代初","黄节","春色满中原，东风忽吹至。繄彼桃李花，笑知酒阑意。古人秉烛游，吾今独何志。草堂来故人，为我道时事。坐花且开筵，芳菲拂剑鼻。草木犹春荣，世运何大异。东望春可怜，千里碧血渍。山高风鹤哀，将军死无地。泱泱东海雄，一旦委地利。岂无鸦儿军，不可收指臂。兵事三十年，嗟嗟阃外帅。丈夫拊髀惊，冲冠裂目眦。我少学兵法，亦明古武备。何必怯舟师，何必畏利器。苟得死士心，无敌有大义。天下岂无人，苍苍果谁寄。边风吹虫沙，霾雾走魑魅。壮士怀关东，举酒问天醉。花落竟无言，奈何夜不寐。"
"谒九江朱先生祠","清末近现代初","黄节","横流沧海变，屹立礼山祠。接地吾私淑，登堂识本师。九江儒学派，三晋使君碑。不必遗书在，闻风百世思。"
"草堂留别呈简岸先生","清末近现代初","黄节","乾坤感高义，小子愧非材。道在斯人与，时危讲席开。青山卧龙宅，紫水钓鱼台。别路多风雪，天心数点梅。"
"九日登龙华塔同诸贞壮邓秋枚","清末近现代初","黄节","九日龙华车似水，客中聊复作清游。一江入海浑成瘴，百里无山只见秋。强欲登临过此日，未须流涕对高丘。茱萸各有乡关感，难遣天涯共倚楼。"
"沪江重遇罗敷庵歌席中赋赠","清末近现代初","黄节","五年汝去更何之，又听琵琶水一涯。雨雪渐多残醉后，江湖同在未还时。空留异代增萧瑟，剩有馀生付别离。故伎几人今亦尽，不须临老放杨枝。"
"题郑所南诗集后","清末近现代初","黄节","交游著作都应绝，惟有伤心郑忆翁。早悟此身原是累，孰知吾道不能同。孤怀痛在沧桑外，世事真随江海东。零落一编亦何补，感人终古是闻风。"
"与潘若海步月归作","清末近现代初","黄节","去去宁为燕雀知，海天无语独归迟。渐看襟袖生微月，已见蓬莱异昔时。回首朔风殊污我，呕心来日复如斯。似闻缓缓琵琶响，休问江边弹者谁。"
"岁暮示秋枚","清末近现代初","黄节","来日云何亦大难，文章尔我各辛酸。强年岂分心先死，倦客相依岁又寒。试挈壶觞饮江水，不辞风露入脾肝。何如且复看花去，蓑笠人归雪未残。"
"除夕有怀广州故人兼送刘申叔元日东渡","清末近现代初","黄节","出门以往缘何事，可惜年光付淼漫。已听鹃声不归去，且从马上报平安。残宵漏尽无多雨，近海楼高特地寒。况是故人临别际，平明风雪满林端。"
"生朝","清末近现代初","黄节","堕地未容窥究竟，春风回首独分明。桑能贯矢身安托，柳已成围事屡更。歌哭且留他日泪，死生齐迸此时情。引縆负尽人间世，恐食飞鱼得更生。"
"春寒夜校张苍水集","清末近现代初","黄节","冰槎海上若为情，使我今宵涕泪横。知有鬼神瞰幽独，故于文字见精诚。遗书已烬犹悬禁，剩句相传有窜更。难起谢山同检校，善存还欲不分明。"
"清明忆广州","清末近现代初","黄节","游子光阴短更赊，踏青何事在天涯。追寻少日原孤露，忽漫经春又落花。客里看人归上冢，醉中垂醒梦还家。断魂正是江南路，日暮寒烟拂柳斜。"
"南归，甫抵家门，次儿绶华遽殇。吟咏概绝，两月有馀。小暑日，独坐海幢寺后园，得句","清末近现代初","黄节","鹤鸣失和只增伤，往复吟成鬓渐霜。历览死生元可了，岂知人世未能忘。荒畦野竹新添笋，落日僧寮已爇香。平日寻常经眼事，今朝惟有断人肠。"
"海舟夕眺","清末近现代初","黄节","万里波平风乍吹，茫茫相对若为移。孤樯燕落知山近，沧海尘生惜月迟。被酒不眠犹作梦，出门无语独题诗。老怀亦有云鬟感，解忆长安异昔时。"
"邻歌","清末近现代初","黄节","不分弹槽逻逤檀，此时都作定中观。流云滞汉还倾听，片月沉江已向残。息影且为明日计，无眠方觉早秋寒。江湖正自伤摇落，纵有邻歌讵解欢。"
"独夜","清末近现代初","黄节","万态今归静里看，悠然天地日相盘。世长不与形先腐，泪浅无如酒亦残。往事梦随流水去，幽花香閟曲房宽。张衡自有思玄赋，只是悲忧欲塞难。"
"七月二十二日江楼晓起","清末近现代初","黄节","愁里题诗聊代泪，晓来一雨已知秋。残炱羃䍥帘间幕，飞雁萧条江上洲。剩欲出门向谁是，坐看孤影与吾谋。无端汽笛牵人意，碧海苍波是广州。"
"寄和刘三将之杭州留别原韵","清末近现代初","黄节","武林一水盈盈际，心远惟添往复情。湖堧诗能先雁到，海滨风已入秋明。愁来杯杓沉吟过，别后菰芦寂寞生。同是客游吾少住，迷阳今日却妨行。"
"秋雨初晴得高天梅见怀诗还答","清末近现代初","黄节","别后寄书能慰我，江楼应识此时情。日斜鸦倒回天影，雨过车留碾石声。顿觉须眉有秋气，强扶魂梦惜新晴。凭君饭颗山头见，不为题诗太瘦生。"
"近状书寄广州何君选张筱文","清末近现代初","黄节","恐我不堪憔悴死，狂歌度日复何如。苍云白雁自南北，浊酒素琴相起居。身外行楸还列列，梦中飞蝶觉蘧蘧。鸣条已为秋风感，缄尽伤心寄尺书。"
"题陈白沙先生自写诗卷后","清末近现代初","黄节","风雨茅龙落笔奇，文章万古在南陲。荒崖莽莽三忠庙，奇石阴阴一字碑。我已汍澜频掩卷，不堪零落未收辞。休论三百年来事，野马游尘满绢丝。"
"题陈云淙霜钟琴拓本","清末近现代初","黄节","正是霜寒钟更哀，摩挲琴影墨生苔。旸潜此日仍修夜，爨下能馀亦劫灰。故国山川容静对，一时风雨与俱来。天南法物飘零尽，不独南风绿绮台。"
"九日","清末近现代初","黄节","闭门不作登高计，独卧沧江寂寞滨。原草晚明初见烧，野萸秋老渐多辛。一家悬系天南北，八口萧条鬼故新。剩有昔年衢祭泪，白云黄叶每愁人。"
"即席送诸贞壮南昌之行","清末近现代初","黄节","胆肝每为论文见，国事同归袖手观。倘有世图宁恨晚，只愁天下渐殚残。萧条飞雨秋兼别，磊落当筵慨且叹。一水赣江连沪海，至今行路已嗟难。"
"题天梅万树梅花绕一庐卷子","清末近现代初","黄节","种得寒梅迤海滨，是间卜筑已殊邻。江湖乍见初冬雪，天地难为一室春。靖节桃花源上记，耆卿杨柳岸边人。凭君著意勤摹写，费我题诗独苦辛。"
"病中","清末近现代初","黄节","病怯奇寒起更慵，夜来风雪满吴淞。残炉烬落光初蜕，小阁窗疏冷未缝。百计安心殊亦误，有身为患适何从。萧条归梦催年事，卧听江船报晓钟。"
"南归治装箧中得亡儿旧函","清末近现代初","黄节","风飘残雪沪江干，忆汝家山骨未寒。万里沧波无梦到，一缄尘迹隔年看。只馀母妹平安语，信有诗书付托难。谁谓北征愁杜子，瘦妻痴女尚为欢。"
"海夜","清末近现代初","黄节","又去吴淞作海行，万流回首只凄清。樯灯倒照鲛人出，天幕低张鱼火明。远客一舟同契阔，归航三日过零丁。逢山便就帆师问，不报东南近有兵。"
"二月十二日过新汀屈翁山先生故里，望泣墓亭，吊马头岭，铸兵残灶。屈氏子孙出示先生遗像，谨题二首 其一","清末近现代初","黄节","式闾过里独彷徨，尽日追寻到此乡。一族义声存废灶，孤臣词赋痛浮湘。更谁真意紬诗外，不减春阴过夕阳。我愧长沙能作赋，摄衣来拜道援堂。"
"二月十二日过新汀屈翁山先生故里，望泣墓亭，吊马头岭，铸兵残灶。屈氏子孙出示先生遗像，谨题二首 其二","清末近现代初","黄节","西北经营似有无，荒原草木待昭苏。事难语世终多佚，名已从僧且易芜。著述尚闻传大岭，丛残曾见落三吴。载凭遗像殷殷祝，自有精心在八区。"
"北郭展墓","清末近现代初","黄节","清明北郭多车马，归客依依起向晨。原草渐生回烧日，水禽初变有莺春。青山原是伤心地，白骨曾为上冢人。四尺崇封宁不识，仆夫犹为辟荆榛。"
"晚渡珠江岸侧未归","清末近现代初","黄节","烟城历历傍舟移，来处回看日向炊。高树翳蝉含雨涩，晚潮随月上江迟。侧身我尚酬形影，即景诗难免乱噫。损性却缘情未了，欲归何故立多时。"
"七月初六日赴沪海上大风","清末近现代初","黄节","舵楼时起浪千重，自摄心魂惝恍中。飘泊正如秋一叶，寻常经见海多风。高帆鸟翼呜呜黑，落日鱼涎拍拍红。坐叹狂流垂未息，送人无那与俱东。"
"初到杭州宿三潭晓起望湖","清末近现代初","黄节","照眼西湖今始过，晓钟真奈不眠何。断虹带雨生初日，森柳排山覆晚荷。浅水蓬莱行再见，两堤菱芡已无多。平时梦想江山处，不独伤心唤渡河。"
"南屏谒张苍水墓","清末近现代初","黄节","斜日南屏溯岸行，疏疏堤柳不胜情。一湖山色分明好，两姓碑题俯仰生。酒气浃坟秋醊祭，烛光摇树鸟悲鸣。彷徨一再临风拜，为告冰槎集刻成。"
"岳坟","清末近现代初","黄节","中原十载拜祠堂，不及西湖山更苍。大汉天声垂断绝，万方兵气此潜藏。双坟晚蟀鸣乌石，一市秋茶说岳王。独有匹夫凭吊去，从来忠愤使人伤。"
"题孤山放鹤亭","清末近现代初","黄节","欲寻冈阜更威夷，一水周堂梅万枝。天与湖山纳遗句，死无封禅美清时。青黄漫惜沟中断，丹雘争怜湖上祠。等是茂陵身后态，愧君临命一题诗。"
"过灵隐寺见洪杨劫后遗迹","清末近现代初","黄节","一峰迎日满清晖，绿瓦红墙委断扉。去劫百年犹未复，烂泥诸佛竟谁皈。古无创业残文教，水欲分湖涌翠微。曾为敕题金碧榜，空山无罪亦招非。"
"登六和塔","清末近现代初","黄节","登临已落咸淳后，北望劳劳此际情。吴越坐分秋一色，江湖来与海相争。早枫着叶黄于水，晚柘抽条绿到城。谁向十三州一问，天边惟有塔铃声。"
"别西湖兼呈西溪长何庚生丈","清末近现代初","黄节","名地阅人谁是主，眼前风景足怀宽。初秋野菊城根晚，一雨湖菱桨尾寒。息壤且寻他日约，好山频为去时看。送人十里雷峰塔，留与西溪旧长官。"
"临江留别秋枚","清末近现代初","黄节","欲留无谓去犹迟，此会行将一再期。共惜徐陈虚并世，未应华管异他时。壮能淡泊吾谁与，秋正萧条别更悲。不是故人肠断处，沧江啼雁复何为。"
"春晚典衣购书数十部","清末近现代初","黄节","典衣原为买书贫，生事初怜渐苦辛。载籍独寻还此日，典型虽在已无人。灯前着影添千卷，海堧回寒过一春。已换葛裘吾自计，十年键户敢因循。"
"浣溪沙 寄万年海上","清末近现代初","袁克文","无赖春痕惹梦思，尊前曾记唱新词，心期但有月明知。渐许离情通宛转，休凭旧事怨差池，相逢鬓已又添丝。"
"菩萨蛮 题梦游图次瑟君韵","清末近现代初","袁克文","衔声托影淩天度，香霞入握云吹步。凤羽化琼肤，五灵呈旧符。紫华铺玉座，月颤星流堕。丹诠泥人归，霓裳摇麝帏。"
"菩萨蛮","清末近现代初","袁克文","重楼悄悄灯明灭，登临好趁新秋节。一晌月惊窥，隔帘人未知。春遥莺语歇，转听琵琶切。漫与说相思，夜来归又迟。"
"虞美人","清末近现代初","袁克文","落花微语江南路，涕泪君归去。一年欢梦已成休，只有月明犹到旧妆楼。将离未忍重相见，怕更添愁怨。人生知是别时多，可奈尊前日日总蹉跎。"
"念奴娇 用东坡韵","清末近现代初","袁克文","不如归去，好收拾、今日南朝人物。江上青山，依旧是、刘宋萧梁半壁。长线扁舟，书生卖国，旧耻终须雪。黄河如带，此间犹有枭杰。因念强虏辽金，媾和盟未已，番兵旋发。坐失燕云，陈家谷、骁将全军灰灭。十二金牌，莫须有冤狱，竖人毛发。北笑南啼，稗官谁记年月。"
"临江仙","清末近现代初","袁克文","巷外轻车帘外雨，繁灯依旧楼台。兽炉香动画屏开。几家弦管，犹趁断风来。庭院萧寥人乍寂，檐声滴碎閒阶。渐深凉夜尚徘徊。眉间心上，只是费疑猜。"
"为黄诏平题绣角笺","清末近现代初","黄节","本是临安劫后灰，断笺何意更新裁。百年人物全非旧，一纸沧桑已再来。往事丛残争入眼，水窗明瑟共衔杯。为君题句非缘物，侧理乌阑岂是才。"
"曼殊自日本寄画，作风絮美人，题为“调筝人绘”，命之曰“春愁”，赋此答之","清末近现代初","黄节","东海遗书久未裁，殷勤缄札几回开。三年为别兼春暮，一纸将愁与画来。入世蛾眉宜众妒，向人风絮有沉哀。怜君未解幽忧疾，讵为调筝又怨猜。"
"中秋步月用丁未海上韵","清末近现代初","黄节","又将佳节付闲身，独溯城南迤海滨。万态争看初上月，千秋强忆此宵人。故乡饼果围儿女，短屋灯旗接比邻。三载客游吾亦倦，渐愁双鬓有霜新。"
"自题蒹葭图寄黄宾虹索画","清末近现代初","黄节","愁入蒹葭不可寻，闭门谁识溯洄深。江湖一往成回首，风露当前独敛襟。遗世尚多今日意，怀人空有百年心。凭君为写伤秋句，应与鸣条和独吟。"
"题蔡哲夫新得汉六花铜镜拓本","清末近现代初","黄节","恨煞蛾眉眼底波，残铜犹得一摩挲。秋来憔悴知谁见，醉后低徊奈汝何。顽质尚供当世惜，幽光曾閟古人多。寄言汉镜台中客，莫为新妆更洗磨。"
"九日同春坡道人登高","清末近现代初","黄节","本欲登高避市尘，不知山上有行人。千峰落木天为远，万物逢秋气尽辛。篱菊未开今日雨，霜林争似晚来春。道人自会当前意，不为重阳一怆神。"
"十月十一夜月中有怀曼殊","清末近现代初","黄节","四载离悰感索居，忆君南渡又年馀。未违踪迹人间世，稍慰平安海外书。向晚梅花才数点，当头明月满前除。绝胜风景怀人地，回首江楼却不如。"
"寒夜读白石道人集题后","清末近现代初","黄节","布衣同有后山才，只汝高吟未至哀。谢朓诗传清似水，樊南心与烛成灰。每从闲处深思得，讵向前人强学来。今日江西说宗派，嗟卑愁老恐非材。"
"十二月十七日，偕崔劭南、任子贞，出东郊过息鞭亭小饮","清末近现代初","黄节","残年郊外少游人，独爱梅花水石滨。薄酒却寒成一醉，积阴为雨计兼旬。生涯举国愁穷腊，风物漫山得早春。只有吾徒消领尽，寂寥天地似今晨。"
"元宵观剧作","清末近现代初","黄节","曼衍鱼龙过此宵，静观缩手讵无聊。春寒被酒难成醉，乐事逢辰直甚嚣。瞑想黄农终竟没，坐闻琴瑟再三调。看渠长夜漫漫里，倘是喧腾胜寂寥。"
"南园诗社重开呈梁节庵先生","清末近现代初","黄节","盛时台笠却难忘，一赋都人已足伤。高会及来随老辈，雅歌还得共斯堂。兴微国俗诗将废，俯仰前尘地亦苍。独使南园不寥落，参天林木起朝阳。"
"题黄叶楼报刘三为予题蒹葭图之作","清末近现代初","黄节","寂寂寒鸦欲暝天，就中人物定谁贤。缤纷落木行俱尽，憔悴残秋强自妍。一叶枯荣视天下，满楼风雨忆江边。吟诗且遣平生志，两地披图共惘然。"
"报宾虹寄画","清末近现代初","黄节","青山忽飞来，置我几席间。如何所思人，梦寐空往还。苍波澹将夕，木叶秋渐阑。孤松郁奇姿，远峰修秃鬟。知非貌云林，意复高荆关。万事托笔端，于世真闲闲。迩来我为诗，视子尤辛艰。朝叩少陵扉，夕抗昌黎颜。念枯每微喟，意拙宁多删。一艺恐无成，区区同所叹。"
"晚过东园独饮月上乃归","清末近现代初","黄节","为爱池亭我独来，且留一饮寄徘徊。古人渐远寻芳草，明月相看落酒杯。众醉梦腾喧聒去，孤怀诗借啸歌回。残荷欲尽秋花晚，迢递西风日日催。"
"七月二十六日出北郭昌华亭晚饮节庵先生玉山草堂","清末近现代初","黄节","晴云欲雨北城根，草堞萧条风更喧。人语桔槔鸣浅水，角声楼橹隐遥村。迷阳已阻山中约，炙背真成野外言。至竟食芹堪自美，玉山堂里酒初温。"
"中秋夜集小画航斋与陈述叔谈诗","清末近现代初","黄节","连年望月今宵意，兹地兹游略可寻。人与沧桑同一醉，江随凫苇日相深。歌声隐隐城西路，巢语喁喁露底禽。似为谈诗接寥寂，更无秋思到清砧。"
"送人","清末近现代初","黄节","我归三载君初宦，见促旋离会日长。江上莼鲈秋正熟，樽前霜露晚逾苍。别缘万族宁堪赋，酒到无言且尽觞。至恐苕华终悟晚，昏昏灯火为徊徨。"
"邻鸡","清末近现代初","黄节","小楼乱点杀残更，又听邻鸡咿喔鸣。岂有恶声来午夜，欲持一寐了吾生。梦中噫气垂垂觉，霜下归飞纂纂惊。长被蒙头还起坐，纷纭何待到天明。"
"报陈七","清末近现代初","黄节","忽读新词忆后山，湖舠一雨作湲潺。春来谁解沉吟意，啼鸟飞莺寂寂间。"
"春尽日，戴翰峰、朱湘帆、谭少沅、邓君寿、恭叔昆仲过访湖舠，泛棹泮塘，晚饮小画舫斋，听曲送春","清末近现代初","黄节","因循一醉看春过，近忆朝来荡桨时。侵岸野蒲蛙欲王，展桑丛簇茧初丝。平亭万汇原多暇，过从群贤岂所期。还是水滨好风日，夜深闻曲只增悲。"
"题广雅书院","清末近现代初","黄节","绝业催人过壮年，再来林木亦参天。棠梨半落春将晚，祠屋长虚草漫沿。曾见讲堂屯马队，坐闻幽鸟语寒烟。闲闲且了区中事，池上黄淤已种莲。"
"雨中与陈树人同坐湖舠","清末近现代初","黄节","十年为别经旬晤，相对林泉各老苍。一雨化云春似海，早潮添洑水周堂。幽禽自戢飞腾意，密树时搴窈窕光。已办晓行成久滞，隔江游屐正淋浪。"
"晚过岭学祠","清末近现代初","黄节","老成凋谢我才来，后有千秋亦足哀。盛雨断樽陈发酵，覆茅中霤坏生苔。不奇天下殚残尽，独对林花寂寞开。孤抱向人无可说，晚祠香火自萦回。"
"七夕寄海绡楼","清末近现代初","黄节","剪彩能令万态新，笑看儿女度星晨。明河忽断中宵雨，秋色都忙未嫁人。灯火尚繁休放晓，机丝重轧又经春。本无情感关吾辈，禁得歌声彻近邻。"
"中秋宴集黄园与述叔谭诗并寄树人日本","清末近现代初","黄节","去年今夕谭诗地，明月高楼世已遥。万影接天惟自俯，一舟临水不堪招。故人颜色疑秋梦，往事凄迷有落潮。剩欲缄愁寄东海，露深回雁正萧萧。"
"十二月望后雨中过罗岗洞探梅有寄","清末近现代初","黄节","连朝晴日报梅开，一雨村原晚又催。湖上记曾携手处，袖间谁为忍寒来。残年不抵花先落，万径相寻水更回。江国正愁吹欲尽，却留春在海南隈。"
"北游将发，夜中读张筱峰寄诗，有:“我效紫阳论荀彧，与君不负廿年交”句，既感其意，赋此谢之","清末近现代初","黄节","东风吹雨意迟迟，为忍春寒读寄诗。妇哭远村闻竟夜，乌飞庭树叹无枝。堙江一掌吾犹弱，亲突三年世未知。惭愧故人论出处，平生文若讵同时。"
"李茗柯属题《寒夜听琴图》，三年未答，春夜雨中成句","清末近现代初","黄节","积雨犹深春尚迟，灯前事事足逶迤。漫寻一诺题诗约，已负三年入海期。动壁哀弦支独夜，罢机邻妇泣残丝。沈妍薛满都零落，肠断龟年正此时。"
"四月十二日，登舟北发，同里诸子远送江干，留别一首","清末近现代初","黄节","分携各有中年感，欲别仍留到海隈。一水乍明初日上，晚春才了早荷开。故园风物寻常过，别梦江湖取次回。揽辔不须期孟博，试论天下可无哀。"
"宣南秋夜过胡夔文明日简赠","清末近现代初","黄节","再来京国未成诗，握手看君气自奇。灌树拂车回曲巷，疏窗传烛校残碑。千秋挂壁支持计，一雨归驮跅弛时。坐令不眠过夜分，宣南秋思只如斯。"
"游净业湖普济寺，同瘿公、敷庵，明日二子以诗索和，作答 其一","清末近现代初","黄节","十年重语凄迷事，半日相寻寂寞游。剩遣菰芦江上客，来看风叶蓟门秋。"
"游净业湖普济寺，同瘿公、敷庵，明日二子以诗索和，作答 其二","清末近现代初","黄节","霜砧落落濒湖女，泥佛斑斑上壁苔。秋意中人独无俚，僧扉亭午不曾开。"
"游净业湖普济寺，同瘿公、敷庵，明日二子以诗索和，作答 其三","清末近现代初","黄节","坡老感深铜狄叹，颍滨诗记柳湖行。独吟落木千山句，我愧前贤并世生。"
"京邸重晤敷庵醉中赋赠","清末近现代初","黄节","淞江旧忆年频换，辽海才归秋又残。初筮幼安龙健在，上抟蒙叟鸴交欢。侏儒且患长饥死，酩酊能回落日寒。更就间谣敛襟听，朅来重蹋九逵宽。"
"与马夷初登江亭，晚饮市楼，并寄贞壮、秋枚、宾虹、子贞","清末近现代初","黄节","秋尽江亭草树疏，川原晚度独纡徐。一空冀北过穷野，旧约淮南阙报书。了了明灯煎灼地，腾腾云物蔽亏馀。回车且就村垆饮，蜜苣围香上酒初。"
"雪朝寄述叔","清末近现代初","黄节","搅风回雪曙迟迟，宣武城南缩手时。初日未窥凹仄径，晓寒还在暝髡枝。深山大泽谁能测，官道邮亭马易歧。只是路遥望江国，见梅吟寄石湖诗。"
"怀贞壮却寄","清末近现代初","黄节","差比后山忆淮海，强如子美梦青莲。以兹洴澼能为世，却办蹉跎也自贤。宁作大尊浮五石，别存宵雅补三千。搜怀欲尽无多意，将纸刳肝恐不传。"
"偶成","清末近现代初","黄节","折腰元亮羞为宰，乞米平原例有书。小子不才宁足论，古人今日定何如。白鸥浩荡难驯没，玄鸟翛疏各逝徂。纳手知寒强自惜，饥餐犹喜一丸虚。"
"得子贞书","清末近现代初","黄节","客愁猋忽剪缄前，相望堂堂岁渐捐。来日大难遗我辈，旷怀为别苦中年。音书涉腊成追寄，性命于时但苟全。未欲旁人窥此意，暗风吹雪落吟笺。"
"南归至沪寄京邸旧游","清末近现代初","黄节","绕道江皋计早纡，经行淞曲又旬馀。无多怀抱将销歇，已换寒温问起居。听曲再来当暮雨，题诗还寄及春初。迟归别有沉绵意，难为临风一一书。"
"甲寅二月南归过邓尔雅为题水周堂图","清末近现代初","黄节","欲舣扁舟藏壑去，却从沧海见尘飞。盈盈一水经秋别，落落斯堂与世违。鸟兽同群知有托，江湖满地竟安归。买山吾已输君早，何独伤心柳十围。"
"寒食日北发，子贞远送香江，雪一、春坡置酒太白楼，话别留诗","清末近现代初","黄节","山楼飐飐风波阔，估舶溟溟人语昏。寒食作阴将变雨，故人临别只消魂。坐看海水群飞日，漫及神州戮力言。出处未殊吾独瘁，不辞红袖劝倾樽。"
"宿潭柘寺与同游诸子拈韵分得佳字","清末近现代初","黄节","劳踪不补平生事，博得缁尘污六街。独对西山寻晚约，要令今夕属吾侪。曾知花径因谁扫，未寤茅庵此处佳。凉月疏星试回望，宣南灯火夜无涯。"
"为何澄一题秋幢赞佛图","清末近现代初","黄节","阿难乞食无穷愿，迦叶拈花偶尔来。遗照十年犹仿佛，世间何事足徘徊。此因还许生生记，似汝宜从寂寂回。一念忏除知未尽，秋山闻呗有微哀。"
"中秋夜无月，卧病城南郡斋，忆与陈述叔昔年黄园之游","清末近现代初","黄节","密云作意偏遮月，何碍空斋病眼人。一瞑强能祛万古，今宵宁足说前身。瘵成莫疗霜中柿，客倦初思江上莼。梦落昔年论诗处，浴凫栖鹭似陈洵。"
"郡斋风夜","清末近现代初","黄节","庭风掀树树欲落，空枝撑空狞相攫。东斋起看残月高，冻雀颤栖噤不作。袖间缩手徒尔为，霜气侵裾渐袭肌。熏炉独共寒温意，北斗阑干露未晞。"
"雪朝过唐天如同登江亭","清末近现代初","黄节","瞑想江亭鸟绝飞，南街风雪已侵帏。向明一室疑非世，睡起馀魂尚满衣。岂为叩门惊独寐，不辞纡道意多违。寻常顾览辽辽叹，岁暮天涯各未归。"
"十二月二十九日，集法源寺，为陈后山逝日设祭","清末近现代初","黄节","谡谡长松绕佛坛，致斋为位讵无端。顾兹一往相从意，益叹于今后死难。贤达同时天独啬，士夫明耻国犹安。流风已绝熙丰世，诗卷凭谁共岁寒。"
"春夜同栽甫过小素梅阁听曲","清末近现代初","黄节","变徵无端遏不回，流云忽断夜寒催。犹能敛气归弦柱，剩欲闻歌覆酒杯。袅袅春幡原曩见，深深帘烛又宵来。坐令投老龟年泣，楚调秦声尽可哀。"
"为胡夔文题戴鹰阿山水画册十二首 其一","清末近现代初","黄节","南风三日不成雨，化作春云绿似螺。不负小楼辽望意，看花评画忆鹰阿。"
"为胡夔文题戴鹰阿山水画册十二首 其二","清末近现代初","黄节","城南枯树唐时物，每过山门一省寻。已失婆娑当日态，托根曾不在山深。"
"为胡夔文题戴鹰阿山水画册十二首 其三","清末近现代初","黄节","浩荡闲鸥意未驯，拿舟有梦落烟津。亦知穷海生桑后，一水盈盈阒绝人。"
"为胡夔文题戴鹰阿山水画册十二首 其四","清末近现代初","黄节","过阙车声日几回，雪中前夜有轻雷。西山一角寻常见，春至岩花已漫开。"
"为胡夔文题戴鹰阿山水画册十二首 其五","清末近现代初","黄节","空山一鹤断霜翎，北塞春来草未青。有客才名满天下，可无他日叹华亭。"
"为胡夔文题戴鹰阿山水画册十二首 其六","清末近现代初","黄节","怪石长松共寂寥，蕨薇将尽日萧萧。鹂砭词客无人识，自是名高迹欲遥。"
"为胡夔文题戴鹰阿山水画册十二首 其七","清末近现代初","黄节","调瑟更番说改弦，妙歌投俗只堪怜。人间不见迢迢谷，移勒山庭亦足贤。"
"为胡夔文题戴鹰阿山水画册十二首 其八","清末近现代初","黄节","泼墨挥毫别有神，北碑南帖辨尤真。幽栖近忆梅源路，独以书名属此人。"
"为胡夔文题戴鹰阿山水画册十二首 其九","清末近现代初","黄节","菱芡葭荷着意生，陂塘风物爱湖城。扁舟南去应回首，槐柳深深旧帝京。"
"为胡夔文题戴鹰阿山水画册十二首 其十","清末近现代初","黄节","蹑天高路自逶迤，吹尽残梅雪满枝。下有培塿上松柏，一身来去独迟迟。"
"为胡夔文题戴鹰阿山水画册十二首 其十一","清末近现代初","黄节","点缀溪山着此翁，扶筇尽日倚高松。悬知四海皆秋气，却爱残阳晚更红。"
"为胡夔文题戴鹰阿山水画册十二首 其十二","清末近现代初","黄节","眼底云山意已奇，别从画里更题诗。无端写尽春明梦，肠断前人且未知。"
"上巳日，瘿公集同人十刹海修禊，予以病未至亦补一诗","清末近现代初","黄节","佳晨已负独酬诗，坐辍斯游讵失期。湔祓未能胜久病，兴怀原不在同时。当春委结吾何往，揆日鸣弦古可悲。湖堧不违强十里，尽留陈迹一寻遗。"
"予欲编后山年谱，久而未就，敷庵书来见促，赋此答之","清末近现代初","黄节","功名须老大，四十未为晚。后山有是言，所志故甚远。何期冻死日，五十且不满。寒华萎高枝，良材老沟断。耻同世俯仰，一任岁修短。嗟哉生平诗，讵视位业损。我又念后山，不幸以诗显。系年为作谱，发幽惧多舛。经春久未就，子谓我可缓。第思同时贤，所与共往返。柯山淮海俦，别集待搜散。乃能从事兹，否或失太简。行畸适病俗，尘绝叹不反。无已天下士，竟未挂世眼。吾意岂为诗，高才耻恒鲜。"
"三月三十日与栽甫过崇效寺看牡丹多已披谢 其一","清末近现代初","黄节","聊为花时一问存，迟开恨晚更何言。寻僧旧识前朝寺，促座犹悭入市尊。不意荒寒生绝艳，已愁春色近黄昏。客怀三月匆匆过，却是今朝最断魂。"
"三月三十日与栽甫过崇效寺看牡丹多已披谢 其二","清末近现代初","黄节","解道春归忽送春，斜街飞絮逐车尘。等闲绿树栖莺后，来对朱颜被酒人。染柳熏梅殊未了，才晴乍雨更无因。可怜俯仰低枝在，划地东风又浃旬。"
"三月三十日与栽甫过崇效寺看牡丹多已披谢 其三","清末近现代初","黄节","莲根未长秦蘅老，况汝残开已不堪。剩与桃梨同沆瀣，尚留蕉萃对瞿昙。蝶阑向暝知谁过，燕语无眠却独谙。错被玉人回靥看，不如飘泊满江南。"
"三月三十日与栽甫过崇效寺看牡丹多已披谢 其四","清末近现代初","黄节","汲汲光阴顾景来，闲阶小立意徘徊。始知成碧看朱误，何待香消酒醒回。强札未为游客惜，盛时曾向众芳哀。相逢此日犹如此，浪费驮金走马才。"
"题宾虹山水障","清末近现代初","黄节","旧忆淞江经岁别，春阴无俚叹宾虹。生平能事都如此，浦溆渔舟着意工。"
"早起得胡夔文书","清末近现代初","黄节","春阴上柳梢，寒意入楼瓴。鸟喧直将雨，睡起不自省。叩门得疾置，发书墨不整。一事无所言，顾乃以诗请。"
"依韵答翁铜士过寓楼一首","清末近现代初","黄节","风雨能来共此庐，见犹恨晚未云虚。低昂前日遗尘叹，淹忽经年结草居。一室待除嗟事小，众人相遇识君初。如何便拟皋门隐，不为哀时失著书。"
"端阳日过十刹海同栽甫","清末近现代初","黄节","客中过佳节，言寻友朋欢。驱车薄湖堧，遂憩朱楼阑。重云蔽野黑，高柳依人寒。便欲委渊沙，所嗟湖不宽。"
"慰贞壮失子","清末近现代初","黄节","意外惊闻汝失儿，前书曾谓已胜医。庸知一子天终夺，此事十年吾所悲。来日艰虞应自惜，大伦朋友岂能遗。北来好及榴花放，只怕重题旧苑诗。"
"哭袁季九师 其一","清末近现代初","黄节","俯仰十四年，今朝始一恸。问居得噩耗，杀身讵为痛。所哭知我者，遇我不以众。乃无国士报，敛恨隔幽洞。"
"哭袁季九师 其二","清末近现代初","黄节","节也少孤露，得师良独艰。弱冠事简岸，闻道饥忘还。论文惟先生，深宁于文山。生平北面拜，至今非人间。"
"哭袁季九师 其三","清末近现代初","黄节","乱后得一见，滇归出港屿。诒书戒夙约，中夜叩逆旅。苍然侍摄照，海日动眉宇。岂知修谒初，已是永诀许。"
"哭袁季九师 其四","清末近现代初","黄节","百思所报难，一瞑此何救。世衰论出处，不辱副期厚。馀生未可卜，斯志窃自守。重泉若有知，忾忾见左右。"
"七夕园坐归途同栽甫","清末近现代初","黄节","雨后明河澹欲流，病馀不觉已初秋。万鸦顿尽成寥廓，众女争怜托蹇修。巧胜向人终奈懒，夜凉如水可无游。车行渐乱归时语，稍惜宵眠且自休。"
"秋夜赠贞壮","清末近现代初","黄节","日日逢君潭水边，看花情态共茫然。宵寒尚待携持去，车过方知踯躅贤。老大怜渠庸自计，沉吟无意便成篇。将诗强为红颜解，此事他人恐不传。"
"中秋依韵和贞壮","清末近现代初","黄节","但看明月百休思，晚过层阴甫阅时。若以何年问今夕，且从天上说佳期。夜行早已辞多露，对坐吾犹叹孑遗。一醉可招裙屐共，更携长句倒尘卮。"
"楼阴 其一","清末近现代初","黄节","惜花秋思比春深，湖菊霜初晚独寻。剩与西风增一叹，乱蝉如呓过楼阴。"
"楼阴 其二","清末近现代初","黄节","折枝临水悔教迟，照影今怜鬓有丝。已负芡菱消夏约，白荷垂尽再来时。"
"陈树人旅日本三年，有书展转问讯，为答一首","清末近现代初","黄节","湖舠旧迹寻常溯，老去争怜百未成。汝尚清勤犹昨日，近劳书问说平生。心知违患宁能远，志不随人只独行。何事三年终作客，此怀兼为告元瑛。"
"江亭九日","清末近现代初","黄节","带郭无山此独尊，登高吾已俯重门。三年京国伤秋客，九日江亭对酒言。原草渐黄人亦瘁，霜花曾雨晚犹存。朅来吟望嗟何似，寒雀争枝为暝喧。"
"送贞壮南归","清末近现代初","黄节","我尚栖迟在此邦，萧然来与话西窗。寒秋昨夜初过雨，归梦从君共溯江。瞠目绝尘知不反，举头当世未终降。冥鸿自远非无意，不为分携泪满腔。"
"九月二十五日京师蝗","清末近现代初","黄节","西北偏灾复几春，东南大水见书频。所嗟螟螣来何晚，终使京畿害略均。名捕敢为天下计，厌禳难谢国中人。众农虚有登收望，未废豚蹄日飨神。"
"社园看菊将雨始归","清末近现代初","黄节","积困犹思一放吟，久晴今日独阴阴。端知茗座无人过，为爱霜花故晚寻。一室坐怜秋色尽，众云能使落阳深。多留亦叹成何意，乔木风巢有去禽。"
"十月朔日过江亭 其一","清末近现代初","黄节","野菊依篱高下长，路人搴苇浅深行。孰云十月秋光尽，不见宫槐落又生。"
"十月朔日过江亭 其二","清末近现代初","黄节","薙草郊原明逻骑，殷城车马接孤村。洒然自取今朝乐，更就田间野叟言。"
"雪朝","清末近现代初","黄节","早雪敲窗研作冰，得诗何意起懵腾。袖间缩手如今日，竹外看花尚记曾。御者欲僵吾辍驾，楼居能望晚慵登。北芒亦有梁鸿叹，独未携家入霸陵。"
"无题","清末近现代初","黄节","深灯密幄坐寻常，已被旁人窥晚妆。却误嫁时为妇易，漫嘲邻女压针忙。得鱼赤尾吾知病，见叶黄芸汝或伤。负尽秋期是今夕，可能回忆十年强。"
"简瘿公","清末近现代初","黄节","文章不朽关风节，士行从来乃国维。老辈主持原有责，时流薄弱岂云知。君于名德都交遍，事或非人莫强为。贾郭谊高犹见鄙，莱芜虽激可追思。"
"闭门","清末近现代初","黄节","闭门聊就熨炉温，朝报看馀一一燔。不雪冬旸知有厉，未灯楼望及初昏。意摧百感将横决，天压重寒似乱原。愁把老妻函卒读，破家谁为讼贫冤。"
"连夕观女优剧","清末近现代初","黄节","众里收身道已孤，忍寒来看舞红毹。世犹毷氉当如是，国与俳优本不殊。擐甲上场成角戏，张灯连院为群姝。关怀独在闻歌后，可是旁观未察余。"
"过社园梅花未开","清末近现代初","黄节","道出南城遽折回，入门初谓见花开。兼旬渴为今朝乐，他日强于雪后来。已放一寒收宿腊，未逢馀客共深杯。人生失意宁逾此，负我殷勤况是梅。"
"题云谷子残砚为马夷初","清末近现代初","黄节","抱真之砚铭白沙，翁山志之意有加。一如玉带生作记，为文山题杨铁崖。翁山自比铁崖老，胸有沧桑物非宝。石屋得斯乃世守，雅共古人挹襟抱。黝青阅劫残半规，别锤毡蜡题其麋。诒书属我久未报，浸至吾子南归时。西泠雪后万绿失，携持将归命不律。湖山可怀况述作，当与此砚相始毕。管宁帽与朱子衣，抱真入夜常不违。能同一室岂世物，嗟我宣南非所归。"
"残梅","清末近现代初","黄节","今朝寂寂怀江国，独为题诗亦意阑。一雪助花消朔气，无人倚竹共天寒。馀枝偃蹇充瓶活，数树支持抵腊看。何与空山林际鹤，亦捎零羽断飞翰。"
"题汤雨生行书卷子","清末近现代初","黄节","一死能令重尺缣，将军书法亦清严。晚从天下论风节，此事今人不可兼。"
"十二月二十九日，与栽甫登江亭，忆去年此日为后山逝日，设祭法源寺。与会者惟贞壮南归，今此事亦不再矣。因为诗寄之","清末近现代初","黄节","二客江亭话去年，今朝吟祭后山篇。更无一事能经岁，可叹前人有独贤。忆子梦回湖上路，迨春冰解直沽船。残邮若递今朝讯，诗在芦根积雪边。"
"寅正九夜，梦中子贤示予楹帖，“极昭风云允，后至名德高”，十字。书者杜晴。寤而弗遗，续成是篇","清末近现代初","黄节","极昭风云允，后至名德高。春寒忽入梦，斯语何由豪。书者曰杜晴，弗谛为谁曹。既寤了不遗，奇思非所遭。北雪吹户庭，鸣鸡相为劳。强年阅百变，有如灯上膏。载赓梦寐言，诗成予心忉。"
"观剧夜归遇雪示栽甫","清末近现代初","黄节","随处追欢强汝行，宵深何惮叩重城。午前风起吾初料，曲罢人归雪已生。国事只堪娱爨弄，芳膏能不恨灯明。却从摇兀巾车里，换蜡张帷过短更。"
"生朝早起作","清末近现代初","黄节","壮士怕题生日诗，起看牛斗欲明时。蘧然栩栩如初觉，已矣堂堂亦慭遗。馀事可随诗并老，世图应数腊能知。闲身篡取今朝乐，花市城南恐尚迟。"
"花朝为章味三题其夫人所绘百花卷子","清末近现代初","黄节","花朝北地叹无花，在窖寒枝欲茁芽。绝似人才由蘖尽，未愁醉眼看朱差。事违年少真当惜，梦过春明益可嗟。迟我牡丹崇效寺，也能憔悴共京华。"
"夜读陶子政先生颐巢诗题后","清末近现代初","黄节","不读兹编三载强，诗中人物每相望。简君我师老犹健，端溪江水深且长。俯焉今日生怀思，贤者名山富遁藏。谁念御河摊卷夜，春冰如坼薄于霜。"
"春晚示栽甫","清末近现代初","黄节","上京相见讵无贤，深语能忧更待宣。坐审乱时逾十稔，一为迁客遂三年。下脐此气今犹冒，纳手仍寒事可怜。春晚江南君所忆，定知蒲柳已含烟。"
"上巳清明同日瘿公敷庵约集坝河修禊","清末近现代初","黄节","儳焉禊事过清明，同日东风候已更。北客共忘家在乱，坝河初见水漫生。压堤草树辽辽长，列坐群贤惘惘情。节物尚能分别看，乍回春烧又闻莺。"
"清明谒袁督师墓","清末近现代初","黄节","南人帅边非常功，易祀三百无此雄。英名不掩故坟在，清明野烧青回红。迩来正值国多事，蹙地万里辽东东。视明亡徵系公死，季清诸将犹沙虫。春秋内外大异义，诸夏自杀今为讧。人才由蘖亦复尽，独寻旧史追前踪。当年和议岂得已，盖欲以暇营锦中。收拾散亡计恢复，肘腋之患除文龙。遵化三屯一战衄，间关入卫宁非忠。维公志业自千祀，事去历历犹能穷。上炳日星下河岳，讵藉土壤增崇隆。我来墓祭辄三叹，瞻徊惟敬堂前松。谁令丹垩蚀风雨，乃请庙飨为迎逢。援唐宗姓祀李耳，希宋濮议跻欧公。时流无耻可足道，于公不啻筵撞钟。"
"武林兵起有怀贞壮湖上","清末近现代初","黄节","离乱真成一日俱，念君吾未计须臾。奈何去国留吴下，又值流亡起具区。负尽花时春过社，忆曾题句水沉湖。投书旧里应难至，便语平安岂不迂。"
"读简岸先生诗敬题","清末近现代初","黄节","二十年前去草堂，山堂积岁亦成荒。白头弟子今何说，可与言诗已足伤。"
"四月初五夜风晓起过崇效寺看牡丹","清末近现代初","黄节","暖日开迟异去年，回车曾此在春先。岂知游事原无俚，却为风宵独未眠。晓径莓苔将接迹，短栏榾柮不成编。花时故有关心处，欲与闲僧话佛前。"
"题汤定之画约","清末近现代初","黄节","贞悯丹青不百年，已如云日丽中天。顾兹文采犹馀烈，尚有孙曾足继贤。一事能名遑自暇，三缣为报殆无愆。平生风义宁论价，亦似霜红卖药钱。"
"不眠","清末近现代初","黄节","梦语鼾呵久未明，蚊虻虮蚤各环生。过车楼外无停响，知是邻园有夜行。"
"社园茗座迟瘿公不至","清末近现代初","黄节","苍然栝柏杉松地，得与游人坐夕凉。六月将秋仍病暑，众嚣宜荈一浇肠。晚来栖息能相过，举国劬劳自未央。到此不无林木叹，士夫名节独寻常。"
"秋霖寄贞壮","清末近现代初","黄节","北地秋霖不待雩，连朝浃夜势无馀。没蹄草淖深逾尺，当院槐阴落数株。坐托众多如雨叹，窃闻星有好风殊。眼前此意谁能会，远为裁诗寄大诸。"
"雨中过天如不值遂造瘿公寓斋","清末近现代初","黄节","昨夜风不雨，晨来雨乃甚。将寒辄复燠，风以示之朕。候变固有时，事先略已审。所嗟今朝游，涂淖御亦荏。湿车犯雨出，欲就唐子饮。相失未宿谋，造门已踔踸。幡然过敷庵，日午尚拥枕。瘿公晏耽书，一妪忽敷衽。其形若病鸠，计欲得桑葚。清谭遽见辍，吾惑不素稔。既思天下士，败意遂寒噤。即如今日雨，足令游事寝。归来掩楼扉，一尊胾焰腍。"
"晨过社园将夕乃归","清末近现代初","黄节","国事身谋两不言，朝暾来此对风轩。经秋树似陈人在，委地枝为众鸟屯。已著霜花近重九，旧过茶社有寒暄。馀怀今日都消尽，坐待林灯照暝昏。"
"送马夷初南归","清末近现代初","黄节","十月尚未霜，北风振林卉。坐有南行者，对此志菲菲。去秋送吾子，雪后腊无几。兹来别尤速，匝月弗及朏。栖栖子何就，意耻貂续尾。吾徒达是非，举世已不韪。经冬岁恒燠，天道亦所匪。子归湖上居，怀子在葭苇。"
"对菊","清末近现代初","黄节","重语当年事已难，相逢离落叹无端。欲持旧句题今意，终惜残英减夕餐。霜晚尚容秋后见，岁暄宁抵客中寒。惘然为汝低徊久，斜日枝头细细看。"
"得贞壮书并见怀之作","清末近现代初","黄节","诗派能开仆与君，太夷斯语许吾群。书来此事堪相慰，别后经年所独闻。剩忆疏花湖上讯，数更前稿蜡边焚。极知排比寒宵事，不敌城南旧论文。"
"雪中与刘三、天如、宪子，登江亭作，并寄贞壮","清末近现代初","黄节","三日江亭逾尺雪，冲寒来此意何为。载涂人迹皑皑接，作畔芦根袅袅支。五里去城宜不寂，千山无鸟此其时。怀君正在西湖上，竹外疏花定有诗。"
"雪夜过剧园已辍唱归涂口占","清末近现代初","黄节","蜡尽弦僵叹此城，街南寒柝不成声。吾才乃与天争道，风雪驮车逆北行。"
"武林乱后，未得贞壮书，赋此讯之，丙辰小除夕","清末近现代初","黄节","书发临安乱，焉知投不虚。报吾疑疾置，遇客问湖居。往事馀心力，寒尊作岁除。寻常饥饱计，相念不为书。"
"岁暮吟","清末近现代初","黄节","闭户十年壮乃出，一别云林老僧室。三年订史江上楼，五稔南归谭学术。栖迟以迄辛亥秋，作始攘胡至是毕。风云廿载一过眼，世变如宫志则律。甘陵部党同时兴，坐视资瑨若滂晊。举国寒心贾生奋，西行解祸虞不疾。尔来遂客宣武南，由癸数今已踰乙。伤心贲育岂无勇，逆睹莽诛不终日。时流百变害亦随，我辈遂为天下失。吾焉能从屠沽儿，亦似正平气横溢。忧来听歌暮复朝，胜与俗子相比昵。秋娘妙曲响遏云，敛气入弦泪如栉。嗟余两耳何所闻，视若为娱若为恤。强年借此足自聊，渐解不调到琴瑟。奈何三日遽辍歌，使我无诣岁云卒。"
"生朝","清末近现代初","黄节","武侯二十七，陈策干江东。幼安三十馀，渡海称潜龙。吾年皆过之，偃蹇比赁舂。白日在上头，苍然变朝红。老大不自悲，愿天生奇雄。如吾癸酉降，知非灵所钟。五年作北客，志洁宁嗟穷。区区说名节，岂与王霸功。尊前有寒梅，雪后翘春松。把酒思吾妻，今朝祠祖宗。"
"答瘿公","清末近现代初","黄节","直知无俚惟听曲，已笑何缘却赠词。贺老琵琶李谟笛，不堪重为念奴悲。"
"再答瘿公 其一","清末近现代初","黄节","万虑撄心强自持，别寻歌哭恣吾思。他年恐似秦淮海，博得微云一抹词。"
"再答瘿公 其二","清末近现代初","黄节","预卜他年更断肠，此怀欲遣竟无方。寄诗容有丁香结，已负方回柳色黄。"
"崇效寺对牡丹作","清末近现代初","黄节","四年北客及花时，不负春明赖有诗。独往也随倾国后，正开宁叹折枝迟。匆匆著意终何寄，恝恝为欢亦自知。遗世未能吾似汝，蝶阑华晚更犹疑。"
"阻兵津沽雨中有寄","清末近现代初","黄节","十日阻兵沽上雨，萧然一榻意何如。吾言已验当垂别，京国初违遂阔疏。向牖冻蝇祛未去，寓书残墨劣无馀。云何更尽今朝事，还为思君讯起居。"
"和栽甫雨夜韵","清末近现代初","黄节","旧家池馆生青草，已似碧山题草窗。坐阅废兴如雨过，直疑霖潦挟城降。宵分无寐惟敧枕，乱后言归欲涉江。我亦樊川嗟落魄，杜秋词曲不成腔。"
"七月十六日雨中作","清末近现代初","黄节","积雨宁愁坐闭门，剪灯无语已黄昏。窅然涪水诗千首，远与彭城溯一源。得句最为天下士，感秋聊借晚来尊。世间何事堪排遣，未了前贤此日恩。"
"题王椒畦绘文选楼图","清末近现代初","黄节","遗书剩说研经室，揽古虚寻文选楼。天下殚残何所极，画中模想已无由。承平一老嗟才尽，著作当时与世休。最忆越台秋祭日，瓣香吾独溯贤流。"
"秋娘病起登台和瘿公韵","清末近现代初","黄节","当场百感何言说，咫尺宁非晤语难。乍见始知无恙在，病归犹阻别时看。雕笼细羽翀霄气，霜菊初花近节寒。只此平生珍重意，为渠排日强为欢。"
"得秋枚书作答","清末近现代初","黄节","寥落重阳得子书，可怜生事似秋蔬。十年自秽王高士，一较东方已不如。"
"万生园赏菊赋呈节庵先生","清末近现代初","黄节","及秋来共赏花尊，已过重阳菊始繁。草木自荣霜后气，泽陂能纳国中喧。坐娱光景宜吟醉，暂绝风埃得晤言。不似昔年诗社日，追陪重辟抗风轩。"
"和瘿公自在一首韵","清末近现代初","黄节","冬尽寒梅已报春，五年北客坐因循。固知行乐非为晚，其奈多忧日中人。闵马识时惟说学，史云于世殆无亲。放怀自有平生志，听曲看花亦绝伦。"
"元日晓起乘车至长辛店","清末近现代初","黄节","秃树新阳不蔽车，万家初动岁声馀。客行京国今朝早，坐看西山晓色舒。往迹自知成跅弛，世图真可辍耰锄。寻常了却终年事，来买荒村雪后蔬。"
"和栽甫见寄韵","清末近现代初","黄节","避世无能学孔宾，复怜碌碌或因人。一从去里长为客，犹是深居日饮醇。大海潜鳞初遇子，下风乔木各存身。闭门索句终何补，未若称诗到小旻。"
"崇效寺对牡丹作三首 其一","清末近现代初","黄节","十年一梦似樊川，今日看花更惘然。雪里追欢常烛尽，楼头重见在春先。抚时慨叹吾何及，著语芳菲意莫传。惟有旧邻栖凤地，绿阴连树屋东偏。"
"崇效寺对牡丹作三首 其二","清末近现代初","黄节","欲写秋棠托怨诽，当春犹为叩僧扉。异时晼晚思初见，一别淹迟病始归。我意自疏原未已，曲终人远竟长违。谁怜昌谷诗心苦，蜀国弦孤事益非。"
"崇效寺对牡丹作三首 其三","清末近现代初","黄节","违弃何堪赋改求，采兰屈子日繁忧。独哀芜秽洵吾道，自惜铅华为汝谋。顾景不常春易去，愿天为美雨旋收。稼轩原有飘零感，蝶恋花词只是愁。"
"春尽日园坐成吟","清末近现代初","黄节","独来亭榭晚苍苍，渐见游人归径忙。林鸟静能窥客坐，野花长欲过春桑。天时物态真何极，世事身谋早已详。闲里一诗收拾尽，自浇茶碗更平章。"
"偶成","清末近现代初","黄节","坐对苍松独远思，岂堪吾世更陈辞。未遑终食恒三叹，何待将归有五噫。放眼尚难嵇叔夜，俱飞宁与李骞期。生平越石轻相许，不似卢谌昔赠诗。"
"录旧作寄树人复题一绝","清末近现代初","黄节","旧诗新感欲何言，此日书成更问存。世事侵寻吾意尽，笑闻和尚了尘根。"
"园榭雨中","清末近现代初","黄节","破晴一雨动游人，过鸟投林草没津。坐念巾车园外路，隔城归意不逡巡。"
"社园送栽甫南归","清末近现代初","黄节","近事今朝足动心，不为伤别却成吟。乱离未废论诗志，徙倚惟看过午阴。与子杯觞宜各尽，异时江海可相寻。野荷自占方池曲，讵抵临流一往深。"
"沪江重晤秋枚","清末近现代初","黄节","国事如斯岂所期，当年与子辨华夷。数人心力能回变，廿载流光坐致悲。不反江河仍日下，每闻风雨动吾思。重逢莫作蹉跎语，正为栖栖在乱离。"
"宾虹为贞壮画杨花图予题一律","清末近现代初","黄节","且从湖上说宣南，别后能为数日谭。汝已杨花伤逝水，我才秋梦了优昙。两人结习今俱尽，一世沉冥孰更堪。闲却夏来劳倦意，坐看山翠作浮岚。"
"湖上示宾虹并简贞壮","清末近现代初","黄节","谁喻湖干伫立人，才从江上息车尘。来寻种蠡图存地，少聚萍蓬遇合身。长客自嗟逾壮后，好山难买避兵邻。眼前菱藕鱼虾美，不识他年孰主宾。"
"江干与宾虹视曼殊殡","清末近现代初","黄节","一棺江舍未经时，冒暑来寻或有知。已负死生元伯语，所哀尘露步兵诗。尺书病革犹相问，晚岁楼居不可期。只有茫茫忧患意，乱蝉斜照共衔悲。"
"粤俗乞巧以六夕，戊午七月六日为阳历八月十二日。是夕宣南灯火灿然，不缘乞巧。予记以诗，分寄贞壮、宾虹","清末近现代初","黄节","郁郁奇情人怨思，初秋风露已凄其。更无可语今宵事，剩欲新题别后诗。北俗岁时异荆楚，南城灯烛动车旗。未殊作兴缘嘉会，惟有键关倦客知。"
"答秋湄书意","清末近现代初","黄节","负手花前意自深，晚秋蝉吹久消沉。端知人事如流水，竟为来书一动心。怫郁与愁谁可辨，爱痴为职岂能任。壮怀待尽中年后，此语凭君作报音。"
"九日卧病时甫自津沽归道遇故人南来","清末近现代初","黄节","倦客无家病失依，孤斋九日正添衣。登高坐废江亭约，访旧才从沽上归。秋后风怀人比菊，梦中乡事柳成围。何嫌药裹非良饵，自惜闲身昼掩扉。"
"都门遇何剑吴","清末近现代初","黄节","五年北客伤时语，一日逢君语更深。丛菊晚华秋欲尽，九城寒气雨初沉。可怜赤手拿龙学，只付黄金买醉吟。莫问归期且言别，依依玄鸟向阳心。"
"答胡夔文赠韵","清末近现代初","黄节","坐闻世论日腾哗，倦客哀时信靡涯。独对古人称后死，岂知亡国在官邪。萧条徐泗君安往，惙怛东南各有家。解说赠诗沉痛意，未甘长此托看花。"
"忆旧游","清末近现代初","袁克文","念当时月色，不掩云屏，却照人归。乱叶惊凉梦，正钗横玉枕，钩褪珠帏。夜阑小院深闭，花落燕空飞。算负了春宵，看残烛泪，省得腰围。依依。又相见，便劫换楼台，犹认斜晖。凭数前游处，恁烟迷草回，冷遍閒扉。海天欢语如昨，憔悴十年违。道几度逢迎，重来渐觉尘梦非。"
"水龙吟","清末近现代初","袁克文","更谁从说风情，眼中人物都非旧。南天梦杳，西楼燕去，前欢已负。此际何堪？等閒过了，少年时候。万千愁似水，萦回不断，又轻被、风吹皱。忍向杜鹃啼处，念伊人、可曾消瘦？酒痕掩泪，歌声缄怨，几番吹逗。还说相思，莫教重误，隔江红豆。便匆匆白发，催人直怎，撇双鸾袖。"
"薄倖","清末近现代初","袁克文","十年尘梦。甚一觉、歌鸾泣凤。似记得、尊前稠叠，酒付泪珠催送。算江南、花月停匀，何时了得春愁重。念翠袖朝笼，红妆宵罢，今也凭谁与共。但一自、思量后，曾几顾、锦鞍雕鞚。怕言寻芳去，销魂前路，当筵忍听梅花弄。又荒鸡动。便柔情不减，教谁红豆殷勤种。天涯倦矣，还醉葡萄旧瓮。"
"赠卢毅安","清末近现代初","黄节","雪夜旁皇思古人，自我不见逾千春。孰知尼首与方面，史氏记注犹殊伦。举世纷纷尽馀子，青眼高歌徒尔尔。卢生学富善相人，竖子淮阴每臧否。汉志形法序六家，大举九州无津涯。何独形人论贵贱，某也憔悴留京华。此道于今不可说，虎头燕颔难为杰。晚就卢生问所疑，吾生今日为忧悦。喜吾所问非远图，眼前乐事知有无。无人更为卢生相，天下英雄君与孤。"
"岁暮怀刘栽甫","清末近现代初","黄节","与子岁阑语萧瑟，江亭题诗更何日。淞江送子我泛湖，一别音尘遂相失。闻子键关不殊昔，我亦沉冥求自逸。方今逐利遍士夫，拜金豪率为之奴。世事人才不足问，忧在风俗谁能扶。如子狷介吾狂孤，乃独挥金寻丽姝。城南酒垆日再过，珠江灯艇今何如。吾侪所志岂燕雀，宁没蓬蒿死沟壑。天下大义即在兹，子能不愧吾不怍。旁人笑谓腐且迂，独与佳人共清酌。酒酣忆子梦见之，往往悲来叹飘泊。瘦妻痴女不复怀，饥寒知己鬻珥钗。子有所闻弗为异，西南大计当安排。春明客思只如此，寒梅昨夜开高斋。"
"春风城南花为丽云作","清末近现代初","黄节","春风城南花，独往得幽恣。羁栖七载中，寂老一隅地。荆卿游酒人，犀首叹无事。赁舂比扶风，侏儒笑厌次。称诗美苌楚，所志玩白贲。嗟哉士大夫，毋若妇宦寺。过从乏向往，一意纵声伎。樊川唱杜秋，少陵爱剑器。听终哀每来，坐对乐无二。三年倏易过，一曲渺难俟。旧事说蓬阁，佳人属吒利。篇终岁暮吟，迹落湖上志。尔来遂萧条，及秋益憔悴。黄花风雨晨，丁沽江海思。深情辄一往，佳遇亦云遂。小小钱塘家，师师汴州泪。是时秋方残，彼美意尤腻。吾怀忻有托，身世姑暂置。渡江河东君，就我上都驷。不赋石榴词，焉寄丁香字。雪夜命巾车，腊尽同尊觯。欢穷意顿改，岁易期不至。固知金缕歌，莫望紫云赐。梅花开更落，春灯灺复炽。人日草堂诗，岁时荆楚记。忧来等闲度，意尽寻常醉。吾生早孤露，世恋悟浮媚。何期淞曲人，巧若广陵值。仿佛识芳华，依稀疑梦寐。云鬟江上路，暮雨城西里。当时数携手，一别各漂芰。重逢且细语，前迹尚留识。自言嫁商人，已分老姬侍。长妇不见容，弱絮乃重坠。如今盛年过，曷补头上翠。言终更低首，我听已酸鼻。世事十载间，沧海几回异。且如改革初，岂谓帝议贰。再造失纪纲，大权落将帅。是非赏罚间，颠倒混淆备。贤豪窘心力，士夫自贪肆。一国在漂摇，与汝共遗弃。眼前事勿论，春半酒还渍。桃梨未坼蕾，南北固殊植。汝来可盘桓，天予以覆被。平生阅世多，馀恨中臆恚。如何逾壮人，不尽看花意。欢情逐去春，凄感发深致。闭门晚雪积，入虑初花稚。即此已低徊，况阻游春骑。"
"寿马夷初母","清末近现代初","黄节","己未仲春二月吉，叙伦为母作生日。顺德黄节致祝辞，懿欤母德有称述。事母事姑再刲股，至行可与少君匹。何止惠班作女诫，义以教子恩及侄。何必桓嫠自刑剪，对姑对夫礼无失。湛雨四五十日雪，长麻锥鞋巨针密。此时母寒尚坐蓐，嫛婗在抱雏在膝。叙伦述母出天性，天与母龄造大秩。桃梨始华木初茁，意为母寿日荣实。东风解冻玄鸟至，酒傍春檐更芳苾。维节升堂礼贤母，世典视此应载笔。"
"题揭阳姚君悫秋园","清末近现代初","黄节","七年北客吾何寄，君亦有园归未能。平昔山中数幽子，朅来海上一行縢。后期息壤诗迟报，春尽看花事独增。不觉明朝又寒食，眼前风絮日飞腾。"
"清明与同学诸子登江亭","清末近现代初","黄节","禊事南海游，邈然谢士夫。独与二三子，清明陟城隅。含荑见高柳，刺水生新蒲。东风玄鸟来，万象咸昭苏。昔贤当此时，风咏怀舞雩。一鬯浩荡机，用祓旧染污。京城无澄川，有水皆沮洳。江亭稍清浅，大与山阴殊。春冰虽已泮，才没葭中莩。诸子歌沧浪，而我和于于。平生江海心，忽在弦诵馀。何时从坡公，南溪侣禽鱼。"
"春尽日出游","清末近现代初","黄节","念乱忧生已不任，尔来多负看花心。晚收桑柘怜农事，坐阅溪山换醉吟。怀抱略陈从得句，暄晴不定始成阴。忽闻啼鴂惊春去，芳草无人且独寻。"
"端阳日定之过谭因述旧事为诗","清末近现代初","黄节","三年回首端阳日，疏雨城东一款扉。堆几枇杷共青李，拂窗杨柳间红帏。寻常事过平时忆，老大忧来节物非。何必更陈天下计，为君微醉语歔欷。"
"寓斋雨中","清末近现代初","黄节","一雨芭蕉偃蹇存，故留深翠覆墙根。晴连密竹凉生瓦，晚爱馀花寂闭门。数日积阴能敌暑，小园吾事更添樽。旁人已笑先生懒，自谓平居在不言。"
"梁仲策以其伯兄卓如所书“太公哀启”及汤觉顿“蔡松坡祭文”合装一卷名曰《攒泪帖》求题","清末近现代初","黄节","述哀家园忍重论，墨沈犹新泪亦温。宁比庐陵阡表痛，略同河曲寓书言。固知信友方为孝，不独因文得幸存。犹记项城称帝事，已牵时难入私恩。"
"漫成一首寄区生得潜","清末近现代初","黄节","挂柳残蝉已杀鸣，乘秋鸿雁欲高征。庭梧作响先飘叶，檐月初生渐满城。秋事未阑惟种菊，民生无告尚佳兵。自知乱象兼时至，坐阅深宵句漫成。"
"己未九日","清末近现代初","黄节","烂漫花光送晚秋，午馀寒蝶尚淹留。直知天意存荒径，且遣霜威上薄裘。国事正冠吾孰语，重阳得酒世能休。古人此日登高感，不谓于今亦独愁。"
"题铜官感旧图","清末近现代初","黄节","事往七十年，咏者亦千百。章侯信澹定，图画想遗迹。当时拯湘乡，意为天下惜。岂知中兴业，只以功名易。事平乱未已，清祚乃再革。将才古所难，要在重洁白。众人贵苟得，一士独脉脉。以此坐沉沦，江山落空碧。过舟感旧处，世事不足责。"
"十一月初一夜重读邓秋门遗诗","清末近现代初","黄节","八卷遗诗有陈迹，廿馀年来尚恻恻。故人骨冷西樵山，不忆京华久行客。开篇一序我少作，中有唱和郊与籍。当时国事已可哀，隐隐诗篇各相惜。自子之死我深居，读书十载在山泽。岂知出游壮岁后，懒复治诗困行役。如今衰迟似枚子，江海贩书较尤适。吁嗟成就皆莫期，究不若子卧窀穸。如今羡子绝年少，呕心不让李长吉。遗诗重读辄三叹，子若生年亦发白。乃知诗事令人老，不死相看仍落魄。天寒高斋今夕心，书寄枚子江上宅。"
"梁节庵先生挽诗","清末近现代初","黄节","世有君臣始见公，更于诗翰叹孤忠。尔来得句犹终閟，垂死伤心且未穷。直道不回天下变，南园思续百年风。岂知还为今朝哭，无复相从丧乱中。"
"春暖","清末近现代初","黄节","折枝疏竹缘墙活，濯干孤桐阅岁青。渐换衣裘充薄著，少移花药补前庭。闲中遂过句萌节，春事犹勤种树经。坐想胜游终一往，隔林黄鸟语丁宁。"
"和魏斋同游江亭","清末近现代初","黄节","经年不见江亭柳，一日含荑换景光。晚有好风将鸟至，坐惟新绿与天长。馀春尚去花时早，得句能无酒后伤。微我舍君更谁语，江亭今日似沧浪。"
"法源寺看丁香同魏斋秋湄","清末近现代初","黄节","都门盛看花，丁香独开早。法源古招提，今日罕人到。婆娑百数株，烂若紫与缟。斜阳照殿角，上覆翠松老。春秾草木茂，故物尽除扫。桃梨杏棠药，后先各争道。岁岁看花人，眷此须臾好。新绿未成阴，晚覈初似稻。堂坛佛久鐍，春事自草草。更访云麾碑，与君说天宝。"
"春尽前一日园榭中作","清末近现代初","黄节","又负一春春欲阑，晚开红药亦将残。成阴节候愆时雨，入夏风暄革旧寒。花后长莲才寸寸，萍生与柳共漫漫。眼前万物关怀处，独向莺啼静里观。"
"四月廿七日雨后作","清末近现代初","黄节","久晴一雨顿生寒，在笥衣才换夹单。欲出少留初困淖，于时何俟更滋兰。榴花照眼将迎节，草树连林未救乾。忽忆宣城江上句，重门深闭且盘桓。"
"赠魏斋并题其印集","清末近现代初","黄节","炎风吹暍日，张席卧屋隅。息影欲少宁，为诗偿子逋。十年废百事，世亦忘吾徒。我诗子治石，子诣我不如。龙螭走大陆，缀以芝草腴。形穷义假借，星月相扶疏。刻画金石姿，斧斧分鸿都。上窥三季遗，奇释陈盘盂。工苦学尤绝，世士徒惊呼。完白与悲翁，谓可并轨驱。岂知乃排遣，雕虫非壮夫。学养逾所造，子宁足区区。冰橱富菱芡，园榭生荷蒲。触热子暂休，夏畦已干枯。晚过塘柳阴，拍拍看群凫。"
"暑雨","清末近现代初","黄节","郁蒸变炎景，雨意含烦暄。初若霰着枝，须臾如倾盆。恒旸亦已病，蓄此非朝昏。梧桐翻旱叶，兰蕙活微根。望久足慰怀，迎凉敞窗轩。中伏未及秋，于物犹殷繁。冻蝇遂敛翼，湿蚁随流奔。鸟飞压云重，夕明知月昏。人事无兼遂，漠然惟寒温。"
"枯荷晚过荒园，池荷披谢殆尽，闻人言秋娘怛化丁沽已逾匝月，重念昔游对之成咏 其一","清末近现代初","黄节","年来此地经行处，一日伤心独晚归。旧过横塘终不渡，每闻清曲辄增欷。秋初已共黄淤老，花尽难禁白露晞。园事纵非能勿感，剩看凉柳自依依。"
"枯荷晚过荒园，池荷披谢殆尽，闻人言秋娘怛化丁沽已逾匝月，重念昔游对之成咏 其二","清末近现代初","黄节","如今追忆年前事，疏雨城东春正归。湖堧晚逢初写照，菱歌才罢更闻欷。不同萍泊随波狎，自敛霜痕避日晞。只是当时未零落，汀莎塘荇岂堪依。"
"枯荷晚过荒园，池荷披谢殆尽，闻人言秋娘怛化丁沽已逾匝月，重念昔游对之成咏 其三","清末近现代初","黄节","黄菊已花红柿熟，渐寒人不与秋归。便成紫菂心心苦，坐感霜蓬累累欷。病信远愁腴顿减，泪妆谁见粉初晞。风尘塞外能重遇，旧约惟吾悔未依。"
"枯荷晚过荒园，池荷披谢殆尽，闻人言秋娘怛化丁沽已逾匝月，重念昔游对之成咏 其四","清末近现代初","黄节","凭谁更语秋消息，一意苍凉有雁归。往事江空如梦了，别来秋换至今欷。丝丝断梗根犹属，浥浥寒泉泪未晞。不似白鸥能自放，晚寻风叶暂相依。"
"十月南归，过北园，茗柯置酒话旧，留题一首","清末近现代初","黄节","故园兵火七年间，梦里常悬北郭山。垄墓欲依云自远，溪堂重过水犹潺。与言野叟疑非世，已倦林乌识始还。可奈栖栖复行役，暂凭樽酒慰时艰。"
"元日得胡伯孝书作答","清末近现代初","黄节","南归寻复北来初，倦客栖遑入岁除。后屋渐生逾腊柳，西湖方报去年书。雪馀得暖多非料，世乱逢春百不如。可叹山阴诸大至，更无缄札到穷居。"
"杂诗 其一","清末近现代初","黄节","暖气在海棠，几日发春绿。桃梨亦含蕾，梧桐渐捎竹。微微蕙兰根，郁郁芰荷渌。感物叹景迟，忧生伤世速。绪风送馀雪，新阴待众木。忽思乡国寒，时已换春服。行云久滞淫，国事有陵谷。壮岁既屡违，所忧极口腹。"
"杂诗 其二","清末近现代初","黄节","中宵闻风声，起视庭树疏。览彼木始荣，叶落不成墟。生才已旷世，涉变尤无馀。承尘留薄寒，内帷有残炉。过时竟何用，况欲为橧居。出户见明星，充絮飘长裾。犹能御羊裘，未可持换铢。芬芳盆中梅，丫杈窗下株。爱惜遂及彼，吾怀将何如。"
"上巳与敷庵登江亭忆与诸学子前年之游","清末近现代初","黄节","元巳丽兹晨，微雨朝霁暖。鸣莺动新绿，岸苇坼冰管。江亭二三子，夙昔游已远。独来岂不乐，惟子共休浣。临流见毛发，荠若新蒲短。感此游意尽，返车过城堧。春服多丽人，佳时集芳苑。行行与子归，喧静忽尔晚。"
"题丁叔雅遗墨","清末近现代初","黄节","忆从蜕庵所，一日挹风流。过我江上宅，维时清季秋。廿年忽已换，剩句仅能留。不与藏书尽，可怀持静楼。"
"游天寿山明陵","清末近现代初","黄节","行舆走荦确，远树藏蛟螭。森然石立仗，见兹长陵碑。沧桑虽亦速，园寝能生悲。颓檐落鼠子，苍松低草蕤。永陵自恢张，碝石存圮基。怀哉望思陵，已矣王气衰。诸陵制何如，详诵昆山诗。陵卫樵忘归，监马犁行疲。帝王何足慕，春尽西陵枝。"
"崇效寺看牡丹同瘿公","清末近现代初","黄节","海棠已过丁香尽，毋负牡丹开匝旬。递岁一过尝及盛，恶风无日不愁春。芳樽迟客僧忙煞，楸树兼花地斩新。未了长年今日事，栏边同是旧游人。"
"潘安素乞题其先德峄琴学士西园涉趣图","清末近现代初","黄节","武林一再寻游处，独有西园见写真。地与古人争世远，乱经重葺视今频。流风尚接同光后，雅集应惟海岳伦。讵让斜川述先德，长公遗爱在湖滨。"
"园坐","清末近现代初","黄节","榆柳阴森荷芰香，暑风回暝作吹凉。已占北候交中伏，易复先秋换一霜。恶饮孰知吾病渴，去人时见鸟归忙。未能静遣今宵意，隔坐闻歌兀自伤。"
"立秋","清末近现代初","黄节","宣南积潦二尺强，暑雨为溽忽变凉。须臾晴景复阴曀，梧桐翻叶鸟宿梁。累月休假犹旁皇，南北多兵怀我乡。一身不归又秋至，跂彼织女日七襄。"
"逭热和瘿公敷庵","清末近现代初","黄节","暑雨方晴潦已深，骄阳忽放世难任。树阴当屋不齐瓦，蝉噪无风欲杀金。秋伏人言如虎渴，井寒吾意与泥沉。城南晚有寻幽地，只为贪凉一动心。"
"杂诗 其一","清末近现代初","黄节","清初说理学，学故在遗逸。乾嘉盛考据，词流亦辈出。随波遂不反，道咸稍佞佛。世风虽数变，士行未全失。秋高木始落，水尽沙露骨。同光迄尔来，雅道直萧瑟。孤鸿日南还，师门廿年阔。登高我何思，古人重仿佛。"
"杂诗 其二","清末近现代初","黄节","黄菊未始华，梧桐尚成阴。迟霜寡秋色，夏荫留鸣禽。譬彼绝续交，容我徘徊心。黄陈一已往，吾衰宁自今。能毋始今朝，更溯浔阳寻。南山不在目，有酒谁共斟。"
"杂诗 其三","清末近现代初","黄节","风雨忽然至，岂不念国乱。世材不天假，秋华复伤晚。原草日以黄，丰条顿成蔓。茱萸亦宿实，初辛不如蒜。天道至此穷，虽才我奚赞。嗣宗思亲友，晤言每自叹。何如左太冲，高步独无闷。"
"题霜腴图为朱彊村先生寿","清末近现代初","黄节","黄菊有根性，岁换独开晚。虽残不去枝，自昔得霜健。此意语写生，愿勿作绚烂。岁岁望秋荣，一秋岁复换。岁换根不移，花开亦多恨。"
"杂诗 其一","清末近现代初","黄节","宝剑去绦鞘，勇士不敢佩。高林委枝叶，众鸟非所爱。论交结以利，于古始不背。管鲍财可共，王贡名俱泰。宁为歆示绝，修以质构害。饥兽不索群，风蝉不成对。由来岂物异，何用多感喟。"
"杂诗 其二","清末近现代初","黄节","炉火烬复燃，腾腾送冬夜。室空絮不温，况有无衣者。严风刷城头，华灯照车下。贵人犯宵出，欢宴逮仆马。道旁褴缕子，持剂不救饿。国帑内空虚，市易困刀货。欺人盗贼行，窃国富者哿。人各不相恤，责亦在尔我。"
"杂诗 其三","清末近现代初","黄节","沧海有回澜，水风自相激。道丧世益下，陆陵见平溺。晚清曾左伦，振亡岂以德。舍利先气谊，与事共休戚。数往论世儒，虽近那可得。冻雀依檐枝，汝亦争格磔。"
"题胡生伯孝湖滨偕隐图","清末近现代初","黄节","别来汝亦去西湖，相阻南归又岁除。负戴已为今世耻，赁舂曾似彼佣居。一官鞅掌知能免，诸子儒书日并疏。为我寄言每相忆，不须还问近何如。"
"岁暮以重值购上元朱述之绪曾所校《曹集考异》钞本四册，题其后","清末近现代初","黄节","万端零落苦为诗，不见陈王廿卷辞。值重上元笺校本，寒无卒岁米盐赀。催人绝业嗟何及，多难成篇我谓危。欲问如今解谁语，苕苕终有客儿知。"
"除夕","清末近现代初","黄节","收尽狂心自去年，馀年甘亦附诗编。未花梅在盆中活，已敝裘施鞟外缘。春事柰桃看次第，岁朝桦烛语婵娟。一寒足抵宵来雪，只负书棚已万钱。"
"答瘿公书意","清末近现代初","黄节","传疑将信日相寻，已尽枯荷四叠吟。还有酒边题句在，广陵从事更伤心。"
"送张孟劬 其一","清末近现代初","黄节","清明李花犹未开，绿荑著树初粘苔。攀条送君条似枚。江南直北阻梦到，乱至忧生轻别杯。"
"送张孟劬 其二","清末近现代初","黄节","春前愁子日羸病，已过春期岁阑冷。往复言诗后应省。枝头雀噪相向鸣，驿路回车驻光景。"
"送张孟劬 其三","清末近现代初","黄节","似君有比龙为云，韩孟往矣当贱贫。国子博士无典坟。为儒过勇亦戕性，且种春桑行海滨。"
"校梁节庵先生诗既毕追呈一首","清末近现代初","黄节","一言恨晚见公诗，垂没犹轻不世辞。天下士惭施正字，草堂笺在说微之。笑谭况接衰微后，辛苦追寻写付时。岂待书成始相告，乱亡无日杀青迟。"
"白沙先生书“心贺诗卷”，为柯廷言尹阳江时，祠宋太傅张世杰墓于赤坎作也。秋枚十馀年前得于海上。壬戌三月，携置北来，以值归之陈子援庵。为志一诗于后","清末近现代初","黄节","攘胡事则已，为国人难俟。曾城对夕烽，故山邈海汜。去兹越廿载，揽古与吾子。张皇首学术，慷慨及忠义。烂烂厓山云，落落慈元记。世往足嗟伤，文垂亦纲纪。追寻乱微日，补拾缺亡理。岂惟心贺诗，所慕在紫水。金门桃始华，春林燕方垒。少逢忽雨晦，将离复鸣雉。会与时兼左，昔视今相诡。负贩尔巳劳，得舍情何自。殷勤语陈侯，先民重乡里。"
"闰五月朔日雨中","清末近现代初","黄节","先时渴暑忽成霖，窗下枯桐负帝心。一榻背暄仍膏润，片云将梦更萧森。夏原长物乾能救，道不回车水益深。自有闭门终日事，起看微霭上高林。"
"园夜","清末近现代初","黄节","双虹跨曲池，疏花露回渚。柳阴月上光，水凉人坐语。避喧已不然，闻歌更何许。凄凄金缕曲，飒飒玉盘雨。哀音忍重听，孤怀非昔似。"
"闰五月十八夜大雨中题壬寅试卷","清末近现代初","黄节","陈言不意今重省，对此疑非我所为。感激论才舍文艺，艰难爱士见吾师。礼伤江夏虚徒步，泪堕秦风记有辞。一似暑窗风雨过，廿年前事十年悲。"
"折荷","清末近现代初","黄节","折荷被水带泥痕，俯仰令人不欲言。览物便知风雨恶，到秋惟有菊松存。当前境在诗才就，四座人稀雀自喧。事业性功无一可，伤心斜照满荒园。"
"中秋夜赠王秋湄时将别","清末近现代初","黄节","明月照芳池，凉风转飞藿。佳期易为别，人生暂相乐。归山暮云尽，在地庭梢落。如何望乡心，复对欲行客。服贾尔自营，论交义不薄。念我寒无衣，语我舟在壑。谁能守夜半，昧者使昭若。翩翩雁南游，露下怜栖雀。"
"杂诗 其一","清末近现代初","黄节","东风雨与俱，西风雨不作。始秋遂改度，览变未为错。黄华晚逾静，过蝶来相索。穷途方两遇，众木亦纷落。淹然沆瀣心，负此偏反若。"
"杂诗 其二","清末近现代初","黄节","松柏张秋维，园馆生夕阴。蔽亏尚未已，萧飒无留禽。随阳众所乐，憩夏昔所任。徒闻蟋蟀鸣，仿佛枫树林。入耳暂无虑，察物惟伤心。嗟民独靡依，不闻发悲音。"
"杂诗 其三","清末近现代初","黄节","秋蓬美枝叶，所恶在根本。随风不知往，去地日已远。烝人何蚩蚩，原草何菀菀。经营四方事，相与日牴践。中林野火落，青青化为炭。亦自有根荄，糜灭已复蔓。"
"杂诗 其四","清末近现代初","黄节","露下青玉凝，风动金支舞。梧桐叶微脱，庭阶夜将曙。节士悲零落，达人观岁序。消长理必繇，物亦莫能忤。鸡鸣一何急，日出光易午。思治恐弗及，在暗恐弗寤。坐起披书读，潇潇更闻雨。"
"杂诗 其五","清末近现代初","黄节","朔风吹飞雁，南望天无极。明知寒已至，去此将安适。衡阳不可度，漳川宁可息。引领见云中，关塞奔直北。湑湑赤棠道，采采首山侧。秋高稻粱肥，胡不奋归翼。群飞夺孤往，何况栖水国。君子念乱离，欲行行未得。"
"杂诗 其六","清末近现代初","黄节","季秋京北寒，吹雪入城闼。馀威劫晚花，飞埃障孤月。岂知城南农，束笋新迸发。我园树亦奇，已著紫丁结。春物以秋荣，秋芳为时歇。事异李梅实，变甚菽霜杀。衋心警气候，无畏谢明达。庶徵倘可言，物生恐多札。"
"偶感","清末近现代初","黄节","晚月迟迟坐久望，昨宵风露变新霜。人间一别真成缺，何待明朝始断肠。"
"北园","清末近现代初","黄节","讽诗爱建安，守黑从苦县。激扬慕俊及，文学谢商偃。人生不百年，羁旅将过半。南归托献岁，兰皋邈时缅。春冰初泮涣，海水复澶漫。迦罗花始开，湘荷叶如卷。北园再过往，朋旧日游宴。故乡直如此，创夷岁展转。言治不保民，畜兵以滋乱。盗贼等丘山，风俗淫洛宛。芳尊讵能祓，白日忽已晚。先坟在咫尺，戒暴叹遐远。时荣曷足留，黄鸟徒相劝。"
"三月十九日发广州海上作","清末近现代初","黄节","海上春寒千里雨，未忘炎瘴在南州。隔宵天气随人变，作舞蛮歌解客愁。晓日生云如久暝，远帆将鸟近旁洲。眼前岂有安民策，多谢群山阻去舟。"
"安陵","清末近现代初","黄节","安陵柳色带斜晖，未尽春光恋客衣。早与牡丹成后约，载言羊石已重违。停车戒驿同离夜，有盗防行出近畿。只为前途计安稳，看花迟我一朝归。"
"园坐寄树人广州秋湄苏州","清末近现代初","黄节","初夏园林似早春，北来风物变兼旬。尽情花树催红药，别日陂塘满绿蘋。坐忆故乡闻战伐，愧无佳意答交亲。方池久旱波犹活，了了残冬见雪人。"
"五月十三夜寄冷残索画","清末近现代初","黄节","月上云回澹莫名，一池风柳飏荷声。独来直已从遗世，所遇何由恝忘情。林角飘灯光乱飐，草间盘蛤语交生。原知不是江南夜，寄与吾残为写成。"
"园夜","清末近现代初","黄节","圆荷开盛夏，晚风袭炎暑。俯流欲就湿，薄夜不如曙。高路已张灯，平桥乃连渚。雹后花叶碎，光洞藻荇舞。鱼冒吸空鲜，蚊渴作朝雨。不吝迟明凉，坐为此园苦。如何凫鸭声，喋喋池边树。"
"秋夕","清末近现代初","黄节","初秋荷气清，晚萼红逾重。明月照绿房，修擎聚青汞。久坐至露深，结怀不成梦。宵长岁过半，鸟息枝犹动。伤哉望乡人，见云愁澒洞。"
"鮀江补句","清末近现代初","黄节","荒山穷海欲何留，能令依依阻去舟。任是重逢已春暮，伤心鮀水不西流。"
"即景","清末近现代初","黄节","预期好月忽生云，负尽人间至夜分。得水蛙凫声顿歇，乱柯眠鸟独呼群。"
"题秋庭晨课图为汪季辛","清末近现代初","黄节","我亦人间失母人，秋庭题画更酸辛。拒霜红后花如昨，率野黄时草不春。经国四方成晚孝，为儿一日识天伦。固知锡类君能及，应念征夫各有亲。"
"中秋夜怀秋湄","清末近现代初","黄节","疏柳溪桥昔凭阑，去年月色独来看。望乡人更分南北，近水花才换燠寒。红蓼欲遮莲梗出，白云方送雁声酸。闲尝日辄寻游地，此夜怀君到漏残。"
"九月晦夜，梦中得“江上梅花影”五字，寤后续成一诗，题陈师曾水墨兰石","清末近现代初","黄节","江上梅花影，天边明月身。相看不攀折，何遽彻宵晨。恻恻寒初透，辽辽气又春。独深兰蕙叹，长已尔时人。"
"甲子正月生朝寄秋湄","清末近现代初","黄节","佳辰不饮负馀寒，独醉犹能强自宽。生世本难逢甲子，晚年将待论新安。经时庭竹过冬活，忆里江鱼带酒餐。不似去年今日客，练溪芦笋上春盘。"
"雨后园中报陈树人广州","清末近现代初","黄节","歇雨随云归，兴游乘日斜。人绝喧林鸟，风过乱渚荷。热甚天造凉，物乐园为家。水虫出复没，草树覆更遮。时形各流见，心意徒纷拿。讲习期已倦，知生微一涯。怆念故乡事，夺杀无时无。书辞独云乐，子语岂有他。悬灯照思颜，墙上生昔邪。"
"七夕","清末近现代初","黄节","霖雨逾月霁，河汉悬宵分。芙蓉溢金塘，罗绮成锦云。夏尽秋浸至，水深民垫昏。负轭有虚名，牵牛何足云。"
"七月十六夜园中偶成","清末近现代初","黄节","匝月霪霖到夏残，遂成秋涨泛河干。环畿万锸争疏堰，举国连兵甚旱乾。已败渚荷倾潦落，渐疏园柏待霜寒。一年信有来春计，不补当前百可叹。"
"中秋","清末近现代初","黄节","云意深阴失月明，始知兵气满秋城。十年北客惟伤乱，双柝南街不断声。娇女别期方细数，故园安问更无程。可怜万里清辉夜，不见良时鼓乐生。"
"泪","清末近现代初","陈曾寿","万幻犹馀泪是真，轻弹能湿大千尘。不辞见骨酬天地，信有吞声到鬼神。文叔同仇惟素枕，冬郎知己剩红巾。桃花如血春如海，梦里西台不见人。"
"哭瘿公","清末近现代初","黄节","论诗畴昔本寻常，今日回头辄可伤。十载郡斋相过地，数竿檐竹已成行。老逢国乱君先免，溘至秋分露更苍。莫说平生康济愿，区区文字恐流亡。"
"唐天如妻挽词","清末近现代初","黄节","江海相违莫临存，孰令吾友减悲酸。病中取冷知无及，归后伤神岂待言。意尽红莲当变碧，化穷寒谷不回暄。只怜儿女婆娑态，痛绝征夫再出门。"
"十一月十四日园山怀唐天如","清末近现代初","黄节","望远登高一意凄，塞鸿南尽日矬西。荡为天下萧条气，不辨风前格磔啼。独往冒寒园寂寂，同游忆昨汝栖栖。于征何补伤亡叹，空使秋坟唱锦题。"
"岁暮示李沧萍","清末近现代初","黄节","骊成有碣石，乃沦东海傍。惟彼原子思，学道病不行。君平何寂寞，身世皆相忘。读易管渡辽，避世王东墙。邠卿委时命，伏生兴流亡。持此不拔心，何问屯与康。数子守高义，千秋能颉颃。苕苕岁云暮，来日何堂堂。李生文学儒，学成不还乡。臣朔独苦饥，作赋追东方。乱世不右文，万舞徒方将。吾衰逝不顾，惜汝年犹强。朱梅发绿苞，绝阴转新阳。万物盖已除，生气中亦藏。何意残贼人，天降独未央。"
"胡夔文挽诗","清末近现代初","黄节","夏馀共啜荈，秋尽犹依松。园林转青阳，念子胡绝踪。夙疾淹岁时，遇我言家讧。席荆每慨然，携侍或径从。累葛莫蔓樛，旨蓄不御冬。金尽似苏季，礼阙非皋佣。速子实死繇，疲旅益病重。以子好诗书，既乃思云风。著籍洪宪臣，事与刘叔同。知耻较彼贤，我为歌商颂。感兹伤子逝，论子使世恫。春溪长百草，野蕨渐紫茸。寂寂子倘来，悠悠亦无穷。"
"题余越园画","清末近现代初","黄节","林泉阒绝画中人，难遣燕南二月春。已尽梧桐欲稊柳，未能遮断远山颦。"
"四月二十五日西山会葬瘿公","清末近现代初","黄节","午雷飞雹助凄其，天与愁阴入地知。封树得缘今日长，山花裁了一春期。诗名被冢伤心见，世业成丘达者悲。太息交情只如此，送君临穴最终时。"
"赠张鹏翘","清末近现代初","黄节","落落张生意万寻，三年未已学诗心。当知一艺犹馀事，何乃孤怀更付琴。自有弦歌能达性，为占亡乱独求音。此情似汝应无尽，暂欲分携思不任。"
"对月归作","清末近现代初","黄节","凉宵负汝去依依，低逐车灯独自归。清景背人浑不觉，二更园露满单衣。"
"和贞壮中秋前一夕同过社园韵","清末近现代初","黄节","今朝与子共明月，忽漫十年回首看。何止昨宵晴雨异，不胜华发雪霜盘。照人柏换秋来色，在水凫休梦处寒。莫更团圞叹遥夜，一时圆缺且相安。"
"送诸贞壮南归","清末近现代初","黄节","晨鸡告熹微，夜铎响不敌。南街动役车，乱起在朝夕。十年子不来，去欲万里息。梗修江浦驾，邅回汉皋驿。河冰宵始合，川树绿犹积。栖栖天下事，皇皇行路客。风尘不共聚，湖山乱无极。闵予说诗书，欲归失乡国。老作幕府宾，愿子盍家食。今归良足欣，残贼阻于役。"
"岁朝","清末近现代初","黄节","水仙初作岁朝图，不见车尘曲巷驱。只为人情生感叹，放翁原不在屠苏。"
"正月五日雪过北海","清末近现代初","黄节","一冬无雪入春来，初日横窗曙未开。闲户当阶如见月，命车亭午始登台。方方地坼难降蛰，藉藉冰层更作堆。天意可能回麦候，九城枯尽蓫牛蘈。"
"二月六日雪复过北海","清末近现代初","黄节","便作江湖寂寂看，今朝北海见冰澜。独留隔岁愆时雪，满落深芦没水滩。春尚造寒将易暖，树初含绿岂胜残。思量已是花朝近，一再迟归为牡丹。"
"清明后一日作 其一","清末近现代初","黄节","已催新绿过清明，作兴东风蓦地生。早落杏花成几树，不消鶗鴂再三鸣。"
"清明后一日作 其二","清末近现代初","黄节","榆柳楂梨桃李梅，紫丁红药大櫰槐。群莺落得争枝乱，国事如今尽可哀。"
"酬周印昆见赠之作兼慰其悼亡","清末近现代初","黄节","不知老将至，遭乱始言诗。春歇荼蘼后，花飞萍藻迟。兵尘嗟散絮，风隙当哀辞。莫为增悲慨，将民诉子规。"
"五月二日雨中感怀 其一","清末近现代初","黄节","竹裹红丝角黍香，旧风闾里说端阳。北来十载萧条过，岂意今年更乱亡。"
"五月二日雨中感怀 其二","清末近现代初","黄节","不持国纪日相残，坐视民饥自爱官。一月旱云三夜雨，等闲摧尽数花兰。"
"五月二日雨中感怀 其三","清末近现代初","黄节","侏儒不饱朔仍饥，杀夺当前正此时。庭树野鸦驱宿鸟，几何同不作流离。"
"五月二日雨中感怀 其四","清末近现代初","黄节","张君讯有南行计，王子书来劝北廑。毕竟一身同越鸟，三年能了故宫文。"
"五月二日雨中感怀 其五","清末近现代初","黄节","诸大重逢鬓亦斑，结庐近水得长闲。因循便过榴花节，未必能寻湖上山。"
"五月二日雨中感怀 其六","清末近现代初","黄节","半塘水戏珠江曲，兵事荒凉过十秋。争利杀人南北一，老来吟叹海绡楼。"
"北海月夜作寄怀黄元白西湖","清末近现代初","黄节","月浮荷影了无尘，积暑初降雨气新。尽日荡舟忘士女，一波摇岸作澜沦。众中得乐成黄蘖，湖上思君骋白蘋。莫谓东南能去乱，已闻行涨到江滨。"
"六月二十八夜雨中感事","清末近现代初","黄节","乱雨敲窗落碧梧，更闻栖鸟夜惊呼。欲成一梦非容易，却为醒时尚有吾。"
"七夕","清末近现代初","黄节","苦忆秋宵旧日诗，如何怀抱异当时。不殊儿女灯前语，独有悲欢老去知。乍雨乍风过此夜，一年一乱似佳期。人间尚作天河梦，尽向梨园曲里窥。"
"十九夜北海待月作","清末近现代初","黄节","月迟人不待，林净水初明。昨雨留云气，前舟辍棹声。方秋十九夜，有宿二三赢。独喻伤时意，清光为我生。"
"社园茗坐","清末近现代初","黄节","影落秋池阴，斜阳在高树。荷根互偃仰，流光一朝暮。园草日以黄，游客不如故。层云出海子，重台接城庑。萧条昨过往，林木长烟露。嬉游上京地，士女虽无度。自昔富庶邦，不谓变墟墓。辕驹困刍秣，君子逐鸡鹜。孰知茶荈贱，已损饔飧数。嗟嗟叶下禽，饥无残饵哺。"
"中秋夜，与李子沧萍、张子友鹤，观月社园。忆去年中秋与诸贞壮、黄元白同饮于此，李、张二子亦与焉。贞壮、元白后先南归，惟二子尚相从不去。又朝来始得唐天如兵间书，知其仍在人世，伤乱怀远，一时交集。张子为余援琴奏“捣衣之操”，诗以写之","清末近现代初","黄节","不知北月同南月，可亦如人各一天。晚托后生余客老，乱思来日岁连年。辞风别叶交相弃，绕树飞乌却复前。似此悲怀向谁说，更堪重听捣衣篇。"
"琼华岛登高作","清末近现代初","黄节","登高惟觉此身孤，佳日悲秋老不殊。落木明河双阙下，黄花樽酒一时俱。惊心世变非前有，去乱游方已绝无。群盗满山催暝急，衰迟忧患共相驱。"
"简俞伯扬","清末近现代初","黄节","问讯俞斋秋后花，重阳一霎已堪嗟。佳时憔悴无人觉，只有泉明惜月华。"
"十一月初二雪夜归作寄伯扬","清末近现代初","黄节","醉归今日得平安，便卸狐裘近火盘。一雪趣行卿独急，九街严逻夜逾寒。灯前未至伤饥冻，道侧犹闻有哭叹。将意入诗庸足补，痛心全国付群残。"
"大雪中过社园，遇黎季裴出示迟余词句，晚饮酒家赋答","清末近现代初","黄节","廿年无此雪漫漫，深没轮蹄上掩滩。入地暂令群蛰息，倚天惟见万松寒。晚来未尽僛僛意，独往犹寻汲汲欢。得句岂期逢石帚，翠樽红萼更盘桓。"
"岁暮吟","清末近现代初","黄节","朔风催雪天欲雨，秋娘老去丁沽路。不知听歌人更老，题句瘿庵已丘墓。乱从丁巳召强藩，徐泗连兵入天府。群帅如罴复如虎，皖直奉洛继以鲁。黄河北来日相杀，矧复兵饷借索虏。祸连西北迄东南，地尽察绥放吴楚。岭表劳师渡湘汉，势成南北无沛羽。纷纷部曲人异谋，不各相杀则相觑。十州百姓死其下，民实何辜国焉祚。北客尔来十五年，戊壬我南止松沪。越庚及癸再言归，娇女已长弱妻妪。先墓萧萧阙洒扫，深山林密盗无数。不敢言老望归祭，曷反苍颜对封树。简岸我师卅年别，展谒汾江亲请语。人心风俗何以乱，不在政治与军旅。始于邪说终暴行，世乃一乱乱无度。由癸溯今星四周，去乡山川更修阻。坐观群儿戏北郭，一若雄鸡戴金距。日以同类伤爪嘴，不如猎狗逐郊兔。我独治诗远思古，陈王阮公谢鲍句。上及乐府诗三百，发为文章用笺注。岁阑百事尽废除，欲理性情与人与。可怜人共叹饥寒，群儿又作鱼龙舞。"
"病起","清末近现代初","黄节","病起已过三月三，客来初为说江南。一身何日生知死，众乱相寻暴易贪。迤岸万花盘马队，被兵群友断书函。愁肠欲与春俱去，归路回头更不堪。"
"春尽日过社园，风霾未开，丁香盛白，简汤定之 其一","清末近现代初","黄节","一尘黄不上丁香，似雪翻风风却黄。日日好春风里过，令人梅雨忆江乡。"
"春尽日过社园，风霾未开，丁香盛白，简汤定之 其二","清末近现代初","黄节","语与城西汤定之，园花吹尽柳丝丝。寻常别恨年年有，不是吴姬压酒时。"
"五月初三日，王静安自沉颐和园昆明湖中。毕命越五日，余偕桥川、子雍、小平、绥方出西郊，访其故居。为诗吊之","清末近现代初","黄节","掩泪犹过西郭村，朅来今日始知门。寻常蹊径多污渎，绝代湖山隐缭垣。名地得人相托死，哀禽衔木可偿怨。徒闻朴学悲君者，独有纲常不敢言。"
"六月二十二日雨中寄余越园津沽","清末近现代初","黄节","暑雨轩窗尽夕阴，别怀初写重沉吟。相望咫尺津沽路，一日南东江海心。人乐有归成隐去，乱生如夏与秋寻。庭乌岂为飘风止，向母依巢自昔深。"
"立秋日，园坐，得句，欲持赠某君，未果，姑存吾诗","清末近现代初","黄节","口君有书未暇读，乃复奔走豪率间。廿年交谊我不道，异日相求嗟莫还。集林暝雀朝飞失，出水秋根壁立闲。踪迹各殊老俱至，可怜衰草满江山。"
"秋至","清末近现代初","黄节","畏暑望秋转，秋来日苦短。堆几齐山书，不见如今乱。"
"酬周印昆","清末近现代初","黄节","夜分见窗月，已斜西山巅。故人着梦处，来札在灯前。晓气园花入，归期江水愆。行当与君别，不是论诗年。"
"越园为天如作画属题","清末近现代初","黄节","高竹无邻遮老树，残枝何地着飞鸦。人才零落吾衰甚，题画今朝亦叹嗟。"
"中秋夜听张友鹤郑颖孙弹琴","清末近现代初","黄节","日昃消阴翳，暝霭催林乌。秋帝解人情，慰我以望舒。张筵挈丝桐，乐酒倾杯壶。郑子奏高山，张生和于于。清风响林樾，高步坛壝虚。夜半逍遥游，江上生明珠。连舟杂宾饮，狎坐皆丽姝。左顾河岸南，右眺城楼隅。皎皎天与水，嘈嘈笙若竽。灯阑出瓴甋，沙白横烟墟。柔妻粉黛光，款款临前除。稚女斗红绫，团团得双鱼。黄园集俦侣，明塘长菰蒲。陈洵苦为诗，露立鹭两趺。赏心情所极，即景境亦娱。浦江辟楼扃，栏槛与海俱。潘子忽过从，邓君持轩车。飞龙蹴波浪，落雁沉江湖。朱颜发越艳，渌酒歌吴趋。廿年今夕情，若或先后殊。欢怀忽以觉，一事无复馀。俯仰池上柏，灭没洲中凫。疏星渐隐约，来朋空归欤。岭东望不极，江南哀具区。"
"十六夜独坐社园对月","清末近现代初","黄节","人语灯光静曲廊，坐怜月减一分强。层阴片叶梧初落，不是闻声不断肠。"
"咏史 其一","清末近现代初","黄节","论学疑植党，著书或谤诽。陆宣校医方，程子却讲艺。匪惟保厥身，正以善养气。痛赵尚笺骚，蒙伪乃注契。紫阳心更苦，矧复伤五季。人伦苟不绝，天意必有寄。方冬木尽脱，生机盖下被。乱世重吾儒，义长在天地。哀哉二刘子，冻馁死无畏。群盗已蜂起，谷食日踊贵。妻子相去远，教授废陈肄。刑不威小人，礼不正在位。虚有建学名，而无弘道计。方领矩步伦，展转沟壑毙。后进失师承，攘寇入不义。伤哉魏玄成，著论为流涕。"
"咏史 其二","清末近现代初","黄节","王畿制既紊，大都乃偶国。乡遂变轨里，都鄙乱阡陌。均人失所掌，平土恶可得。元魏诏均田，自上之指给。男妇逮奴婢，田受各有级。扰民恩不周，制地已无术。元稹画作图，周主所叹惜。吏民诏先习，一岁行不及。视魏倘设施，五十或笑百。宣和乃置局，投牒任诬白。私田指天荒，主者反租役。鲁山阖县田，尽括不留隙。夺良以入公，夺公复有贼。均地不可行，均税济其塞。郭咨孙琳方，救敝出末策。美名固可慕，实施竟何益。天下方骚然，废书三太息。"
"探春慢","清末近现代初","袁克文","小院春流，曲房香转，十二银屏如昼。旧恨眉消，新愁梦结，又到看花时候。听绕帘莺语，尽抵得、笙歌吹奏。也应记取宵寒，东风摧换清漏。堪忆去年人瘦，但玉镜成非，画阑依旧。觅语回肠，迎姿送目，欢恨够人消受。暗识情如水，正不断、欲平还皱。薄幸谁知？啼痕空染襟袖。"
"桂枝香","清末近现代初","袁克文","江南且住，又邃市凄寒，灯酒何处？东去江流不绝，此情如故。轻车宛转霜风里，怅天涯、一年重暮。者时红袖，殷勤乍暖，还怯人妒。向邻里、寻歌泥舞。便帘隔疏香，犹认眉妩。看似寻巢燕子，绕梁谁主？临妆索笑寻常见，几黄昏、门外凝觑。树摇微梦，寒侵瑶席，等教春护。"
"九日游万生园坐豳风堂作","清末近现代初","黄节","荷枯菊晚柳芸黄，坐负佳时守此堂。西上一楼凌磴道，旁罗万树对回塘。曾波已止犹叹逝，四海无归可望乡。意与水禽秋浴淡，不凭高处过重阳。"
"题篝灯纺读图","清末近现代初","黄节","我生十月孤，廿六母见背。与君生略同，披图泪先坠。八岁我受书，夜窗烛如晦。我读辄不忘，母命再促睡。程课乐有馀，纵性笞不贷。孤儿今日身，母心当日碎。以君孤苦年，视我尤蓰倍。君能体母心，母劳乃汝爱。温严皆母恩，恩状岂可绘。儿兮手中编，母兮机上泪。萧萧城北庐，风木作青黛。"
"周印昆湘潭老屋有柏、枣、胡桃、木芙蓉数事，曾属陈师曾为绘《老屋花木图》属题","清末近现代初","黄节","翠虬万树遮坛壝，红玉千盘上御街。秋后拒霜寒不落，禁中逃羯语犹谐。眼前风物何曾羡，坐忆湖湘旧寓斋。同数京华闲岁月，老来乡国可堪怀。"
"雪朝方读书，姬人来告，邻树鸟尽集吾庭，因物类之感而作是诗","清末近现代初","黄节","雀噪阶前桐树枝，为渠一雪疗朝饥。欲晴天意随人快，歇午书声恣汝嬉。寒语不妨相婉娈，春心畴与共差池。野栖从食多经见，岂是寻常妇孺知。"
"冬至 其一","清末近现代初","黄节","风吹薄日去，雪作同云高。罢饮酬佳节，怀归赋远劳。惨颜天照海，长焰夜穷膏。可记经冬事，笺诗次董逃。"
"冬至 其二","清末近现代初","黄节","盆菊才添买，花佣出窖迟。万钱梅有价，千户橘初垂。意与时芳迕，寒教晚叶披。适来残市后，将汝上青瓷。"
"冬至 其三","清末近现代初","黄节","国事同儿戏，无人与笑谈。今朝歌者技，一辈大官惭。才绝青衣赋，情兼白杏憨。日闻坊院乐，真是客宣南。"
"冬至 其四","清末近现代初","黄节","隔岁消寒约，寻常事亦乖。覆樽难滴酒，入市欲抽钗。气尽阳当复，天空化许排。奈何良夜醉，犹不忘俞斋。"
"十二月四日雪中作乡书，既而得句","清末近现代初","黄节","尊华腊后几寸雪，东海雪高一丈馀。天试畸寒畸暖手，我劳问乱问年书。栖栖殿爵层俱没，奕奕邻柯斲不如。说是老夫檐底见，岂知平陆尽丘墟。"
"过社园溜冰场","清末近现代初","黄节","雪意庄严万瓦黄，嬉冰士女斗明妆。壝坛偃蹇残馀柏，作援张樊共一场。"
"雪后问讯张鹏翘","清末近现代初","黄节","雪巷几时扫，有无门外人。梅花在何处，流水独非尘。日晚汝安往，岁寒谁更亲。素琴应冻折，曾否觉清贫。"
"当公无渡河","清末近现代初","黄节","义利不知辨，所得皆害名。众鸟随孔鸾，岂不以其灵。而从野雀栖，无巢谁所令。握鳣日以喜，见蛇忘其形。赵女不择少，虾组不择清。遂令弋鱼人，罟及浊海鲸。罟鲸网亦折，弋鱼船亦倾。"
"再题周印昆老屋花木图","清末近现代初","黄节","真使灵均忆旧乡，也胜杜子浣花堂。心随江水东南去，诗有春城草木伤。历历池莲红碧白，垂垂盘橘绿青黄。可怜同是无归客，岁晚题图悲未央。"
"除夜答宾虹寄画","清末近现代初","黄节","千方思慰我，绘事乃其馀。世薄知贫友，民穷趣夜除。一寒多赠问，留岁为裁书。未与年俱改，春灯亦不如。"
"元夜得闵孙奭赴为诗哭之","清末近现代初","黄节","风雪催元夜，先成哭汝诗。春灯寒不焰，贤辈晚难期。体弱功多废，亲劳语亦悲。岁阑相过说，今日付哀辞。"
"社园与林宰平话别","清末近现代初","黄节","远瀑峰高近可闻，崭崭湖上有林君。诗怀欲静忘清浊，世眼无明及泯棼。束草低根留性在，寸荑寒柳带春分。人生难别花时节，惜此须臾尽夕云。"
"梁卓如属题余越园画山水册，时越园方自衢严北来","清末近现代初","黄节","莫便逢人写好山，扁舟才过富春还。游吴不共梁鸿赋，可惜芳时二月间。"
"为王立生题定之山水册","清末近现代初","黄节","远岫疏林澹有无，回溪密树又纷敷。令人惆怅宫墙外，不写栏边水半湖。"
"大连湾留别胡子晋","清末近现代初","黄节","渡辽无地托身难，惭愧生平慕幼安。强为故人回别泪，眼中沧海有停澜。"
"三月十七日登粤秀山","清末近现代初","黄节","去乡廿载阙登临，未尽红棉此日心。文教灭亡何有地，江山芜乱又成林。马行石榜三君篆，鸟啭苍崖百步阴。犹许老夫来吊望，旧踪无意更追寻。"
"题方正学溪喻遗文原稿为马武仲","清末近现代初","黄节","大忠先信友，吾复见先生。不为文皇地，宁知靖难兵。区区遗墨在，落落喻溪情。自有人间事，宜留此正声。"
"游荔枝湾","清末近现代初","黄节","东去珠江水复西，江波无改水西堤。画船士女亲操楫，晚粥鱼虾细断齑。出树乱禽忘雨后，到篷残日与桥齐。重来三月湾头路，蔽海遮天绿尚低。"
"九日沙河登高","清末近现代初","黄节","绝田一径夹修禾，积绿连林出涧阿。历历冈原无改景，苕苕沙路久迁河。山围封树行楸地，日在衰杨野雀窠。引领墓门腰脚健，登高吾敢谢蹉跎。"
"鼎湖飞水潭同林宰平，明日宰平北返","清末近现代初","黄节","鱼网挂高崖，密疏可盈尺。忽尔修罟垂，千鱼落籍籍。飞丝一翕张，秋山狭阔白。俯作龙在潭，旁起虎蹲石。落日碎丸丸，苍藤战格格。长流净翠玉，喷沫湿玄翮。不待寻声来，登山所莫逆。经行游士眼，若视寻常迹。虽陟磴百盘，未夺岭一席。鼎湖不难到，良朋乃易隔。寒光敛归树，伫立留过客。"
"送王秋湄","清末近现代初","黄节","南禽代马各依依，岂谓归乡客又归。少为井闾谈往劫，再沽鱼蟹试初肥。冬来不减方秋味，江合无如一鸟飞。只此去留还莫共，有人能说不相违。"
"官廨梅花","清末近现代初","黄节","丹叶黄英已后时，廿年归客到冬知。寻常不见衙斋雪，多负梅花似雪枝。"
"送刘栽甫去官之申江","清末近现代初","黄节","古有饥驱乐去官，人生得性孰云难。西湖江国元无异，夜雪梅花一以寒。众里偶然随堕落，万方何处告平安。我怀莫遣家乡计，苦欲从君黄浦滩。"
"答周印昆月夜见怀一首","清末近现代初","黄节","月夜吟君月夜诗，一时相望月光移。二三寒绝诗中语，不是平生不与知。"
"生朝过陈述叔同登茶楼作","清末近现代初","黄节","为放春寒过生日，故迟花事见天心。妻儿久已忘吾降，亲旧何须借酒深。楼外白云空忆母，山中黄独似闻吟。此怀得语陈居士，坐展茶棚向夕阴。"
"哭潘致中","清末近现代初","黄节","气夺今朝得赴时，未违旬日尚论诗。出生入死元无间，富不如贫可勿疑。行若寻常非世有，洒然语笑至今悲。独因人重遗传画，题记春来绝笔辞。"
"二月十四日东山寓楼","清末近现代初","黄节","坐觉春阴转北风，换晴将雨去何从。栖迟一阁山相对，眇窱两沙江更空。原野泽微才点绿，岭云朝霁不成虹。桔槔许有回天力，百亩荒畦在屋东。"
"濠镜寄广州罗原觉","清末近现代初","黄节","山翠当门且卜居，一年尘事了无馀。意多始觉泉明晚，迹近能令务观疏。邻树鸟鸣同止止，海波鸥没不徐徐。眼前物我俱难得，回首乡邦独累歔。"
"客居","清末近现代初","黄节","三面山横百亩塍，夏苗无雨长鬅鬙。行云暂作须臾阴，海气将成次第层。近水树荣招去榜，上街鱼美出严罾。客厨尚有烹鲜计，不及乡风豉土鲮。"
"杨少勤胡荫荪两生过谒寓楼别后寄","清末近现代初","黄节","海角同携犯雨寻，叩门惊起已宵深。迟明会见山相对，入梦方持日就沉。风转树间留去叶，灰成烛后尽馀心。老怀不为英年语，地动天回力倘任。"
"端阳","清末近现代初","黄节","群乌不渡海，况复竞舟人。投粽虚鱼鳖，抽蒲榜里邻。长沙始能吊，异地更无亲。风起江湖远，南湾一望津。"
"澳居杂诗 其一","清末近现代初","黄节","倚栏树不到檐庭，白日初黄月淡青。楼外是山山后海，人生难得此居停。"
"澳居杂诗 其二","清末近现代初","黄节","一湾水弱不流花，寂寂连山长草芽。五月海风多带雨，乱帆随雨过前沙。"
"澳居杂诗 其三","清末近现代初","黄节","湿草低田旱亦枯，海洲谁谓水都无。憬然中谷三章后，不是忧深独老夫。"
"澳居杂诗 其四","清末近现代初","黄节","巢鸟因风落短檐，屡回头处语詹詹。此情只有卿能识，雨后阑干不上帘。"
"澳居杂诗 其五","清末近现代初","黄节","淘河洿泽日啁啁，岂有飞鱼更可求。三十六鳞初上水，却无人钓马留洲。"
"雨","清末近现代初","黄节","雨带朝暾风又催，井泉枯竭未能回。海扶山气行行去，鸭上枝阴脉脉哀。湩扰羊群时亦斗，书随鱼贩日还来。地穷不负人求给，船载松江水一杯。"
"送客东南楼月中","清末近现代初","黄节","山月出海白，晚雨收玄冥。登楼望故国，送客扬归舲。中宵发南湾，平旦过新汀。水行不逾宿，心远当逃溟。栖栖云间鹤，苕苕风后萍。浩浩波上鸥，寥寥栏外星。揽裾思故好，携手伤轩軿。为言异方客，来此得安宁。"
"十五夜无月","清末近现代初","黄节","夜夜重阴世莫窥，今宵无月始惊奇。浮云落与人争渡，渔火明如海有涯。万象至今仍仿佛，众山才隐复参差。高楼不待张灯坐，天末波光白上眉。"
"南湾观朝雨","清末近现代初","黄节","暂辍书声对远山，平生好景不多闲。天逢一雨欣欣乐，海纳群峰故故弯。得水鹈鹕逾斗大，浸田稂莠与人顽。繁忧却在治诗日，又见朝阳转北湾。"
"踏莎行","清末近现代初","袁克文","依旧楼台，无边酒泪，几回到此都成醉。昔年春已逐花飞，而今花又随春至。玉枕停娇，云屏掩翠，殷勤欢意休教坠。尊前梦后百思量，多应解惜人憔悴。"
"大雨登楼作","清末近现代初","黄节","沧海无端飞上天，水浮山欲起中悬。大鱼出树时高下，渴马收江直万千。湿翼葱鹙穷鳝所，涉波骇豕在人前。雷风不碍登高目，只有滔滔是逝川。"
"残月","清末近现代初","黄节","残月窥窗独起望，近山楼火澹无光。欲留睡眼看朝日，却怪晨鸡上女桑。天际乌巢先地白，海边鱼薄有星黄。人生最为初阳乐，不解诗人兀更伤。"
"桑柔","清末近现代初","黄节","卒读桑柔十六章，废书三日尚彷徨。惊心事事无今古，贪乱人人有肺肠。吾亦作歌哀不及，国犹靡止去何乡。始知骚赋追三百，轻举游仙乃变常。"
"和吴玉臣先生己巳周甲诗","清末近现代初","黄节","怀音何至望飞鸮，知是先生意独饶。翩彼不如谁则觉，乐思难老世乎遥。宫庭笾豆俱残废，芹藻鸾旂想敬昭。修教可期人爱健，愿留胡考问前朝。"
"客楼月下赠别马武仲","清末近现代初","黄节","沧海能来问远人，蔑资凡伯语酸辛。一言见义君于我，有月瞻天斗与辰。邻耳蜩螗如沸地，客心鸿雁失群身。楼台百尺相扶影，只惜泉明未答神。"
"中秋夜与小平、绥方、桥川、子雍同饮社园作","清末近现代初","黄节","对月深知天地恩，物光人意大无垠。因缘哀乐相随发，慰藉辛勤一少敦。问俗正虞成毁世，举杯难得共名园。客怀未恝思前岁，不许诗长更覆翻。"
"挽胡子晋","清末近现代初","黄节","海波真见有停澜，送别湾头语未阑。解识分舟为永诀，早应回路更来看。岁时一过能如故，安乐相逢不改寒。无复大壶烹热酒，雪宵谭谑共忘餐。"
"踏莎行","清末近现代初","袁克文","一瞬秋波，十分春色，飙轮载恨知谁识？斜阳尽是送轻尘，渐行渐远愁无迹。去梦空寻，坠欢难拾，匆匆车马催人急。凭窗未许致殷勤，但教相望长相忆。"
"寄越园","清末近现代初","黄节","劳生竟阙修书暇，不向西湖问起居。飞鸟翠条俱寂寞，了无恩怨入冬馀。"
"同云","清末近现代初","黄节","同云作雪先回暖，北候寻常不足奇。叹息邻家方办火，凄凉人语便为诗。徒令翠羽梅花笑，坐失枯桑海水知。我欲忘怀忘未得，亲交南望故伤离。"
"忆官廨梅花","清末近现代初","黄节","正为无知绝可怜，废垣荒廨近河边。到门立马须臾看，忆得梅花似去年。"
"东阁即事","清末近现代初","黄节","落下休言历，履端吾课闲。西山晨暂阔，东阁午犹关。风里那成雪，梅边好近鬟。春游欲何处，无语对樊蛮。"
"元宵","清末近现代初","黄节","兵火残民贱摘蔬，海翻云涌乃鱼鱼。万人遮道看花日，百郡迎年祀灶书。虽未太平犹足乐，敢违同欲况其馀。月明天下张灯节，今夜城南走钿车。"
"秋湄北来视予，四月六日社园置酒赏牡丹作","清末近现代初","黄节","风力初低雨意轻，为花何爱一春晴。回阴莫展丁香结，废闰难催芍药生。尘土牡丹黄上额，殿台杨柳碧连城。眼前草木忧欢状，与汝盱衡说旧京。"
"绝句","清末近现代初","黄节","黄眉燕子白两脚，黑头杨柳青数枝。欲使群虫无翠羽，日燃爆竹坐弹棋。"
"初闻蝉声","清末近现代初","黄节","楼对高枝失地阴，欻然蝉翼鼓微吟。暑中休沐闲闲意，天际飞鸣泯泯心。劳苦可曾知有雪，反归吾已戒闻琴。繁弦聒耳无从息，更曳残声入夜深。"
"曼殊遗画，一老僧背夕阳扫落叶。三十年前同寓江楼写以诒予者。题语属秋枚代书，云:“寒风萧瑟，落叶打肩。居士命画，作此质之居士，得无有‘夕阳无限好’之感邪。”夏日展观，黯然题句","清末近现代初","黄节","亡友残缣三十年，西泠宿草日芊芊。扫除未了残阳叶，依旧江楼负手前。"
"飞燕","清末近现代初","黄节","袖手风林看燕归，倾巢未定故依依。将歌猛虎安从息，好戒生乌不住飞。国圮一城空绝代，波连双海只通微。斜阳更为红颜恋，不换华灯照舞衣。"
"新月","清末近现代初","黄节","向圆新月一弯开，可奈人生老莫回。郁勃瓶花能乱性，手焚香麝看成灰。"
"西楼","清末近现代初","黄节","晨炊残月挂西楼，树顶朝阳绿尚稠。短短秋风才领略，困人烦暑又淹留。"
"题汉丰戴君厚记吴孝女事遗墨","清末近现代初","黄节","天下非人伦，罪始孔文举。譬亲若缶器，寄盛乃子女。邪说至今大，家国灭何讵。汉丰戴君厚，为文不步祢。记孝吴女愚，愚独解殉父。饥馑活馀人，父可不肖死。此之谓智识，禽兽塞寰宇。披君遗文读，使我更伤古。"
"北海子月下","清末近现代初","黄节","明月何曾喻此情，人间俯仰觉情生。秋来养菊殷勤意，不及湖荷忆昨行。"
"中秋夜独游北海对月作","清末近现代初","黄节","余意翩翻与月生，月明谁解是宵明。天人消息今成阻，弦望安排化未更。湖艇张歌寥落见，宫鸦离树再三鸣。悲怀不为思乡动，况有微云继倚声。"
"燕南重九后一日雪","清末近现代初","黄节","燕蓟初无重九雪，推窗惊见白皑皑。半黄苑柳添冰缕，一色霜蹄起玉灰。玮异今晨当自美，涅宁馀黝看轻回。回头昨日樽前菊，真让梅花顷刻开。"
"读周印昆夕红楼诗题赠","清末近现代初","黄节","还同九僧句，不是四灵诗。契契阴何面，崚崚仝岛眉。客儿多妙解，皇甫岂难辞。莫诎隐侯论，君看杜拾遗。"
"送唐天如南归","清末近现代初","黄节","乱中来见岂寻常，对语经旬别更伤。莫作杜陵归蜀计，本无人识浣花堂。"
"闲中","清末近现代初","黄节","砭订愚顽已启争，导嚣惟恐在贤明。闲中为下伊川解，一念于人绝不轻。"
"十二月十七夜明日立春","清末近现代初","黄节","馀腊回春未解寒，严更初为汝花宽。剩梅数闰开还勒，旧雪除冬落愈残。冻巷万家炉火绝，废城三苑海波干。明朝群稚嬉冰乐，倚赖东风不做难。"
"过三海","清末近现代初","黄节","海水翻飞凝作冰，春融鱼鳖欲骞腾。已干芦甲犹穿渚，得地苔矶可结罾。松卧任凭蝼蚁穴，鸟栖疑与凤凰朋。楼台五色迷余目，何况风鸢决鹞鹰。"
"澌冰","清末近现代初","黄节","一冬曾未上瀛台，才见春旸冻又开。流水是冰澌既尽，昨宵犹为听冰来。"
"无题和张孟劬韵","清末近现代初","黄节","三年臣里许邻东，度度窥墙隔几重。徒结中衣双绢白，可期沧海一桑红。高唐暮雨云初出，洛水微波佩岂通。只有无生能赠我，芳华虚自寤春风。"
"杂诗 其一","清末近现代初","黄节","眼底莺花历乱时，不分红紫与黄骊。馀年心力俱抛尽，日听金铃度柘枝。"
"杂诗 其二","清末近现代初","黄节","一雨山云缓缓归，西峰楼外隐依微。回头欲睇丁沽水，不见东流挂落晖。"
"杂诗 其三","清末近现代初","黄节","孤吟真愧夏虫鸣，相跃相从共死生。惟有伤心无与诉，未寒良夜一蝉情。"
"杂诗 其四","清末近现代初","黄节","旧时人影记周遮，步屟回廊日又斜。一镜照天仍覆地，眼中何处有莲花。"
"杂诗 其五","清末近现代初","黄节","了无大地月长明，圆缺何从灭又生。玉兔银蟾劳想象，任人惟有可名名。"
"杂诗 其六","清末近现代初","黄节","捐情老始学忘情，不谓林花雨后生。黄蝶晚阳盘草地，片时闲立便多情。"
"溷絮","清末近现代初","黄节","因诗盘意老犹能，着意牵肠弱不胜。溷絮恐无萍可化，沟冰重为水相凌。题巾语欲无言答，去骆情随一旦增。强似南来姜石帚，尚携红袖过松陵。"
"守意","清末近现代初","黄节","未能守意况治情，只为人间有此生。眼见白莲沾浊露，心哀明月转周瀛。名山尚富金银气，环堵犹闻雅颂声。自笑平时忧乐大，至今才是百无成。"
"南楼月下","清末近现代初","黄节","孤月曾圆长是缺，南楼博得夜深眠。凉枝谢暑招风露，别阁当窗隔帝天。一室昼明元不望，九州溟浸忽垂怜。愁欢亦只须臾事，阑外三星见日先。"
"书愤 其一","清末近现代初","黄节","慷慨秦风对策言，襄阳挥泪我衔恩。眼中三十年来事，又见虾夷入国门。"
"书愤 其二","清末近现代初","黄节","过陈不式为无人，谁解尼山语痛辛。老去此忧无可寄，不从今日始伤神。"
"踏莎行 腊月三日夜作","清末近现代初","袁克文","乍暖还寒，才醒又醉，去来不绝情如水。一回梦断一思量，更残烬落人无寐。昨夜温存，今宵涕泪，旧欢新恨都须记。未应重与问佳期，佳期已自成迢递。"
"八月十四夜月下","清末近现代初","黄节","地形纤似一尘微，影落银蟾有万几。过去古愁从作缺，晚来边火霎成围。秋虫趣织人逾懒，病羽摧颓妇退飞。入户且添盘烛听，夜深红泪照罗帏。"
"重关篇","清末近现代初","黄节","重关尽撤女乐罗，飞仙舞姬纷盘娑。万夫辟易佳人歌，明烽警羽疾骑驮。绿江已失逾金河，铜符合虎趣偃戈。柳边龙塞委刹那，昆湖琼岛无曾波。洪都反緤趋尊华，长筵列炬明刀靴。死绥报国腾妖娥，控大思正相唯阿。江汉淮黄无稼禾，炎火千里蜒蝮蛇。白山黑水飞苍鹅，路严仆甲犹斜柯。"
"西原","清末近现代初","黄节","西原风燥日平驰，暂慰孤寒忘冻饥。作暖秋阳方病卉，放闲田父许依篱。霜前白雁归成阵，雨后黄花粲在枝。俯仰物情谁始觉，尔牛无族草离离。"
"十月五夜作","清末近现代初","黄节","危城昏语夜堂堂，辍讲程门有去方。不惜此身亡乱际，北风犹说第三章。"
"寄越园","清末近现代初","黄节","北地花为风雪欺，令人感叹向阳枝。盆梅未有凌寒格，恐负西湖处士诗。"
"社园作答张孟劬","清末近现代初","黄节","巳发山桃接杏花，柳青梨白药初芽。与人天未虚风信，向夏春还沃地麻。谋国众残谁不愧，题诗一老只增嗟。行吟自远凫边路，浅草低阑尽狭斜。"
"小极后春尽","清末近现代初","黄节","未殊为客是春归，数日东风柳乱飞。行药出门方过雨，看花成泪欲沾衣。都人劝乐兵何有，园鸟分来昨又非。不似江南鸣鴂早，燕丘虫户始披闱。"
"哭诸贞壮","清末近现代初","黄节","殁无赴告病无书，流涕生平痛有馀。未尽话言难再共，百千诗稿更何如。"
"五月十六日作","清末近现代初","黄节","国亡身老甚须臾，楼外风来雨打湖。湖水荷花三百顷，万鱼齐泣过河枯。"
"残蝉","清末近现代初","黄节","不向辽东着树鸣，燕南秋老尽哀声。及天别鹤吁长叹，入塞饥鸿指故城。如梦大人犹发呓，其亡一国共无生。等闲又似题诗客，戛戛裁笺写断情。"
"二月七日雪","清末近现代初","黄节","已成春雪不成寒，曷救冬旸土暵干。遇闰直令花再勒，出关谁与柳同弹。归驮万骑翻红草，旧水无垠没锦湍。回伫小楼伤远目，西山如泪落漫漫。"
"寒食晚饭聊园，为谭篆青题聊园填词图","清末近现代初","黄节","看花倏过廿年期，珍重今年北客诗。咫尺关山成绝国，清明杨柳似平时。聊园旧主肠空断，寒食春城酒莫悲。容易野塘花落尽，明朝还续稼轩词。"
"七月十五夜月初上","清末近现代初","黄节","不缘黄日夺清辉，绿净林梢雨意微。云解天容青作黝，叶翻禽影住还飞。虚名箕斗看双照，破国河山揽一围。犹向点尘争失得，朱颜明烛使人归。"
"戊辰在广州，岁暮有怀定之诗，仅成三句，未寄;逾年重客旧都，与定之再聚。又四年，癸酉春，定之南归旅沪。别既数月，岁复云徂，检前稿续成末句寄之","清末近现代初","黄节","生涯何处始为涯，墨已成冰笔似葭。莫写江山投客买，更量江雪写梅花。"
"北风","清末近现代初","黄节","北风吹春挟飞沙，打窗散几响齿牙。气呵万夫夺四塞，日光白缬黄生花。婆娑老子坐痛衋，庭竹深苞鸟敛翼。独有桃根动宕中，舒条破蕾无南北。可怜鸿雁声更悲，度关入塞草不肥。春来逃命无处所，曷问秋寒倘得归。"
"为潘兰史题伍德彝丙申所绘独立图 其一","清末近现代初","黄节","沧海桑田剩此身，欲论天下更何人。潇潇风雨鸡鸣夜，但觉高歌有鬼神。"
"为潘兰史题伍德彝丙申所绘独立图 其二","清末近现代初","黄节","岭外逢君脱宝刀，兰莸无并恨芳膏。林宗已老申屠隐，尘世何如独立高。"
"朱仙镇谒岳王庙","清末近现代初","黄节","百战中原今见公，庙门桧柏夕阳红。黄龙山色余残酒，白马河声望故宫。入洛年华输杖策，背嵬军略痛临戎。功名三十神休笑，尚有人间铁石忠。"
"游汴南归道汉阳过江访黄鹤楼遗址","清末近现代初","黄节","吹台高咏别中州，万里驱车登此楼。去鹤江空云影晚，落梅风絮笛声秋。诗题黄虎闻西渡，劫转红羊识上游。今日武昌鱼可食，水兵闲着要能舟。"
"诸将四首 其一","清末近现代初","黄节","莽莽青州鼓角悲，东方何事动藩篱。纾边未使依疏勒，按剑徒闻讨郅支。岂昧安危关大局，竟难功罪论当时。降书谁委刘公岛，横海雄风百万师。"
"诸将四首 其二","清末近现代初","黄节","极天风鹤到澎湖，漫说炎州小一隅。岭海春深边信急，台城秋老大军孤。八闽地险今何恃，七道边防敌不虞。依旧屿分三十六，义军犹欲杀倭奴。"
"诸将四首 其三","清末近现代初","黄节","闻道辽阳逼海氛，天戈倏止重修文。讵无杀贼关西将，不尽如儿霸上军。五利昔犹卑魏绛，一人谁为怒朱云。东风受吏诸公力，愿鼓先声待策勋。"
"诸将四首 其四","清末近现代初","黄节","箕封藩属改盟新，藐尔蜻蜓小国邻。回纥征兵犹亘市，司农筹币重捐缗。海滨贡雉知何日，湖上骑驴忆古人。太息五洲成战局，青山无地驻闲身。"
"庚子重九登镇海楼","清末近现代初","黄节","东南佳气郁高楼，天到沧溟地陡收。万舶青烟瀛海晚，千山红树越台秋。曾闻栗里归陶令，谁作新亭泣楚囚。凭眺莫遗桓武恨，陆沉何日起神州。"
"春怀有寄","清末近现代初","黄节","迢迢春水下牂牁，太息流年几逝波。司马功名题柱陋，卧龙事业闭门多。黄花诗远人犹昔，碧玉楼高梦若何。清酌可怜无杜子，尊前还唱醉时歌。"
"中秋泛月独酌","清末近现代初","黄节","露落铜琶秋满弦，钓竿影冷珊湖边。苍茫云海峰千笏，寂寞鱼龙月一船。旧曲莫谈天下事，狂名谁识酒中仙。醉深得句无人和，风打浪花江淼然。"
"题潘兰史罗浮纪游","清末近现代初","黄节","曾控飞车穿武胜，输君扶杖上罗浮。记行莫作词人语，大陆河山半异洲。"
"中秋望月有怀邓秋枚书寄藤村老屋","清末近现代初","黄节","此夕高寒忆上京，定知风景异幽并。呼驼河水秋多梦，飞雁关门夜有声。未必白衣明主召，岂无蓝谷故侯兵。更谁共洒裴刘泪，月照边烽占晋城。"
"梅庄送邓秋枚之海上","清末近现代初","黄节","此去江南定有诗，梅花开处各天涯。客中元白交如水，海上冬青雪满枝。报国身闲犹爱日，怀人岁暮况衰时。铜驼望断关山路，消息凭君慰所思。"
"春日海寺漫题","清末近现代初","黄节","社前无雨燕归迟，春暖棉花尽日吹。大野草深鸣桔槔，梵宫云静锁葳蕤。癯僧解事谈天下，故友来书泣路歧。孤隐欲寻衡麓远，十年犹有谪人知。"
"盆兰久不放花七月晦日忽生两茎欣然赋之","清末近现代初","黄节","滋兰十载一花无，忽放双茎绿叶敷。尚有同心留沆瀣，勿令当户杂蘼芜。化人陋室幽香远，媚我寒闺旧梦孤。佳种自来喜深谷，秋江其奈所思殊。"
"八月二十八日破晓出长台关","清末近现代初","黄节","中原人物无刘祖，北陆关山走马牛。独向伊川哀被发，未闻临邑访长头。乡心迢递三千里，风俗华离十六州。有日澄清吾岂敢，鸡声寒动九边秋。"
"登伯牙琴台见菊花","清末近现代初","黄节","英雄心事托琴中，独访孤台过断虹。满地夕阳号朔雁，隔帘人影瘦西风。秋花晚节多迟暮，古调今弹有异同。不为知音为知志，苍茫山水月湖东。"
"大梁道中","清末近现代初","黄节","万木号风一雁呼，大梁驱马问歧途。江山无地分南北，种族于今杂汉胡。唐土有君原不国，豫州能主岂为奴。闻鸡未断燕云梦，忽过沙陀旧帝都。"
"许州书所见","清末近现代初","黄节","霜落高原草未凋，中州人物半萧条。战农不解虚移粟，非种当锄愧树苗。民族尚团山水寨，国家难别宋元朝。秋风苜蓿肥騕袅，左衽胡雏卧倚箫。"
"重谒岳王庙","清末近现代初","黄节","桧柏风前立马悲，中原重到拜公祠。早知宋室终降虏，应为苍生一驻师。甚惜忠君遗爱国，几经皇汉帝诸夷。两河父老今犹痛，忍向神丛读旧碑。"
"登珠江啸海楼独酌大醉夕阳隔江胡笳四起东望风云顷刻百变读放翁句如此江山坐付人泪涔涔而下矣","清末近现代初","黄节","无限归鸦起暮寒，夕阳如画满江干。烟尘历历秋笳里，绝好河山袖手看。"
"除夕书怀二首寄秋枚 其一","清末近现代初","黄节","一年重回首，来日正无穷。国学予惟汝，民潮西渐东。战云辽海黑，春色岭梅红。独有伤心者，鸡鸣风雨中。"
"除夕书怀二首寄秋枚 其二","清末近现代初","黄节","失地犹旁觑，谁为汉皇争。已无山岳觉，纷遣海楼兵。独立非分治，同胞可合盟。桃园忧国意，聊复放歌行。"
"春夜题所著春秋民族主义发微书","清末近现代初","黄节","沉沉春夜酒醒时，寥落十秋著述悲。丑狄共防荆独过，彼人犹是子何其。虏遑留我哀行父，国不从君疼目痍。敢作牧猪奴曲学，歌谣凄绝更谁知。"
"拟编著中国近代史感题","清末近现代初","黄节","茫茫八百年间事，起陆龙蛇日泯棼。岁月忍编黄帝历，苍生犹作义儿军。君朝法重期相斫，旧国兵多史不文。欲继庐陵哀五代，伤心民族未能分。"
"甲辰生朝拍照自题一律","清末近现代初","黄节","茫茫大地吾安适，眼底风云郁不平。绝好头颅须有价，未来岁月肯虚生。人群今日犹刍狗，佛相前身满珞璎。世界无穷愿无极，寸心留得俟河清。"
"题桃花扇传奇三首 其一","清末近现代初","黄节","兴亡静托渔樵话，尽是当年束手人。莫向媚香楼下过，桃花如雨又残春。"
"题桃花扇传奇三首 其二","清末近现代初","黄节","国仇不报还争觉，种族宁亡独撤兵。遗恨呜呜江汉水，千秋犹撼广陵城。"
"题桃花扇传奇三首 其三","清末近现代初","黄节","登坛阁部今写墨，跃马江深骨乃寒。一岭梅花千树雪，魂归不见旧衣冠。"
"客中题胡子贤独立小照","清末近现代初","黄节","倚马中原意气豪，与君题象郁牢骚。乾坤未许孤生寄，国族惟争独立高。岂有泱群占大吉，更谁同□叹先号。等闲尘土功名事，笑抚头颅脱宝刀。"
"东里过国大夫祠感怀","清末近现代初","黄节","田畴子弟风味昔，遗庙荒山秋未残。公极爱民犹拟杀，政无猛力敢言宽。权衡两敌严非类，左右中原实大难。今日外交宜内治，断碑犹记赭衣冠。"
"宴集白鹅潭畔潘氏园亭醉中有题示同社诸子","清末近现代初","黄节","海气苍茫月满汀，荷花风起细泠泠。隔江楼阁遮天白，落日河山向我青。钩䣣漫忧盟复社，老伧原耻泣新亭。神州戮力诸公在，无限苍生付醉醒。"
"吾宗梨洲慕姜斋属叶退平以此语作印诗以系之","清末近现代初","黄节","明夷垂翼将安待，噩梦余生肯便臣。打好河山要收拾，未应长作著书人。"
"题美人宝剑图 其一","清末近现代初","黄节","神州兰蕙已寥寥，剑胆琴心让汝骄。术到虚无方是侠，舞台裙屐尚纤腰。"
"题美人宝剑图 其二","清末近现代初","黄节","双娥偏向画中颦，快尽恩仇不爱身。老大病夫容一剑，少年中国竟无人。"
"读郑所南先生集 其一","清末近现代初","黄节","没齿竟为三外客，伤心还作十空经。仓黄本穴今何老，万树秋花向北零。"
"读郑所南先生集 其二","清末近现代初","黄节","琴绝风高意早灰，先生厌世尚徘徊。已无片土栽兰蕙，瑟瑟河山更可哀。"
"草左梦石传因题两绝 其一","清末近现代初","黄节","片云南下孤臣泪，碧血黄沙想见公。宣武城头天似墨，思陵无路哭秋风。"
"草左梦石传因题两绝 其二","清末近现代初","黄节","休问废兴问廉耻，可怜诸将尽虫沙。至今谁食中原粟，不是呼兰芍药芽。"
"秋深得宪庵香江寄诗还答一首","清末近现代初","黄节","十月秋阴不出行，海天遥寄断鸿声。几时旧国归吾土，无地新亭哭老伧。扪首莫谈天下事，丧心宁爱草间名。北风瑟瑟黄花晚，尚有枝头未落英。"
"乙巳岁暮书怀寄明明","清末近现代初","黄节","已逐春风到纸书，庵罗回首忽蘧蘧。锦笺事业真无用，紫陌年华亦复虚。怀旧每为桑海录，阅人多作马牛裾。陆陵应有扬尘叹，清浅蓬莱恐不如。"
"东渡濒行谢英伯出示杜莲英女士杏花画幅属题率成一绝","清末近现代初","黄节","江南春色近如何，桃棘忧时独放歌。犹写上林花事好，海天黄蘖已无多。"
"题仑西印谱 其一","清末近现代初","黄节","奇石镌功薄汉儿，凄凉未勒海门碑。栎园旧记文山印，移为君题篆刻辞。"
"题仑西印谱 其二","清末近现代初","黄节","多少才名归笔削，磨崖奇气破空青。千秋待著飞鸿传，第一人推抱爽亭。"
"丙午七月十三日旅沪江偶成","清末近现代初","黄节","天末凉风黯黯秋，江湖木落又添愁。望风如靡三章约，厝火宁闻五绔讴。有梦华胥仍古国，几人晞发动神州。漏微尘事将毋似，欲语楞严不自谋。"
"过姑苏","清末近现代初","黄节","吴宫花草已蒿莱，落日鱼城亦可哀。独有美人知爱国，笑呼麋鹿上苏台。"
"结习未除鬘天堕劫秋声撼梦起读维摩时丙午八月十九夜漏将尽","清末近现代初","黄节","残月疏星独倚阑，波旬万态感无端。林中达慕菩提现，风里须弥毁誉难。多病不曾随一相，深心何意动诸观。漫天种遍庵罗树，起灭遥闻大海澜。"
"九月登龙华塔同邓秋枚诸贞壮书怀","清末近现代初","黄节","附廓无山三百里，苍茫却入漪澜中。横江白雁天连水，满地黄花雨又风。对泣未甘同寂寞，登高时亦怆英雄。神州只在残阳外，乱石惊涛日夜东。"
"退省庵有怀彭刚直","清末近现代初","黄节","中兴祠庙满西湖，衡岳尚书早退居。未可白衣呼李泌，也随青笠学髯苏。风流顿尽东西泠，名迹何如大小姑。博得瀛洲分一席，江山如此再来无。"
"九月初六日雨中读陶集","清末近现代初","黄节","长风挟雨触檐鸣，未抵飞腾铁马声。欲傍孤云看万族，不堪飞鸟滞重城。栖迟岂谓多娱好，萧瑟还从一醉生。惟有渊明诗可读，虚堂秋气夜峥嵘。"
"除夕集小画舫斋诗钟得磨画二字夜深归舟中续成一律明日简与会诸子","清末近现代初","黄节","劳劳万态趋今夕，独遣吾徒付醉吟。去日暗惊磨镜老，看人多学画眉深。灯前风物花先放，楼外春寒夜已沉。最是满江渔火绿，归舟还载一年心。"
"读后山集时庚戌寒夜雪中","清末近现代初","黄节","涪翁而后有彭城，天地孤怀往复倾。谁谓一篇当此夜，欢然相接若平生。熙丰朝右原多故，坛坫江西独主盟。却是诗名掩高节，岁寒风雪想峥嵘。"
"辛亥三月雨夜无聊观曼殊画因题一律于是与曼殊别已五阅星霜矣哲夫宝爱此册岂徒在画耶","清末近现代初","黄节","浮云终日随游子，南北东西各一天。供眼江山同脉脉，看人刍狗复年年。寻常况状吾犹昔，寥落朋侪地亦偏。剩欲画中寻曩迹，残春微雨到灯前。"
"题高时若寒隐图","清末近现代初","黄节","荒途自昔横今古，行路时堪惊暮朝。独向海滨图小隐，却凭词句遣无聊。哀音颓响宁非乐，愁老嗟卑易反招。寄语青邱莫惆怅，羽毛吾道在云宵。"
"曼殊别五年忽南归见过一醉即去追寄以诗","清末近现代初","黄节","五年一别惊初见，薄醉殊辜万里来。春事阴晴到寒食，故人风雨满离杯。拈花众里吾多负，取钵人间子未回。自有深深无量意，可怜清浅说蓬莱。"
"读陶子政先生颐巢诗稿","清末近现代初","黄节","悲鸣揾泪独酸辛，壮岁无端托隐沦。蓄谊至高余作赋，呕心为句足殉身。风骚上薄当谁语，师友同时惜未亲。敬欲瓣香曾子固，一篇遥夜忆斯人。"
"七夕","清末近现代初","黄节","夜色灯痕忽满楼，又闻儿女说牵牛。余情尚袅人间世，残暑初回天下秋。坐惜景光驰巧匠，一凭浩荡忆灵修。风怀孤尽行将老，不分平居此夕愁。"
"陈讱生为余写蒹葭楼图并题诗其上自东瀛见寄七月晦日雨中展视赋此酬之","清末近现代初","黄节","一雨朝来暑顿收，菰蒲瑟瑟未胜愁。兀从画里添霜意，正忆天涯向晚流。穷海生桑曾再见，故乡为国似先秋。微君为写当前景，肠断空江独上楼。"
"十二月初六日书寄刘三贞壮曼殊寒隐","清末近现代初","黄节","旧怀初蜕又新愁，残雨飘灯复起休。缩手耐寒殊恝恝，炙肤期暖尽油油。随阳雁鹜安知计，破蛰云雷愿未收。兀忆故人江介卧，梅花开处不登楼。"
"南昌周竹轩善鼓琴出示所藏王守溪书洞庭赋沈石田补画长卷为题一诗","清末近现代初","黄节","一春怀抱上琴丝，客况乡心两不宜。弹唱渐无人解听，流亡深念去何之。劳劳车马闲闲柳，寂寂湖山啭啭鹂。容得余愁堆箧衍，石田残画守溪诗。"
"腊月十九日广州同人集南园为东坡作生日书来索诗因赋一首","清末近现代初","黄节","穷年曾祭后山死，公等乃祝坡仙生。下溯雪堂原一脉，可凭腊酒罢论兵。招魂自赋吾惶及，去国相从礼未成。最忆南园旧疏柳，更缘怀古涕沾缨。"
"题寒琼水榭谈诗图","清末近现代初","黄节","浃地秋雨夜沉沉，未抵谈诗此夕心。万变坐沦宵雅意，千春将付掉头吟。凉漓自汉庸能返，哀乐为文已不深。漫笑青莲老居士，吾衰畴复解重寻。"
"城南春夜书寄秋枚海上","清末近现代初","黄节","寄汝初成第一诗，料量今岁亦何为。春宵愁见花飘雨，世事看同水皱池。意气渐消吟尚健，行藏无闷迹缘卑。年来乐趣真无尽，犹有榛苓却为谁。"
"少屏以其夫人周湘云女士行述见示盖去其悼亡之时亹亹又期月矣为题一律以止其戚","清末近现代初","黄节","认将爱恋为生死，换取悲欢入性情。余迹不堪惟翰墨，一篇还略省生平。只怜病独同时瘁，剩欲忧能积日盈。亹亹黄门哀悼意，夕风晨露又秋清。"
"秋感","清末近现代初","黄节","秋叶凄清秋草黄，萧条孤馆对斜阳。乡关万里空回首，人世多情即断肠。有限光阴俱杳杳，无边幽梦总茫茫。惟应一念捐除尽，顶礼牟尼一瓣香。"
"挽黄诏平","清末近现代初","黄节","过从最忆黄夫子，凫呷沙头数共听。客里遽闻君竟死，塘西何啻世如冥。三年除夕虚欢会，诸子音书复断零。为寄海绡凭写诔，更挥残泪上江亭。"
"观郑所南赵子固兰水仙","清末近现代初","黄节","无端幽草寒凉空，博得春来一日忙。过眼云烟归黯淡，涉江兰蕙属伧荒。当年此亦排愁事，异代知谁写副庄。应有鬼神哀旧物，断缣宁独感沧桑。"
"失题","清末近现代初","黄节","塘上蒲欲齐，汀洲杜将歇。春心既易荡，春流岂难越。桂棹及晚风，菱花映初月。芳香若可赠，为君步罗袜。"
"悼黄克强、蔡松坡，示刘栽甫 其一","清末近现代初","黄节","旬日死二士，北斗方阑干。自非平生交，独为长夜叹。提携天下事，哽咽滔滔澜。吾党复何言，要盟渝岁寒。"
"悼黄克强、蔡松坡，示刘栽甫 其二","清末近现代初","黄节","老我廿载志，同辈多异趋。二三出豪杰，再造此夏区。惭无锋镝身，让子诗书儒。人才恸来者，海水涸未枯。"
"栖凤楼","清末近现代初","黄节","强忆余欢损百忧，此怀能为一年留。灯前腊八明儿语，不是今宵栖凤楼。"
"秋娘曲京师菊部杜云红善秦声奏技中和园为怨众所排转徙塞外予独因之有漂泊之感为作此曲","清末近现代初","黄节","九城歌管呕哑喧，一月不踏中和园。秋娘妙曲众弗贵，世间美恶宁足论。春宵深雪对桦烛，沉吟为作秋娘曲。信是无聊亦有涯，漫引秋思入弦轴。浣花有女出津沽，垂髫出上红氍毹。向人妮妮儿女语，清于调舌黄莺雏。四岁能歌弱能舞，穆曹为师幼孤苦。学成肯向泣春风，自有惊人人未许。转徙张垣复上京，渐令燕赵闻其名。时流为纂云红集，翻作梨园断肠声。秦声直继陇西沉，已使龟年泪沾颔。掩抑初如猿狖鸣，倏若微风动葭菼。本来秦声恶激刺，转折抑扬易伤气。敛气四弦断复连，浮云柳絮随天地。当其抗歌方上场，喧啾百鸟孤凤凰。座中有客辄三叹，念奴能勿愁诸郎。绝技谁知天果吝，朝月欢娱暗生叹。回头不采山上蘼，遂至人间有恩怨。蛾眉谣诼渐纷纭，昔日丝桐今日焚。四筵顾曲谁相藉，夜半巾车去五云。是时寒柝摧残腊，旧苑沉沉马馺馺。一客听歌犯雪行，蜡尽弦僵重呜唈。我来宣南垂五年，看花日日相流连。自从南归送诸大，独行不到寒葭前。剩与歌扬日再过，坐使景光疾如驮。今朝忽动羁旅心，谓善歌者无知音。秋娘如此亦飘泊，城南春树将成阴。"
"自题秋娘曲后并柬瘿公","清末近现代初","黄节","君亦无端赋秀兰，为渠簌簌泪阑干。明知别有榴花恨，只作钱塘老倅看。"
"七夕","清末近现代初","黄节","今宵何与寡欢人，壮岁回头意尚新。坐叹秋光殊汲汲，起看银汉独沦沦。有怀并作凄其望，天道疑无往者亲。自数塞书感归雁，别缘探病过怡春。"
"近闻","清末近现代初","黄节","谁使蛾眉落穷塞，近闻消瘦不胜衣。负渠别后相寻约，错道兵时我已归。"
"题秋娘所寄小照","清末近现代初","黄节","事事无能抵忆君，风条前夜已纷纭。顿成轻别方回泪，略减容光又几分。"
"书所见答瘿公 其一","清末近现代初","黄节","旧约年时一重题，明儿蜡八语犹凄。如今为谱罗敷狷，不赋无题似玉溪。"
"书所见答瘿公 其二","清末近现代初","黄节","灯火高城夜已寒，接头惊见叹无端。当前顿失听歌意，却被秋娘带笑看。"
"病中闻秋娘病甚，因记其濒别之言","清末近现代初","黄节","一雨花朝数日阴，病中闻汝病侵寻。向人作傻前言在，何事伤肝直到今。"
"瘿庵座中赠程艳秋","清末近现代初","黄节","瘿庵闲里说春明，不免当时月旦生。似汝温柔风雅性，国中惭煞塞侯名。"
"为陈万里题王瑶卿凤卿时慧宝姜妙香贾璧云王伶书画扇本","清末近现代初","黄节","国士真惭爨弄才，妙书能画世犹推。何人更作连昌赋，重话琵琶贺老来。"
"题同邑邓秋枚羊城杂咏诗后","清末近现代初","黄节","城上仙人鞭白羊，穗花飞尽战尘黄。隔江谁喝波斯曲，南汉宫鸦起夕阳。"
"题明末南园诸子送黎美周北上诗卷并所附黎遂球二札","清末近现代初","黄节","寥落莲须阁里诗，云淙别馆亦凌夷。十年旧忆南园会，留与伤心后辈知。"
"为张孟劬五十作","清末近现代初","黄节","相看百岁到中年，子有文章且更贤。甲历可从修史得，癸尊能助晋觞妍。北来我为留称祝，上寿天将与静便。如此春江复相别，藏波无尽各悠然。"
"孙中山先生挽诗","清末近现代初","黄节","涤荡乾坤气，平成物类心。大功皇汉祚，衰响太山吟。国瘁天诚毒，民残水益深。万方完草昧，举世失悬沉。报答贲园意，摧藏入海心。岂惟私恸彻，流涕满苍黔。"
"关颖人新筑稊园时予有旧题今十一年矣近复重葺园亭召饮作诗拈得盐韵","清末近现代初","黄节","十年人事经千换，何物能容一滞淹。重过秭园寻旧葺，更留清酌停春檐。朱梅绿桔方争艳，白发苍颜已漫添。却为曩题成苦忆，依稀梁燕尚窥帘。"
"失题","清末近现代初","黄节","满郭春风岚已昏，鸦栖散吏掩重门。雅居老纲常清净，夜对高僧无一言。"
"戊辰三月过武仲二兄媚秋堂获观邑贤薛剑公为陈独漉作石竹芝兰画册敬题一律","清末近现代初","黄节","闲来竹石写幽襟，不独工诗意可寻。投分自然孤孽好，去藏何止往回深。寄题北信经三载，客倦南归始一吟。欲过龙山怀二老，春江群盗阻归心。"
"北海子荷花湖畔送吴雨生","清末近现代初","黄节","晚荷亭亭上岸立，朝日昽昽过雨迟。造化本来无尽态，乱中言别不须悲。"
"再过北海","清末近现代初","黄节","池塘春草伤王泽，园柳鸣禽惜物华。谁觉一湖湖水竭，国亡枯落及莲花。"
"为陈伯任题沙亭谒墓图","清末近现代初","黄节","尚能归骨葬青山，再度浮湘誓不还。衔痛岂知天地改，作僧犹使姓名删。衣冠想象遗容外，冢墓萧条乱石间。地下剑南勤祭告，使君劳念到殷顽。"
"越园画梅题一绝","清末近现代初","黄节","春回园树爱纷华，愁见封条满雪沙。莫问桃梨去年事，尊前清泪湿梅花。"
"失题","清末近现代初","黄节","天外黄云转黑沙，传闻塞漠起龙蛇。折杨宕柳无边地，不独春城有落花。"
"我诗","清末近现代初","黄节","亡国之音怨有思，我诗如此殆天为。欲穷世事传他日，难写人间尽短诗。习苦蓼虫惟不徙，食肥芦雁得无危。伤心群贼言经国，孰谓诗能见我悲。"
"失题","清末近现代初","黄节","寒食清明数日中，西园春事又匆匆。梅花自避新桃李，不为高梅一笛风。"
"记丁卯病中之梦","清末近现代初","黄节","梦中化卵裹黄晶，一似人身天赋成。薄薄性苞才着力，翻翻轮转乃缘情。儒言尽欲期无欲，佛说无生始尽生。忧患鬼神何足感，长明如月不重明。"
"丁香花下","清末近现代初","黄节","戴石连冈几树花，年年来此啜春茶。园丁换尽无人识，酽泼青岩剪剪芽。"
"甲戌暮春过故宫太平花已残","清末近现代初","黄节","乘兴还来杜拾遗，春残回首放翁诗。他生据乱无先后，开过平花我到时。"
"三月二十三日立夏迟秋湄看花之约未至","清末近现代初","黄节","暗雨飘香落万家，小楼心远似奔车。寇来花木争先后，春在阴晴去咄嗟。一夜泽蒲吹作絮，半天蜺茀看成霞。丈夫老矣情何限，千里秋斋约为花。"
"题岭南小雅集集终录简岸先生诗","清末近现代初","黄节","一方忠义古今垂，岭海风流是我师。四十年来忧国泪，伤心难尽草堂诗。"
"题俞伯扬诗集","清末近现代初","黄节","珍重俞斋数卷诗，十年为序到今迟。光阴宿草伤心过，编校残笺故友知。付与卷葹吾独愧，意怜蕉萃语曾饴。回头问疾城南日，最是终篇使我悲。"
"蝶恋花","清末近现代初","袁克文","绕市繁灯寒欲坠。夜未三更，遍是凄凉意。依约旧时歌舞地，何当重识金银气。又到秋风愁梦里。白酒黄花，拚却今宵醉。何处楼高容小睡，閒枝挂眼都憔悴。"
"蔷薇","清末近现代初","黄节","五月蔷薇始上棚，残人望断北平城。不知关外花消息，绕郭春蕖雨后生。"
"五月二十八日为顾亭林先生生日是日适读先生诗","清末近现代初","黄节","末事文章语岂忘，涂中人去我相望。江山历览遗深慨，忠义提携欲万方。晚计道从因树屋，哀心辞见浣花堂。吾生不及慈仁祭，今岁今朝记此章。"
"题潘湘云梅花小影卷子","清末近现代初","黄节","寻常遭遇不常情，费尽人才作赋声。我似武乡增一叹，却怜元直死彭城。"
"挽周印昆","清末近现代初","黄节","晚岁逢君数论诗，郊龙云愈未为奇。每延物色嗟天丧，共揽光阴寓国悲。草木不华终以歇，杯觞如约更无期。儒言生死原关命，魁櫑闻歌倘可知。"
"题越园娱亲画卷","清末近现代初","黄节","养志丹青亦孝心，不缘文采动吾吟。才名翰墨须收拾，老去从君语特深。"
"秋霖","清末近现代初","黄节","十年北地无霖雨，甲戌秋阴不肯晴。阅世残人支病骨，殷周家狗乱深更。泥涂绝险输归载，江海皆沉垫我萌。一念未完今日事，灯前还对顾忠清。"
"越园离旧京八年矣甲戌九月重来存问故人经旬而归留别社园诗以送之","清末近现代初","黄节","菊晚作花寒恻恻，离客对花意脉脉。西湖菊本先秋开，只有江山异南北。眼前佳色乐无极，乱世相过古难得。短山压檐昔所登，长廊百丈今轩腾。八年此地已迁换，国疆乃与春泮冰。霜花露叶弱不胜，今朝与子扶阑凭。有诗不必似谢鲍，有酒何尝救饥饱。别诗离酒与花明，可惜紫蟹非三泖。二十年来燕市氓，日日湖鲹思溉烹。熊掌白鱼美莫媲，赠子何如交广橙。"
"九月廿三夜酒后作明日越园南返矣","清末近现代初","黄节","国计身谋未尽言，又倾残泪入离樽。明朝送别归高士，一醉灯前似邴原。"
"蝶恋花","清末近现代初","袁克文","十二红楼成小住。尽夜东风，消得愁无数。花自纵横莺自语，当时末辨人何处。香暖灯昏轻与诉。纵隔银屏，还怕春流露。莫问閒情深几许，乱红飞尽桃千树。"
"蝶恋花","清末近现代初","袁克文","休说閒情无处觅。烛影频摇，蜡泪层层滴。拚到更残寒漏急，眉间犹自寻消息。展转思量愁更切。滋味谁知？酸又回如蜜。只是相逢头已白，而今不够人怜惜。"
"蝶恋花","清末近现代初","袁克文","把酒征歌拌醉倒。便许相思，莫被相思恼。每到寻欢欢更少，何如自遣归车早。纵是风花无限好。已近黄昏，零落天涯道。回首江南人渐老，心情我亦同秋草。"
"浪淘沙","清末近现代初","袁克文","明月一梅花。春在谁家？东风枝上著些些。红到人间春有几，莫漫横斜。香雪尽无瑕。且自妍华，疏寒可许遍天涯。道是江南花更好，不向尘沙。"
"红罗袄","清末近现代初","袁克文","宝髻双慵堕，柔指漫娇舒。便玉柱弦分，桐音幽邈，画阑苔琐，蕉影扶疏。正魂断、春去人孤。空教拨碎琵琶，谁听落盘珠？渐月上、归去莫踟蹰。"
"月中行","清末近现代初","袁克文","昏黄云月有无中，一树露桃浓。疏烟淡淡袅晴空。去住任春风。朱丝漫绾双鸦髻，人独立、石畔阑干东。停箫负手醉芳丛。玉靥背花红。"
"读史二十首 其一","清末近现代初","王国维","回首西陲势渺茫，东迁种族几星霜？何当踏破双芒屐，却向昆仑望故乡。"
"读史二十首 其二","清末近现代初","王国维","两条云岭摩天出，九曲黄河绕地回。自是当年游牧地，有人曾号伏羲来。"
"读史二十首 其三","清末近现代初","王国维","及及生存起竞争，流传神话使人惊。铜头铁额今安在？始信轩皇苦用兵。"
"读史二十首 其四","清末近现代初","王国维","澶漫江淮万里春，九黎才格又苗民。即今腿髻穷山里，此是江南旧主人。"
"读史二十首 其五","清末近现代初","王国维","二帝精魂死不孤，嵇山陵庙似苍梧。耄年未罢征苗旅，神武如斯旷代无。"
"读史二十首 其六","清末近现代初","王国维","铜刀岁岁战东欧，石弩年年出挹娄。毕竟中原开化早，已闻昉铁贡梁州。"
"读史二十首 其七","清末近现代初","王国维","谁向钧天听乐过，秦中自古鬼神多。即今《诅楚文》犹在，才告巫咸又亚驼。"
"读史二十首 其八","清末近现代初","王国维","《春秋》谜语苦难诠，历史开山数腐迁。前后固应无此文，一书上下两千年。"
"读史二十首 其九","清末近现代初","王国维","汉作昆池始见煤，当年赀力信雄哉。于今莫笑胡僧妄，本是洪荒劫后灰。"
"读史二十首 其十","清末近现代初","王国维","挥戈大启汉山河，武帝雄才世讵多。轻骑今朝绝大漠，楼川明日下洋河。"
"读史二十首 其十一","清末近现代初","王国维","惠光东照日炎炎，河陇降王正款边。不是金人先入汉，永平谁证梦中缘。"
"读史二十首 其十二","清末近现代初","王国维","西域纵横尽百城，张陈远略逊甘英。千秋壮观君知否？黑海东头望大秦。"
"读史二十首 其十三","清末近现代初","王国维","三方并帝古未有，两贤向厄我所闻。何来洒落樽前语：天下英雄惟使君。"
"读史二十首 其十四","清末近现代初","王国维","北临洛水拜陵园，奉表迁都大义存。纵使暮年终作贼，江东那更有桓温。"
"读史二十首 其十五","清末近现代初","王国维","江南天子皆词客，河北诸王尽将才。乍歌乐府《兰陵曲》，又见湘东玉轴灰。"
"读史二十首 其十六","清末近现代初","王国维","晋阳蜿蜿起飞龙，北面倾心事犬戎。亲出渭桥擒诘利，文皇端不愧英雄。"
"读史二十首 其十七","清末近现代初","王国维","南海商船来大食，西京袄寺建波斯。远人尽有如归乐，知是唐家全盛时。"
"读史二十首 其十八","清末近现代初","王国维","五国风光惨不支，崖山波浪浩无牙。当年国势凌迟甚，争怪诸贤唱攘夷。"
"读史二十首 其十九","清末近现代初","王国维","黑水金山启伯图，长驱远摭世间无。至今碧眼黄须客，犹自惊魂说拔都。"
"读史二十首 其二十","清末近现代初","王国维","东海人奴盖世雄，卷舒八道势如风。碧蹄倘得擒渠反，大壑何由起蜇龙。"
"书古书中故纸","清末近现代初","王国维","昨夜书中得故纸，今朝随意写新诗。长绢箧底终无恙，比入怀中便足奇。黯淡谁能知汝恨，沾涂亦自笑余疾。书成付与炉中火，了却人间是与非。"
"扫花游","清末近现代初","王国维","疏林挂日，正雾淡烟收，苍然平楚。绕林细路，听沉沉落叶，玉骢踏去。背日丹枫，到眼秋光如许。正延伫。便一片飞来，说与迟暮。欢事难再溯。是载酒携柑，旧曾游处。清歌未住。又黄鹂趁拍，飞花入俎。今日重来，除是斜晖如故。隐高树。有寒鸦、相呼俦侣。"
"杂感","清末近现代初","王国维","侧身天地苦拘孪，姑射神人未可攀。云若无心常淡淡，川若不竞岂潺潺。驰怀敷水条山里，托意开元武德间。终古诗人太无赖，苦求乐土向尘寰。"
"百字令 题孙隘庵《南窗寄傲图》","清末近现代初","王国维","楚灵均后，数柴桑，第一伤心人物。招屈亭前千古水，流向浔阳百折。夷叔西陵，山阳下国，此恨那堪说。寂寥千载，有人同此伊郁。堪叹招隐图成，赤明龙汉，小劫须臾阅。试与披图寻甲子，尚记义熙年月。归鸟心期，孤云身世，容易成华发。乔松无恙，素心还问霜杰。"
"红豆词","清末近现代初","王国维","一南国秋深可奈何，手持红豆几摩挲。累累本是无情物，谁把闲愁付与他。二门外青骢郭外舟，人生无奈是离愁。不辞苦向东风祝，到处人间作石尤。三别浦盈盈水又波，凭栏渺渺思如何？纵教踏破江南种，只恐春来茁更多。四匀圆万颗争相似，暗数千回不厌痴。留取他年银烛下，拈来细与话相思。"
"重游狼山寺","清末近现代初","王国维","不过招提半载余，秋高重访素师居。朅来桑下还三宿，便拟山中构一庐。此地果容成小隐，百年那厌读奇书。君看岭外嚣尘土，讵有吾侪息影区！"
"颐和园词","清末近现代初","王国维","汉家七叶钟阳九，澒洞风埃昏九有。南国潢池正弄兵，北沽门户仍飞牡。仓皇万乘向金微，一去宫车不复归。提挈嗣皇绥旧服，万几从此出宫闱。东朝渊塞曾无匹，西宫才略称第一。恩泽何曾逮外家，咨谋往往闻温室。亲王辅政最称贤，诸将专征捷奏先。迅归欃抢回日月，八方重睹中兴年。联翩方召升朝右，北门独对西平手。因治楼船凿汉池，别营台沼追文囿。西直门西柳色青，玉泉山下水流清。新锡山名呼万寿，旧疏河水号昆明。昆明万寿佳山水，中间宫殿排云起。拂水回廊千步深，冠山杰阁三层峙。隥道盘行凌紫烟，上方宝殿放祈年。更栽火树千花发，不数名珠彻夜悬。是时朝野多丰豫，年年三月迎銮驭。长乐深严苦敝神，甘泉爽垲宜清暑。高秋风日过重阳，佳节坤成启未央。丹陛大陈三部伎，玉卮亲举万年觞。嗣皇上寿称臣子，本朝家法严无比。问膳曾无赐坐时，从游罕讲家人礼。东平小女最承恩，远嫁归来奉紫宸。卧起每偕荣寿主，丹青差喜缪夫人。尊号珠联十六字，太官加豆依前制。别启琼林贮羡余，更营玉府蒐珍异。月殿云阶敞上方，宫中习静夜焚香。但祝时平边塞静，千秋万岁未渠央。五十年间天下母，后来无继前无偶。却因清暇话平生，万事何堪重回首。忆昔先皇幸朔方，属车恩幸故难量。内批教写清舒馆，小印新镌同道堂。一朝铸鼎降龙驭，后宫髯绝不能去。北渚何堪帝子愁，南衙复遘丞卿怒。手夷端肃反京师，永念冲人未有知。为简儒臣严谕教，别求名族正宫闱。可怜白日西南驶，一纪恩勤付流水。甲观曾无世嫡孙，后宫并乏才人子。提携犹子付黄图，劬苦还如同治初。又见法宫冯玉几，更劳武帐坐珠襦。国事中间几翻覆，近年最忆怀来辱。草地间关短毂车，邮亭仓卒芜萎粥。上相留都树大牙，东南诸将奉王家。坐令佳气腾金阙，复道都人望翠华。自古忠良能活国，于今母子仍玉食。宗庙重闻钟鼓声，离宫不改池台色。一自官家静摄频，含饴无异弄诸孙。但看腰脚今犹健，莫道伤心迹已陈。两宫一旦同绵惙，天柱偏先地维折。高武子孙复几人，哀平国统仍三绝。是时长乐正弥留，茹痛还为社稷谋。已遣伯禽承大统，更扳公旦觐诸侯。别有重臣升御榻，紫枢元老开黄阁。安世忠勤自始终，本初才气尤腾踔。复数同时奉话言，诸王刘泽号亲贤。独总百官居冢宰，共扶孺子济艰难。社稷有灵邦有主，今朝地下告文祖。坐见弥天戢玉棺，独留末命书盟府。原庙丹青俨若神，镜奁遗物尚如新。那知此日新朝主，便是当时顾命臣。离宫一闭经三载，绿水青山不曾改。雨洗苍苔石兽闲，风摇朱户铜蠡在。云韶散乐久无声，甲帐珠帘取次倾。岂谓先朝营楚殿，翻教今日恨尧臣。宣室遗言犹在耳，山河盟誓期终始。寡妇孤儿要易欺，讴歌狱讼终何是。深宫母子独凄然，却似滦阳游幸年。昔去会逢天下养，今来劣受厉人怜。虎鼠龙鱼无定态，唐侯已在虞宾位。且语王孙慎勿疏，相期黄发终无艾。定陵松柏郁青青，应为兴亡一拊膺。却忆年年寒食节，朱侯亲上十三陵。"
"八声甘州","清末近现代初","王国维","直青山缺处是孤城，倒悬浸明湖。森千帆影里，参差宫阙，风展旌旟。向晚棹声渐急，萧瑟杂菰蒲。列炬严城去，灯火千衢。不道繁华如许，又万家爆竹，隔院笙竽。叹沉沉人海，不与慰羁孤。剩终朝襟裾相对，纵委蛇，人已厌狂疏。呼灯且觅朱家去，痛饮屠苏。"
"卜算子 水仙","清末近现代初","王国维","罗袜悄无尘，金屋浑难贮。月底溪边一晌看，便恐淩波去。独自惜幽芳，不敢矜迟暮。却笑孤山万树梅，狼藉花如许。"
"少年游","清末近现代初","王国维","垂杨门外，疏灯影里，上马帽檐斜。紫陌霜浓，青松月冷，炬火散林鸦。酒醒起看西窗上，翠竹影交加。跌宕歌词，纵横书卷，不与遣年华。"
"玉楼春","清末近现代初","王国维","今年花事垂垂过，明岁花开应更亸。看花终古少年多，只恐少年非属我。劝君莫厌尊罍大，醉倒且拚花底卧。君看今日树头花，不是去年枝上朵。"
"玉楼春","清末近现代初","王国维","西园花落深堪扫，过眼韶华真草草。开时寂寂尚无人，今日偏嗔摇落早。昨朝却走西山道，花事山中浑未了。数峰和雨对斜阳，十里杜鹃红似烧。"
"好事近","清末近现代初","王国维","愁展翠罗衾，半是馀温半泪。不辨坠欢新恨，是人间滋味。几年相守郁金堂，草草浑閒事。独向西风林下，望红尘一骑。"
"好事近","清末近现代初","王国维","夜起倚危楼，楼角玉绳低亚。唯有月明霜冷，浸万家鸳瓦。人间何苦又悲秋，正是伤春罢。却向春风亭畔，数梧桐叶下。"
"如梦令","清末近现代初","王国维","点滴空阶，疏雨迢递，严城更鼓。睡浅梦初成，又被东风吹去。无据，无据，斜汉垂垂欲曙。"
"西河","清末近现代初","王国维","垂杨里。兰舟当日曾系。千帆过尽，只伊人不随书至。怪渠道著我侬心，一般思妇游子。昨宵梦，分明记，几回飞渡烟水。西风吹断，伴灯花、摇摇欲坠。宵深待到凤凰山，声声啼催起。锦书宛在怀袖底。人迢迢、紫塞千里。算是不曾相忆。倘有情早合归来，休寄一纸，无聊相思字。"
"阮郎归","清末近现代初","王国维","女贞花白草迷离，江南梅雨时。阴阴帘幕万家垂。穿帘双燕飞。朱阁外，碧窗西。行人一舸归。清溪转处柳阴低。当窗人画眉。"
"阮郎归","清末近现代初","王国维","美人消息隔重关，川途弯复弯。沉沉空翠厌征鞍，马前山复山。浓泼黛，缓拖鬟，当年看复看。只馀眉样在人间，相逢艰复艰。"
"齐天乐 蟋蟀用姜白石原韵","清末近现代初","王国维","天涯已自悲秋极，何须更闻虫语。乍响瑶阶，旋穿绣闼，更入画屏深处。喁喁似语。有几许哀丝，佐伊机杼。一夜东堂，暗抽离恨万千绪。空庭相和秋雨。又南城罢柝，西院停杵。试问王孙，苍茫岁晚，那有閒愁无数。宵深谩与。怕梦隐春酣，万家儿女。不识孤吟，劳人床下苦。"
"应天长","清末近现代初","王国维","紫骝却照春波绿，波上荡舟人似玉。似相知，羞相逐。一晌低头犹送目。鬓云欹，眉黛蹙。应恨这番匆促。恼一时心曲，手中双桨速。"
"采桑子","清末近现代初","王国维","高城鼓动兰釭灺，睡也还醒。醉也还醒。忽听孤鸿三两声。人生只似风前絮，欢也零星。悲也零星。都作连江点点萍。"
"青玉案","清末近现代初","王国维","江南秋色垂垂暮，算幽事，浑无数。日日沧浪亭畔路。西风林下，夕阳水际，独自寻诗去。可怜愁与闲俱赴。待把尘劳截愁住。灯影幢幢天欲曙。闲中心事，忙中情味，并入西楼雨。"
"临江仙","清末近现代初","王国维","过眼韶华何处也？萧萧又是秋声。极天衰草暮云平。斜阳漏处，一塔枕孤城。独立荒寒谁语？蓦回头宫阙峥嵘。红墙隔雾未分明。依依残照，独拥最高层。"
"临江仙","清末近现代初","王国维","闻说金微郎戍处，昨宵梦向金微。不知今又过辽西。千屯沙上暗，万骑月中嘶。郎似梅花侬似叶，朅来手抚空枝。可怜开谢不同时。漫言花落早，只是叶生迟。"
"南歌子","清末近现代初","王国维","又是乌西匿，初看雁北翔。好与报檀郎：春来宵渐短，莫思量。"
"点绛唇","清末近现代初","王国维","波逐流云，棹歌袅袅淩波去。数声和橹。远入蒹葭浦。落日中流，几点闲鸥鹭。低飞处。菰蒲无数。瑟瑟风前语。"
"点绛唇","清末近现代初","王国维","屏却相思，近来知道都无益。不成抛掷，梦里终相觅。醒后楼台，与梦俱明灭。西窗白。纷纷凉月，一院丁香雪。"
"点绛唇","清末近现代初","王国维","暗里追凉，扁舟径掠垂杨过。湿萤火大。一一风前堕。坐觉西南，紫电排云破。严城锁。高歌无和。万舫沉沉卧。"
"点绛唇","清末近现代初","王国维","高峡流云，人随飞鸟穿云去。数峰著雨。相对青无语。岭上金光，岭下苍烟冱。人间曙。疏林平楚。历历来时路。"
"祝英台近","清末近现代初","王国维","月初残，门小掩，看上大堤去。徒御喧阗，行子黯无语。为谁收拾离颜，一腔红泪，待留向、孤衾偷注。马蹄驻，但觉怨慕悲凉，条风过平楚。树上啼鹃，又诉岁华暮。思量只有，人间年年征路。纵有恨，都无蹄处。"
"贺新郎","清末近现代初","王国维","月落飞乌鹊。更声声、暗催残岁，城头寒柝。曾记年时游冶处，偏反一栏红药。和士女、盈盈欢谑。眼底春光何处也？只极度天野，烧明山郭，侧身望，天地窄。遣愁何计频商略。恨今宵、书城空拥，愁城难落。陋室风多青灯灺，中有千秋魂魄。似诉尽、人间纷浊。七尺微躯百年里，那能消、今古闲哀乐。与蝴蝶，遽然觉。"
"浣溪沙","清末近现代初","王国维","六郡良家最少年，戎装骏马照山川。闲抛金弹落飞鸢。何处高楼无可醉，谁家红袖不相怜。人间那信有华颠。"
"浣溪沙","清末近现代初","王国维","曾识卢家玳瑁梁，觅巢新燕屡回翔。不堪重问郁金堂。今雨相看非旧雨，故乡罕乐况他乡。人间何地著疏狂。"
"浣溪沙","清末近现代初","王国维","爱棹扁舟傍岸行，红妆素萏斗轻盈。脸边舷外晚霞明。为惜花香停短棹，戏窥鬓影拨流萍。玉钗斜立小蜻蜓。"
"浣溪沙","清末近现代初","王国维","草偃云低渐合围，雕弓声急马如飞。笑呼从骑载禽归。万事不如身手好，一生须惜少年时。那能白首下书帷。"
"浣溪沙","清末近现代初","王国维","已落芙蓉并叶凋，半枯萧艾过墙高。日斜孤馆易魂销。坐觉清秋归荡荡，眼看白日去昭昭。人间争度渐长宵。"
"浣溪沙","清末近现代初","王国维","漫作年时别泪看，西窗蜡炬尚汍澜。不堪重梦十年间。斗柄又垂天直北，官书坐会岁将阑。更无人解忆长安。"
"浣溪沙","清末近现代初","王国维","才过苕溪又云溪，短松疏竹媚朝辉。去年此际远人归。烧后更无千里草，雾中不隔万家鸡。风光浑异去年时。"
"浣溪沙","清末近现代初","王国维","掩卷平生有百端，饱更忧患转冥顽。偶听啼鴂怨春残。坐觉无何消白日，更缘随例弄丹铅。閒愁无分况清欢。"
"浣溪沙","清末近现代初","王国维","画舫离筵乐未停，潇潇暮雨阖闾城。那堪还向曲中听。只恨当时形影密，不关今日别离轻。梦回酒醒忆平生。"
"浣溪沙","清末近现代初","王国维","乍向西郊斗草过，药栏红日尚婆娑。一春只遣睡消磨。发为沉酣从委枕，脸缘微笑暂生涡。这回好梦莫惊他。"
"浣溪沙","清末近现代初","王国维","霜落千林木叶丹，远山如在有无间。经秋何事亦孱颜。且向田家拚泥饮，聊从卜肆憩征鞍。只应游戏在尘寰。"
"浣溪沙","清末近现代初","王国维","七月西风动地吹，黄埃和叶满城飞。征人一日换缁衣。金马岂真堪避世，海鸥应是未忘机。故人今有问归期。"
"浣溪沙","清末近现代初","王国维","昨夜新看北固山，今朝又上广陵船。金焦在眼苦难攀。猛雨自随汀雁落，湿云常与暮鸦寒。人天相对作愁颜。"
"浣溪沙","清末近现代初","王国维","夜永衾寒梦不成，当轩减尽半天星。带霜宫阙日初升。客里欢娱和睡减，年来哀乐与词增。更缘何物遣孤灯。"
"浣溪沙","清末近现代初","王国维","山寺微茫背夕曛，鸟飞不到半山昏。上方孤磬定行云。试上高峰窥皓月，偶开天眼觑红尘。可怜身是眼中人。"
"浣溪沙","清末近现代初","王国维","本事新词定有无，斜行小草字模糊。灯前肠断为谁书。隐几窥君新制作，背灯数妾旧欢娱。区区情事总难符。"
"浣溪沙","清末近现代初","王国维","城郭秋生一夜凉，独骑瘦马傍宫墙。参差霜阙带朝阳。旋解冻痕生绿雾，倒涵高树作金光。人间夜色尚苍苍。"
"浣溪沙","清末近现代初","王国维","月底栖鸦当叶看，推窗跕跕坠枝间。霜高风定独凭栏。觅句心肝终复在，掩书涕泪苦无端。可怜衣带为谁宽。"
"浣溪沙","清末近现代初","王国维","似水轻纱不隔香，金波初转小回廊。离离从菊已深黄。尽撤华灯招素月，更缘人面发花光。人间何处有严霜。"
"浣溪沙","清末近现代初","王国维","花影闲窗压几重，连环新解玉玲珑。日长无事等匆匆。静听斑骓深巷里，坐看飞鸟镜屏中。乍梳云髻那时松。"
"浣溪沙","清末近现代初","王国维","舟逐清溪弯复弯。垂杨开处见青山。毵毵绿发覆烟鬟。夹岸莺花迟日里，归船箫鼓夕阳间。一生难得是清閒。"
"浣溪沙","清末近现代初","王国维","路转峰回出画塘，一山枫叶背残阳。看来浑不似秋光。隔座听歌人似玉，六街归骑月如霜。客中行乐只寻常。"
"荷叶杯 其一 戏效花间体","清末近现代初","王国维","手把金尊酒满，相劝。情极不能羞。乍调筝处又回眸。留摩留。留摩留。"
"减字木兰花","清末近现代初","王国维","乱山四倚，人马崎岖行井底。路逐峰旋，斜日杏花明一山。销沉就里，终古兴亡离别意。依旧年年，迤逦骡网度上关。"
"减字木兰花","清末近现代初","王国维","皋兰被径，月底栏干闲独凭。修竹娟娟，风里时闻响佩环。蓦然深省，起踏中庭千个影。依尽人间，一梦钧天只惘然。"
"清平乐","清末近现代初","王国维","樱桃花底，相见颓云髻。的的银无限意，消得和衣浓睡。当时草草西窗，都成别后思量。料得天涯异日，应思今夜凄凉。"
"清平乐","清末近现代初","王国维","斜行淡墨，袖得伊书迹。满纸相思容易说，只爱年年离别。罗衾独拥黄昏，春来几点啼痕。厚薄不关妾命，浅深只问君恩。"
"清平乐 况夔笙太守索题《香南雅集图》","清末近现代初","王国维","蕙兰同畹，著意风光转。劫后芳华仍畹转，得似凤城初见。旧人惟有何戡，玉宸宫调曾谙。肠断杜陵诗句，落花时节江南。"
"菩萨蛮","清末近现代初","王国维","西风水上摇征梦，舟轻不碍孤帆重。江阔树冥冥，荒鸡叫雾醒。舟穿妆阁底，楼上佳人起。蓦入欲通辞，数声柔舻枝。"
"菩萨蛮","清末近现代初","王国维","高楼直挽银河住，当时曾笑牵牛处。今夕渡河津，牵牛应笑人。桐梢垂露脚，梢上惊鸟掠。灯焰不成青，绿窗纱半明。"
"菩萨蛮","清末近现代初","王国维","玉盘寸断葱芽嫩，鸾刀细割羊肩进。不敢厌腥臊，缘君亲手调。红炉赪素面，醉把貂裘缓。归路有余狂，天街宵踏霜。"
"菩萨蛮","清末近现代初","王国维","红楼遥隔廉纤雨，沉沉暝色笼高树。树影到侬窗，君家灯火光。风枝和影弄，似妾西窗梦。梦醒即天涯，打窗闻落花。"
"谒金门","清末近现代初","王国维","孤檠侧，诉尽十年踪迹。残夜银釭无气力，绿窗寒恻恻。落叶瑶阶狼藉，高树露华凝碧。露点声疏人语密，旧欢远处觅。"
"喜迁莺","清末近现代初","王国维","秋雨霁，晚烟拖，宫阙与云摩。片云流月入明河。鳷鹊散金波。宜春院，披香殿，雾里梧桐一片。华灯簇处动笙歌，复道属车过。"
"摸鱼儿 秋柳","清末近现代初","王国维","问断肠、江南江北，年时如许春色。碧栏干外无边柳，舞落迟迟红日。沙岸直，又道是、连朝寒雨送行客。烟笼数驿，剩今日天涯，衰条折尽，月落晓风急。金城路，多少人间行役。当年风度曾识。北征司马今头白，唯有攀条沾臆。君莫折，君不见、舞衣寸寸填沟洫。细腰谁惜？算只有多情，昏鸦点点，攒向断枝立。"
"虞美人","清末近现代初","王国维","金鞭珠弹嬉春日，门户初相识。未能羞涩但娇痴，却立风前散发衬凝脂。近来瞥见都无语，但觉双眉聚。不知何日始工愁，记取那回花下一低头。"
"虞美人","清末近现代初","王国维","碧苔深锁长门路，总为蛾眉误。自来积毁骨能销，何况真红一点臂砂娇。妾身但使分明在，肯把朱颜悔。从今不复梦承恩，且自簪花坐赏镜中人。"
"虞美人","清末近现代初","王国维","杜鹃千里啼春晚，故国春心折。海门空阔月皑皑，依旧素车白马夜潮来。山川城郭都非故，恩怨须臾误。人间孤愤最难平，消得几回潮落又潮生。"
"虞美人","清末近现代初","王国维","犀比六博消长昼，五白惊呼骤。不须辛苦问亏成。一霎尊前了了见浮生。笙歌散后人微倦，归路风吹面。西客落月荡花枝。又是人间酒醒梦回时。"
"鹊桥仙","清末近现代初","王国维","绣衾初展，银釭旋剔，不尽灯前欢语。人间岁岁似今宵，便胜却、貂蝉无数。霎时送远，经年怨别，镜里朱颜难驻。封侯觅得也寻常，何况是、封侯无据。"
"蝶恋花","清末近现代初","王国维","谁道江南春事了，废苑朱藤，开尽无人到。高柳数行临古道，一藤红遍千枝杪。冉冉赤云将绿绕，回首林间，无限斜阳好。若是春归归合早，馀春只搅人怀抱。"
"蝶恋花","清末近现代初","王国维","窗外绿阴添几许，剩有朱樱，尚系残红住。老尽莺雏无一语，飞来衔得樱桃去。坐看画梁双燕乳，燕语呢喃，似惜人迟暮。自是思量渠不与，人间总被思量误。"
"蝶恋花","清末近现代初","王国维","窣地重帘围画省，帘外红墙，高与银河并。开尽隔墙桃与杏，人间望眼何由骋。举首忽惊明月冷，月里依稀，认得山河影。问取嫦娥浑未肯，相携素手层楼顶。"
"蝶恋花","清末近现代初","王国维","袅袅鞭丝冲落絮，归去临春，试问春何许。小阁重帘天易暮，隔帘阵阵飞红雨。刻意伤春谁与诉，闷拥罗衾，动作经旬度。已恨年华留不住，争知恨里年华去。"
"蝶恋花","清末近现代初","王国维","独向沧浪亭外路，六曲栏干，曲曲垂杨树。展尽鹅黄千万缕，月中并作濛濛雾。一片流云无觅处。云里疏星，不共云流去。闭置小窗真自误，人间夜色还如许。"
"蝶恋花","清末近现代初","王国维","翠幕轻寒无著处，好梦初回，枕上惺忪语。残夜小楼浑欲曙，四山积雪明如许。莫遣良辰闲过去，起瀹龙团，对雪烹肥羜。此景人间殊不负，檐前冻雀还知否。"
"蝶恋花","清末近现代初","王国维","手剔银灯惊炷短，拥髻无言，脉脉生清怨。此恨今宵争得浅，思量旧日恩情遍。月影移帘风过院，待到归来，传尽中宫箭。故拥绣衾遮素面，赚他醉里频频唤。"
"蝶恋花","清末近现代初","王国维","春到临春花正妩，迟日阑干，蜂蝶飞无数。谁遣一春抛却去，马蹄日日章台路。几度寻春春不遇，不见春来，那识春归处。斜日晚风杨柳渚，马头何处无飞絮。"
"蝶恋花","清末近现代初","王国维","黯淡灯花开又落，此夜云踪，知向谁边著。频弄玉钗思旧约，知君未忍浑抛却。妾意苦专君苦博，君似朝阳，妾似倾阳藿。但与百花相斗作，君恩妾命原非薄。"
"蝶恋花","清末近现代初","王国维","急景流年真一箭，残雪声中，省识东风面。风里垂杨千万线，昨宵染就鹅黄浅。又是廉纤春雨暗，倚遍危楼，高处人难见。已恨平芜随雁远，暝烟更界平芜断。"
"蝶恋花","清末近现代初","王国维","忆挂孤帆东海畔，咫尺神山，海上年年见。几度天风吹棹转，望中楼阁阴晴变。金阙荒凉瑶草短，到得蓬莱，又值蓬莱浅。只恐飞尘沧海满，人间精卫知何限。"
"蝶恋花","清末近现代初","王国维","满地霜华浓似雪，人语西风，瘦马嘶残月。一曲阳关浑未彻，车声渐共歌声咽。换尽天涯芳草色，陌上深深，依旧年时辙。自是浮生无可说，人间第一耽离别。"
"蝶恋花","清末近现代初","王国维","莫斗婵娟弓样月，只坐蛾眉，消得千谣诼。臂上宫砂那不灭，古来积毁能销骨。手把齐纨相诀绝，懒祝西风，再使人间热。镜里朱颜犹未歇，不辞自媚朝和夕。"
"蝶恋花","清末近现代初","王国维","谁道江南秋已尽，衰柳毵毵，尚弄鹅黄影。落日疏林光炯炯，不辞立尽西楼暝。万点栖鸦浑未定，潋滟金波，又幂青松顶。何处江南无此景，只愁没个閒人领。"
"蝶恋花","清末近现代初","王国维","帘幕深深香雾重，四照朱颜，银烛光浮动。一霎新欢千万种，人间今夜浑如梦。小语灯前和目送，密意芳心，不放罗帏空。看取博山闲袅凤，濛濛一气双烟共。"
"蝶恋花","清末近现代初","王国维","斗觉宵来情绪恶，新月生时，黯黯伤离索。此夜清光浑似昨，不辞自下深深幕。何物尊前哀与乐，已坠前欢，无据他年约。几度烛花开又落，人间须信思量错。"
"蝶恋花","清末近现代初","王国维","百尺朱楼临大道，楼外轻雷，不间昏和晓。独倚阑干人窈窕，闲中数尽行人小。一霎车尘生树杪，陌上楼头，都向尘中老。薄晚西风吹雨到，明朝又是伤流潦。"
"蝶恋花","清末近现代初","王国维","落日千山啼杜宇，送得归人，不遣居人住。自是精魂先魄去，凄凉病榻无多语。往事悠悠容细数。见说他生，又恐他生误。纵使兹盟终不负，那时能记今生否。"
"蝶恋花","清末近现代初","王国维","落落盘根真得地，涧畔双松，相背呈奇态。势欲拚飞终复坠，苍龙下饮东溪水。溪上平岗千叠翠，万树亭亭，争作拿云势。总为自家生意遂，人间爱道为渠媚。"
"蝶恋花","清末近现代初","王国维","窈窕燕姬年十五，惯曳长裾，不作纤纤步。众里嫣然通一顾，人间颜色如尘土。一树亭亭花乍吐。除却天然，欲赠浑无语。当面吴娘誇善舞，可怜总被腰肢误。"
"蝶恋花","清末近现代初","王国维","月到东南秋正半，双阙中间，浩荡流银汉。谁起水精帘下看，风前隐隐闻箫管。凉露湿衣风拂面，坐爱清光，分照恩和怨。苑柳宫槐浑一片，长门西去昭阳殿。"
"踏莎行","清末近现代初","王国维","绝顶无云，昨宵有雨，我来此地闻天语。疏钟暝直乱峰回，孤僧晓度寒溪去。是处青山，前生俦侣，招邀尽入閒庭户。朝朝含笑复含颦，人间相媚争如许。"
"踏莎行 元夕","清末近现代初","王国维","绰约衣裳，凄迷香麝，华灯素面光交射。天公倍放月婵娟，人间解与春游冶。乌鹊无声，鱼龙不夜，九衢忙杀闲车马。归来落月挂西窗，邻鸡四起兰釭灺。"
"鹧鸪天","清末近现代初","王国维","阁道风飘五丈旗，层楼突兀与云齐。空馀明月连钱列，不照红葩倒井披。频摸索，且攀跻。千门万户是耶非。人间总是堪疑处，惟有兹疑不可疑。"
"鹧鸪天","清末近现代初","王国维","楼外秋千索尚悬，霜高素月慢流天。倾残玉碗难成醉，滴尽铜壶不解眠。人寂寂，夜厌厌。北窗情味似枯禅。不缘此夜金闺梦，那信人间尚少年。"
"点绛唇","清末近现代初","王国维","万项蓬壶，梦中昨夜扁舟去。萦回岛屿，中有舟行路。波上楼台，波底层层俯。何人住。断崖如锯，不见停桡处。"
"鹧鸪天 庚申除夕和吴伯宛舍人","清末近现代初","王国维","绛蜡红梅竞作花，客中惊又度年华。离离长柄垂天斗，隐隐轻雷隔巷车。斟醁醑，和尖叉。新词飞寄舍人家。可将平日丝纶手，系取今宵赴壑蛇。"
"无题，集元人句","清末近现代初","宁调元","久无谈笑路西东，鱼雁沉沉信不通。时复思君倚深树，灯花犹记别时红。"
"无题，集元人句","清末近现代初","宁调元","油壁香车不再逢，画楼魂梦可曾同？茫然不悟身何处，夜夜空随斗柄东。"
"无题，集元人句","清末近现代初","宁调元","唤取青蛾对酒歌，思归无路欲如何？寄来妙句能相忆，别后悲欢事几多。"
"无题，集元人句","清末近现代初","宁调元","精卫难填碧海干，徘徊中夜倚阑干。不堪容易少年事，安得愁中却暂欢。"
"冬日杂咏，集杜","清末近现代初","宁调元","中天月色好谁看，积雪飞霜此夜寒。古往今来皆涕泪，蛮夷杂种错相干。"
"冬日杂咏，集杜","清末近现代初","宁调元","四海十年不解兵，人今罢病虎纵横。思家步月清宵立，月傍关山几处明？"
"冬日杂咏，集杜","清末近现代初","宁调元","身愿奋飞病在床，诗成吟咏转凄凉。舌存耻作穷途哭，自笑狂夫老更狂。"
"冬日杂咏，集杜","清末近现代初","宁调元","我有新诗何处吟，风涛飒飒寒山阴。三年奔走空皮骨，长使英雄泪满襟。"
"冬日杂咏，集杜","清末近现代初","宁调元","岁云暮矣增离忧，高视乾坤又可愁。弟妹萧条各何在，竟非吾土倦登楼。"
"冬日杂咏，集杜","清末近现代初","宁调元","天时人事自相催，山意冲寒欲放梅。世代飘零余到此，一生襟抱向谁开。"
"冬日杂咏，集杜","清末近现代初","宁调元","老去亲知见面稀，不堪游子芰荷衣。何人却忆穷愁日，寄谢悠悠世上儿。"
"冬日杂咏，集杜","清末近现代初","宁调元","社稷苍生计必安，一谈一笑俗相看。祢衡直恐遭江夏，信有人间行路难。"
"柬钝剑松江","清末近现代初","宁调元","松江南望几千里，秋雨秋风苦忆君。各有苍茫无限恨，岂徒鹤立在鸡群。"
"感旧，集定庵句","清末近现代初","宁调元","名场阅历莽无涯，忽向东山感岁华。翻是桃花心不死，自缄红泪请回车。"
"感旧，集定庵句","清末近现代初","宁调元","身世闲商酒半醺，亦狂亦侠亦温文。绿珠不爱珊瑚树，合配琳琅万轴身。"
"感旧，集定庵句","清末近现代初","宁调元","醒又缠绵感岁华，吟鞭东指即天涯。难忘槐市街南宅，救得人间薄命花。"
"感旧，集定庵句","清末近现代初","宁调元","重话京华送我情，词锋落月互纵横。人生那用长辛苦，整顿全神注定卿。"
"感旧，集定庵句","清末近现代初","宁调元","莫恨今生去日多，不论盐铁不筹河。百年心事归平淡，甘隶妆台伺眼波。"
"感旧，集定庵句","清末近现代初","宁调元","西来白浪打旌旗，惭愧飘零未有期。洗尽狂名消尽想，渡江只怨别蛾眉。"
"感旧，集定庵句","清末近现代初","宁调元","碧玉门前产丽华，腰身略似海棠斜。梅魂菊影商量遍，可惜南天无此花。"
"感旧，集定庵句","清末近现代初","宁调元","弱冠寻芳数岁华，今年负煞武陵霞。初弦相见上弦别，不是南天无此花。"
"感旧，集定庵句","清末近现代初","宁调元","小别湖山劫外天，七襄报我定何年。香兰自判前因误，空损秋闺一夜眠。"
"感旧，集定庵句","清末近现代初","宁调元","美人信有错刀投，更折梨花寄暮愁。难学冥鸿不回首，明朝何况促兰舟。"
"感旧，集定庵句","清末近现代初","宁调元","倦矣应怜缩手时，卿筹烂熟我筹之。安排写集三千卷，删尽刘郎本事诗。"
"感旧，集定庵句","清末近现代初","宁调元","是仙是幻是温柔，银汉迢迢入夜愁。花月湖山骄冶甚，今番嫩约怕沉浮。"
"八月十五夜漫书一律","清末近现代初","宁调元","玉宇琼楼最高处，一天霾雾拨难开。只怜玄兔千年冷，不见灵槎八月来。身世飘蓬眼中涕，山河破甑劫馀灰。人生半世团圆梦，输与月明第几回。"
"书感","清末近现代初","宁调元","天阴雨骤昼闻雷，犴陛重重即夜台。铁铸九州浑是错，愁来百念尽成灰。好还且莫论天道，泄愤公然托祸魁。去日来年都不易，肯因知己托良媒。"
"书感","清末近现代初","宁调元","豺狼为伥鸩为媒，万种牢愁到酒杯。事业已随流水尽，年华可有鲁戈回。尽夸热釜能煎豆，何必寒炉始作灰？地老天荒有如此，起看星斗独低徊。"
"壬子感事四章 其一","清末近现代初","宁调元","上将雍容阃外尊，醴泉芝草信无根。六朝金粉推红玉，七郡良家尽孟贲。不食帝羓终积憾，似闻辽鹤有啼痕。交游百辈凋零后，当作晨星总可论。"
"壬子感事四章 其二","清末近现代初","宁调元","哀乐中年梦里过，功成见说有渔蓑。鄂褒不尽关毫发，树木从容老橐佗。似此生存真不易，古来英武亦无多。历朝兴废寻常事，彀得旁人烂斧柯。"
"壬子感事四章 其三","清末近现代初","宁调元","世渐承明喜欲狂，衣冠重睹汉家装。五千貂锦张旗鼓，百二金瓯资栋梁。青史更无先例在，黄牛贪看异乡忙。愁来对此频搔首，惭愧新添两鬓霜。"
"壬子感事四章 其四","清末近现代初","宁调元","塞上秋高马渐肥，将军推食复推衣。高楼西北腾奇气，大海东南露国徽。此去似怜乌鹊意，我来不见木棉飞。十年一事生差幸，眼看征人奏凯归。"
"王君衍约作北郭昌华之游，黄晦闻、李茗柯、蔡哲夫、潘致中即席次韵答哲夫","清末近现代初","宁调元","天涯何处无芳草，归隐终须到此乡。欢会纵多容易散，旧游回忆更堪伤。枯荷着雨怜秋意，海燕结巢隐画梁。今日得钱拼一醉，何如傀儡强登场。"
"用东坡狱中遗子由韵寄约真长沙","清末近现代初","宁调元","化工著手竟成春，万死一生未了身。不分螟蛉争卧榻，徒令鹬蚌饱渔人。庭前聚都缘命，枕上闻鹃定损神。从古盛名多坎，试凭后果证前因。"
"用东坡狱中遗子由韵寄约真长沙","清末近现代初","宁调元","水断云沉乡梦冷，天阴雨湿鬼声低。只今枳棘巢鸾凤，终古神仙有犬鸡。短气共怜元祐党，长斋偏有太常妻。几时待得乌头白，弱水东流更向西。"
"立秋柬钝剑松江","清末近现代初","宁调元","庭梧一叶下，馀暑未全消。江海悲冥灭，音尘久寂寥。人先秋色老，恨入梦云遥。弋者诚何意，飞鸿篡九霄。"
"武昌狱中书感","清末近现代初","宁调元","拒狼进虎亦何忙，奔走十年此下场。岂独桑田能变海，似怜蓬鬓已添霜。死如嫉恶当为厉，生不逢时甘作殇。偶倚明窗一凝睇，水光山色剧凄凉。"
"柬蜕庵三什","清末近现代初","宁调元","偶裁红豆便盈枝，仗汝纱笼壁上词。一水盈盈无奈远，双鳞片片都成辞。曾因姊妹吟桃叶，若为芳菲惜柳枝。多谢司勋能薄幸，几回惆怅欲归时。"
"柬蜕庵三什","清末近现代初","宁调元","兜率分居第几天，相思相忆甚于前。春花秋月愿难了，黄土青山事可怜。闲忆宜梅伤岁暮，却疑归梦在人先。重重烟雾重重树，何处黄昏待月圆？"
"柬蜕庵三什","清末近现代初","宁调元","北瘦南肥各迥然，知非遥想待他年。繁华渐逐山河尽，誓愿差同铁石坚。成佛成仙都不易，胡天胡帝镇相怜。桑干千里东流水，流亦无穷恨亦绵。"
"癸丑狱中作","清末近现代初","宁调元","蔓尽瓜稀泪暗吞，须臾忍死可堪论。谁明黄雀螳螂意，频见朱门主仆喧。生世何堪当五浊，问天毕竟阻重阍。身经波浪翻回在，待抉双眸挂国门。"
"癸丑狱中作","清末近现代初","宁调元","拒狼进虎亦何忙，奔走十年此下场。吉网罗钳新伎俩，牛头马面旧跳梁。烂羊满地都如梦，纸虎横空任暂狂。今日凭窗一凝睇，水光山色剧凄凉。"
"秋兴，三叠前韵","清末近现代初","宁调元","汉家陵阙对西晖，南眺潇湘烟雨微。眼见红羊成浩劫，若为黄鹄竟高飞。畏蛇畏药何时了，为雨为霖此愿违。起视东南生意尽，几人田宅拥高肥。"
"秋兴，三叠前韵","清末近现代初","宁调元","鸾囚凤锁楚江头，一叶梧桐惊早秋。云雨已成今昨梦，乾坤不尽古今愁。汾湖箫管惊神鳄，海岛旌旗殉野鸥。伐桂锄兰都细事，翻令鱼网漏吞舟。"
"秋兴，三叠前韵","清末近现代初","宁调元","落日孤城万柳斜，江山无复旧繁华。故宫真有金人泪，银汉频回帝子槎。一夜微霜飞木叶，数行清泪咽胡笳。芙蓉生在秋江上，何事开花又落花。"
"秋兴，三叠前韵","清末近现代初","宁调元","秋烟漠漠锁荒林，隔岸楼居气象森。逝水为谁留泡影，流光不惜分馀阴。一场筵散轻分手，千里月明共此心。等是不堪愁里听，朝来寒雨晚来砧。"
"秋兴，四叠前韵","清末近现代初","宁调元","牍背题词字斗斜，又凭弦柱问年华。忧时已愤同孤注，浮海何当借一槎。西晋风流馀劫火，南人野哭怨寒笳。潘郎老去情丝减，谁与重栽一县花。"
"秋兴，四叠前韵","清末近现代初","宁调元","橙子初肥橘满林，武昌杨柳独森森。蓬蒿遍地横征骨，风雨漫天接晓阴。龙虎预知天子气，莼鲈忽起故园心。寒衣未到寒先到，凄绝城头一夜砧。"
"秋兴，四叠前韵","清末近现代初","宁调元","天气渐凉风打头，囚中经夏又经秋。云飞远岫原无意，蚁溃长堤自可愁。忧患那堪闻杜宇，网罗何况到沙鸥。楚江惊浪吴江雨，欲归不归何处舟。"
"秋兴，四叠前韵","清末近现代初","宁调元","百战河山近夕晖，金陵王气亦湮微。千金今日求黥布，三字当年死岳飞。莽莽乾坤名士尽，潇潇风雨故人违。南冠相对无馀事，饱食长眠转渐肥。"
"秋兴，用草堂韵","清末近现代初","宁调元","夕阳归雁数行斜，人渐蹉跎鬓渐华。竟有潢池惊上座，微闻银汉滞仙槎。丛祠明灭篝灯火，落日凄凉榆塞笳。一样不堪回首处，卅年身世似飞花。"
"秋兴，用草堂韵","清末近现代初","宁调元","秋磷冉冉入空林，牛鬼蛇神画壁森。自悔危时轻出处，亦知天道有晴阴。分波终仗灵犀力，填海犹存精卫心。最是迷离江上月，照人离恨到疏砧。"
"秋兴，用草堂韵","清末近现代初","宁调元","见说降幡出石头，已伤离乱更伤秋。安排浊酒消长夜，欲掘青天寄古愁。世味早知成腐鼠，人情何况逐浮鸥。茫茫前路无归处，暮雨西风江上舟。"
"秋兴，用草堂韵","清末近现代初","宁调元","百尺围墙对落晖，囚徒生死事轻微。似闻孤雁伤群尽，都道寒蛾伴火飞。玩世文章成独往，中年哀乐与人违。云英待嫁徐娘老，漫抚腰肢问瘦肥。"
"秋兴，再叠前韵","清末近现代初","宁调元","不堪雨细又风斜，心绪都如未展华。汉上惊鸿冰作影，银河彩凤玉为槎。百年人事观朝槿，万里烽烟急暮笳。独立江城无限意，我来不见落梅花。"
"秋兴，再叠前韵","清末近现代初","宁调元","却从南苑望东林，江水无声暮气森。明日黄花堪插鬓，他时绿叶又成阴。五更沉角惊残梦，万里飘蓬碎客心。谁惜天涯离别苦，几家怨女拭寒砧。"
"秋兴，再叠前韵","清末近现代初","宁调元","萧萧木叶下江头，猿啸天高万里秋。北方佳人真绝世，南国红豆最牵愁。竟教异路伤风马，为惜前盟问海鸥。是果是因谁料得，偶然郭李又同舟。"
"秋兴，再叠前韵","清末近现代初","宁调元","朝来烟雾蔽清晖，魔力渐高道力微。何日黄龙能直抵，只今乌鹊尚南飞。旧人渐散空相忆，壮志犹存未忍违。从此蓬山天样远，休论燕瘦与环肥。"
"唐守楩蹈江死，以此哭之","清末近现代初","宁调元","一呼一吸一障碍，始信不如归去休。楚水楚山皆是恨，蛮烟蛮雨那堪愁。陆机感逝当年赋，宋玉悲来何处秋？国士无多沦落尽，青磷遥夜起山丘。"
"海上次韵答天梅","清末近现代初","宁调元","去年此日相逢地，可肯年年此地逢。残雪未销成腊鼓，新元弹指过黄龙。一壶浊酒从容尽，竟日清谈意态雄。我向吟坛一低首，诗人今有李空同。"
"偶成","清末近现代初","宁调元","天南地北羽书忙，汉水滔滔接建康。妄拟清流能误国，化为黄鹄定还乡。铜驼寂寂迷衰草，玉树依依恋夕阳。谁信循环百年事，几人堕马斗新妆。"
"清明忆亡友姚宏业","清末近现代初","宁调元","望渺渺兮隔海溟，鲸鲵未斩浪花腥。杜鹃啼血千山紫，春草连烟万里青。百二山河同败絮，两三亲友各飘萍。伤心又过清明节，樽酒招魂何处汀？"
"游白云归，感赋四律，并柬同游诸子","清末近现代初","宁调元","中年情绪似秋华，开亦无聊落亦差。握手尽怜今日意，狂游能得几回佳。百年牵挂如何了，一念轮回未有涯。欲谢夷齐归隐去，又愁猿鹤北山哗。"
"游白云归，感赋四律，并柬同游诸子","清末近现代初","宁调元","夜气萧森十里堤，出门可有上天梯？神仙传里新鸡犬，粉墨场中假笑啼。旧雨伤心如此别，好花过眼莫重提。昨宵身在能仁寺，似听秋声过隔溪。"
"游白云归，感赋四律，并柬同游诸子","清末近现代初","宁调元","丈夫三十尚平平，竖子争传卫霍名。不道风云催世变，由来生死见交情。亡羊已为歧途误，功狗翻为狡兔烹。闻说佳人争绝代，伫看倾国与倾城。"
"游白云归，感赋四律，并柬同游诸子","清末近现代初","宁调元","江水南流夜有声，万家灯火夹江明。我来不胜丘山感，对此难消迟暮情。狺犬腼颜喧上座，沐猴作态误苍生。酒阑重忆十年事，忽动热潮憾未平。"
"粤东感赋","清末近现代初","宁调元","镇海楼头栖暮鸦，越王祠下树争花。风云西望生机尽，鸾凤南来佳处差。回首烟花如梦寐，赏心乐事惜年华。重重烟瘴频频雨，似此羁迟亦可嗟。"
"粤东感赋","清末近现代初","宁调元","彩凤荒唐逐野鸦，天涯何事觅飞花？端居闷闷繁忧集，尘海茫茫百念差。一代兴亡成昨梦，万重恩怨视空华。糊涂长大糊涂老，闲坐千杯那用嗟。"
"集定庵句，柬鹓雏、楚伧","清末近现代初","宁调元","连宵灯火燕秋堂，歌板无寥舞袖凉。等是才华不巉削，勿徒须鬓矜斑苍。逢君只合千场醉，篆墓何须百草长？误我归期知几许，南风愁绝北风狂。"
"感怀","清末近现代初","宁调元","十年前是一重囚，也逐欧风唱自由。复九世仇盟玉帛，提三尺剑奠金瓯。丈夫有志当如是，竖子诚难足与谋。愿播热血高万丈，雨飞不住注神州。"
"感事一什病中作","清末近现代初","宁调元","百国潮流卷地来，天公沉鼾大如雷。神仙半出淮南犬，士木争营郭隗台。万事尘老成痛哭，十年生死几轮回。天花过眼飘流尽，但觉寒炉有死灰。"
"燕京杂诗","清末近现代初","宁调元","岁既晏兮孰华予？窃国者侯窃钩诛。东方玩世成饥饿，南郭仰天似槁枯。半解一知天下士，千歧百辙釜中鱼。当时汾水楼船意，风起云飞尽感吁。"
"燕京杂诗","清末近现代初","宁调元","晓闻云雾蔽长安，羊胃羊头天画寒。铜臭可怜兼乳臭，时艰益复信才艰。人情叶叶都如此，世路悠悠古所难。多少东风零落恨，百无聊赖强为欢。"
"燕京杂诗","清末近现代初","宁调元","求田问舍亦徒然，来日无憀去日闲。为鬼为蜮将一世，不飞不鸣已三年。巴蛇渐长期吞象，蜀帝从今定化鹃。容易河阳丝两鬓，妇人醇酒未应怜。"
"燕京杂诗","清末近现代初","宁调元","河山元气入残秋，感慨时艰涕暗流。灾异江都曾作赋，功名李广不宜侯。凤凰可惜供鹰犬，骐骥偏令作马牛。意志新来摧折尽，人间何处可埋愁。"
"燕京杂诗","清末近现代初","宁调元","弦管燕京三月天，风沙扑面若为怜。鹍鹏溟北思千里，鸡犬淮南尽九天。傀儡渐凭樽酒尽，佯狂差较世人贤。万般迷误能排解，益信空华在眼前。"
"燕京杂诗","清末近现代初","宁调元","阴雨淫淫鬼昼行，南风吹鬓悯馀生。韩非发愤书徒著，毛遂历阶意未平。不净尘恨多懊恼，转疑恩怨太分明。当年情意消难尽，凭仗青蝇身后名。"
"久欲南归罗浮不果，因望不二山有感，聊书所怀，寄二兄广州，兼呈晦闻、哲夫、秋枚三公沪上","清末近现代初","苏曼殊","寒禽衰草伴愁颜，驻马垂杨望雪山。远远孤飞天际鹤，云峰珠海几时还？"
"为玉鸾女弟绘扇","清末近现代初","苏曼殊","日暮有佳人，独立潇湘浦。疏柳尽含烟，似怜亡国苦。"
"以诗并画留别汤国顿","清末近现代初","苏曼殊","蹈海鲁连不帝秦，茫茫烟水著浮身。国民孤愤英雄泪，洒上鲛绡赠故人。"
"以诗并画留别汤国顿","清末近现代初","苏曼殊","海天龙战血玄黄，披发长歌览大荒。易水萧萧人去也，一天明月白如霜。"
"以胭脂为某君题扇","清末近现代初","苏曼殊","为君昔作伤心画，妙迹何劳劫火焚？今日图成浑不似，胭脂和泪落纷纷。"
"东行别仲兄","清末近现代初","苏曼殊","江南如画一倾杯，乍合仍离倍可哀。此去孤舟明月夜，排云谁与望楼台。"
"忆刘三、天梅","清末近现代初","苏曼殊","九年面壁成空相，万里归来一病身。泪眼更谁愁似我？亲前犹自忆词人。"
"东居杂诗十九首 其一","清末近现代初","苏曼殊","流萤明灭夜悠悠，素女婵娟不耐秋。相逢莫问人间事，故国伤心祇泪流！"
"东居杂诗十九首 其二","清末近现代初","苏曼殊","罗襦换罢下西楼，豆蔻香温语不休。说到年华更羞怯，水晶帘下学箜篌。"
"东居杂诗十九首 其三","清末近现代初","苏曼殊","异国名香莫浪偷，窥帘一笑意偏幽。明珠欲赠还惆怅，来岁双星怕引愁。"
"东居杂诗十九首 其四","清末近现代初","苏曼殊","碧阑干外夜沈沈，斜倚云屏烛影深。看取红酥浑欲滴，凤文双结是同心。"
"东居杂诗十九首 其五","清末近现代初","苏曼殊","折得黄花赠阿娇，暗抬星眼谢王乔。轻车肥犊金铃响，深院何人弄碧箫？"
"东居杂诗十九首 其六","清末近现代初","苏曼殊","碧沼红莲水自流，涉江同上木兰舟。可怜十五盈盈女，不信卢家有莫愁。"
"东居杂诗十九首 其七","清末近现代初","苏曼殊","灯飘珠箔玉筝秋，几曲回阑水上楼。猛忆定庵哀怨句：“三生花草梦苏州。”"
"东居杂诗十九首 其八","清末近现代初","苏曼殊","人间天上结离忧，翠袖凝妆独倚楼。凄绝蜀杨丝万缕，替人惜别亦生愁！"
"东居杂诗十九首 其九","清末近现代初","苏曼殊","六幅潇湘曳画裙，灯前兰麝自氤氲。扁舟容与知无计，兵火头陀泪满樽。"
"东居杂诗十九首 其十","清末近现代初","苏曼殊","银烛金杯映绿纱，空持倾国对流霞。酡颜欲语娇无力，云髻新簪白玉花。"
"东居杂诗十九首 其十一","清末近现代初","苏曼殊","蝉翼轻纱束细腰，远山眉黛不能描。谁知词客蓬山里，烟雨楼台梦六朝。"
"东居杂诗十九首 其十二","清末近现代初","苏曼殊","胭脂湖畔紫骝骄，流水栖鸦认小桥。为向芭蕉问消息，朝朝红泪欲成潮。"
"东居杂诗十九首 其十三","清末近现代初","苏曼殊","珍重嫦娥白玉姿，人天携手两无期。遗珠有恨终归海，睹物思人更可悲。"
"东居杂诗十九首 其十四","清末近现代初","苏曼殊","谁怜一阕断肠词，摇落秋怀只自知。况是异乡兼日暮，疏钟红叶坠相思。"
"东居杂诗十九首 其十五","清末近现代初","苏曼殊","槭槭秋林细雨时，天涯飘泊欲何之？空山流水无人迹，何处蛾眉有怨词？"
"东居杂诗十九首 其十六","清末近现代初","苏曼殊","兰蕙芬芳总负伊，并肩携手纳凉时。旧厢风月重相忆，十指纤纤擘荔枝。"
"代柯子柬少侯","清末近现代初","苏曼殊","小楼春尽雨丝丝，孤负添香对语时。宝镜有尘难见面，妆台红粉画谁眉？"
"寄调筝人三首 其一","清末近现代初","苏曼殊","禅心一任蛾眉妒，佛说原来怨是亲。雨笠烟蓑归去也，与人无爱亦无嗔。"
"失题","清末近现代初","苏曼殊","斜插莲蓬美且鬈，曾教粉指印青编。此后不知魂与梦，涉江同泛采莲船。"
"本事诗十首 其一","清末近现代初","苏曼殊","无量春愁无量恨，一时都向指间鸣。我亦艰难多病日，那堪重听八云筝。"
"本事诗十首 其二","清末近现代初","苏曼殊","九年面壁成空相，持锡归来悔晤卿！我本负人今已矣，任他人作乐中筝！"
"本事诗十首 其三","清末近现代初","苏曼殊","愧向尊前说报恩，香残玦黛浅含颦。卿自无言侬已会，湘兰天女是前身。"
"本事诗十首 其四","清末近现代初","苏曼殊","丈室番茶手自煎，语深香冷涕潸然。生身阿母无情甚，为向摩耶问夙缘。"
"为调筝人绘像二首 其一","清末近现代初","苏曼殊","淡扫蛾眉朝画师，同心华髻结青丝。一杯颜色和双泪，写就梨花付与谁？"
"本事诗十首 其五","清末近现代初","苏曼殊","碧玉莫愁身世贱，同乡仙子独销魂。袈裟点点疑樱瓣，半是脂痕半泪痕。"
"本事诗十首 其六","清末近现代初","苏曼殊","春雨楼头尺八箫，何时归看浙江潮？芒鞋破钵无人识，踏过樱花第几桥。"
"本事诗","清末近现代初","苏曼殊","相怜病骨轻于蝶，梦入罗浮万里云。赠尔多情诗一卷，他年重拾石榴裙。"
"本事诗十首 其七","清末近现代初","苏曼殊","桃腮檀口坐吹笙，春水难量旧恨盈。华严瀑布高千尺，未及卿卿爱我情！"
"寄调筝人三首 其二","清末近现代初","苏曼殊","生憎花发柳含烟，东海飘零二十年。忏尽情禅空色相，琵琶湖畔枕经眠。"
"西湖韬光庵闻鹃声柬刘三","清末近现代初","苏曼殊","刘三旧是多情种，浪迹烟波又一年。近日诗肠饶几许？何妨伴我听啼鹃。"
"谒平户延平诞生处","清末近现代初","苏曼殊","行人遥指郑公石，沙白松青夕照边。极目神州馀子尽，袈裟和泪伏碑前。"
"过若松町有感示仲兄","清末近现代初","苏曼殊","契阔死生君莫问，行云流水一孤僧。无端狂笑无端哭，纵有欢肠已似冰。"
"过若松町有感","清末近现代初","苏曼殊","孤灯引梦记朦胧，风雨邻庵夜半钟。我再来时人已去，涉江谁为采芙蓉？"
"过蒲田","清末近现代初","苏曼殊","柳阴深处马蹄骄，无际银沙逐浪潮。茅店冰旗知市近，满山红叶女郎樵。"
"吴门依易生韵十一首 其一","清末近现代初","苏曼殊","江南花草尽愁根，惹得吴娃笑语频。独有伤心驴背客，暮烟疏雨过阊门。"
"吴门依易生韵十一首 其二","清末近现代初","苏曼殊","碧海云峰百万重，中原何处托孤踪？春泥细雨吴趋地，又听寒山夜半钟。"
"吴门依易生韵十一首 其三","清末近现代初","苏曼殊","月华如水浸瑶阶，环佩声声扰梦怀。记得吴王宫里事，春风一夜百花开。"
"吴门依易生韵十一首 其四","清末近现代初","苏曼殊","姑苏台畔夕阳斜，宝马金鞍翡翠车。一自美人和泪去，河山终古是天涯。"
"吴门依易生韵十一首 其五","清末近现代初","苏曼殊","万户千门尽劫灰，吴姬含笑踏青来。今日已无天下色，莫牵麋鹿上苏台！"
"吴门依易生韵十一首 其六","清末近现代初","苏曼殊","水驿山城尽可哀，梦中衰草凤凰台。春色总怜歌舞地，万花缭乱为谁开。"
"吴门依易生韵十一首 其七","清末近现代初","苏曼殊","万树垂杨任好风，斑骓西向水田东。莫道碧桃花独艳，淀山湖外夕阳红。"
"吴门依易生韵十一首 其八","清末近现代初","苏曼殊","平原落日马萧萧，剩有山僧赋大招。最是令人凄绝处，垂虹亭畔柳波桥。"
"吴门依易生韵十一首 其九","清末近现代初","苏曼殊","碧城烟树小彤楼，杨柳东风系客舟。故国已随春日尽，鹧鸪声急使人愁！"
"吴门依易生韵十一首 其十","清末近现代初","苏曼殊","白水青山未尽思，人间天上两霏微。轻风细雨红泥寺，不见僧归见燕归。"
"步韵答云上人三首 其一","清末近现代初","苏曼殊","诸天花雨隔红尘，绝岛飘流一病身。多少不平怀里事，未应辛苦作词人。"
"步韵答云上人三首 其二","清末近现代初","苏曼殊","公子才华迥绝尘，海天寥阔寄闲身。春来梦到三山未？手摘红樱拜美人。"
"花朝","清末近现代初","苏曼殊","江头青放柳千条，知有东风送画桡。但喜二分春色到，百花生日在今朝。"
"迟友","清末近现代初","苏曼殊","云树高低迷古墟，问津何处觅长沮？渔郎行入深林处，轻叩柴扉问起居。"
"南楼寺怀法忍、叶叶","清末近现代初","苏曼殊","万物逢摇落，姮娥耐九秋。缟衣人不见，独上寺南楼。"
"饮席赠歌者贾翰卿","清末近现代初","苏曼殊","一曲淩波去，红莲礼白莲。江南谁得似？犹忆李龟年。"
"春日","清末近现代初","苏曼殊","好花零落雨绵绵，辜负韶光二月天。知否玉楼春梦醒，有人愁煞柳如烟？"
"柬法忍","清末近现代初","苏曼殊","来醉金茎露，胭脂画牡丹。落花深一尺，不用带蒲团。"
"有怀二首 其一","清末近现代初","苏曼殊","生天成佛我何能，幽梦无凭恨不胜。多谢刘三问消息，尚留微命作诗僧。"
"有怀二首 其二","清末近现代初","苏曼殊","玉砌孤行夜有声，美人泪眼尚分明。莫愁此夕情何限？指点荒烟锁石城！"
"无题八首 其一","清末近现代初","苏曼殊","绿窗新柳玉台旁，臂上犹闻菽乳香。毕竟美人知爱国，自将银管学南唐。"
"无题八首 其二","清末近现代初","苏曼殊","软红帘动月轮西，冰作阑干玉作梯。寄语麻姑要珍重，凤楼迢递燕应迷。"
"无题八首 其三","清末近现代初","苏曼殊","水晶帘卷一灯昏，寂对河山叩国魂。只是银莺羞不语，恐防重惹旧啼痕。"
"无题八首 其四","清末近现代初","苏曼殊","空言少据定难猜，欲把明珠寄上才。闻道别来餐事减，晚妆犹待小鬟催。"
"无题八首 其五","清末近现代初","苏曼殊","绮陌春寒压马嘶，落红狼藉印苔泥。庄辞珍贶无由报，此别愁眉又复低。"
"无题八首 其六","清末近现代初","苏曼殊","棠梨无限忆秋千，杨柳腰肢最可怜。纵使有情还有泪，漫从人海说人天。"
"无题八首 其七","清末近现代初","苏曼殊","罗幕春残欲暮天，四山风雨总缠绵。分明化石心难定，多谢云娘十幅笺。"
"为调筝人绘像二首 其二","清末近现代初","苏曼殊","收拾禅心侍镜台，沾泥残絮有沈哀。湘弦洒遍胭脂泪，香火重生劫后灰。"
"调筝人将行，属绘《金粉江山图》，题赠二绝 其一","清末近现代初","苏曼殊","乍听骊歌似有情，危弦远道客魂惊。何心描画闲金粉？枯木寒山满故城！"
"寄广州晦公","清末近现代初","苏曼殊","忽闻邻女艳阳歌，南国诗人近若何？欲寄数行相问讯，落花如雨乱愁多！"
"晨起口占","清末近现代初","苏曼殊","一炉香篆袅窗纱，紫燕寻巢识旧家。莫怪东风无赖甚，春来吹发满庭花。"
"淀江道中口占","清末近现代初","苏曼殊","孤村隐隐起微烟，处处秧歌竞插田。羸马未须愁远道，桃花红欲上吟鞭。"
"游不忍池示仲兄","清末近现代初","苏曼殊","白妙轻罗薄几重，石栏桥畔小池东。胡姬善解离人意，笑指芙蕖寂寞红。"
"集义山句怀金凤","清末近现代初","苏曼殊","收将凤纸写相思，莫道人间总不知。尽日伤心人不见，莫愁还自有愁时。"
"碧阑干","清末近现代初","苏曼殊","碧阑干外遇婵娟，故弄云鬟不肯前。问到年华更羞怯，背人偷指十三弦。"
"题蔡哲夫藏担当《山水册》","清末近现代初","苏曼殊","一代遗民痛劫灰，闻师从听笑声哀。滇边山色俱无那，迸入苍浪泼墨来。"
"题《雪莱集》（原译《师梨集》）","清末近现代初","苏曼殊","谁赠雪莱一曲歌，可怜心事正蹉跎。琅玕欲报从何报？梦里依稀认眼波。"
"憩平原别邸赠玄玄","清末近现代初","苏曼殊","狂歌走马遍天涯，斗酒黄鸡处士家。逢君别有伤心在，且看寒梅未落花。"
"佳人","清末近现代初","苏曼殊","佳人名小品，绝世已无俦。横波翻写泪，绿黛自生愁。舞袖倾东海，纤腰惑九州。传歌如有诉，馀转杂箜篌。"
"代河合母氏题《曼殊画谱》","清末近现代初","苏曼殊","月离中天云逐风，雁影凄凉落照中。我望东海寄归信，儿到灵山第几重？"
"次韵奉答怀宁邓公","清末近现代初","苏曼殊","相逢天女赠天书，暂住仙山莫问予。曾遣素娥非别意，是空是色本无殊。"
"住西湖白云禅院作此","清末近现代初","苏曼殊","白云深处拥雷峰，几树寒梅带雪红。斋罢垂垂浑入定，庵前潭影落疏钟。"
"耶婆提病中，末公见示新作，伏枕奉答，兼呈旷处士","清末近现代初","苏曼殊","君为塞上鸿，我是华亭鹤。遥念旷处士，对花弄春爵。良讯东海来，中有《游仙》作。劝我加餐饭，规我近绰约。炎蒸困羁旅，南海何辽索。上国亦已芜，黄星向西落。青骊逝千里，瞻乌止谁屋？江南春已晚，淑景付冥莫。建业在何许？胡尘纷漠漠。佳人不可期，皎月照罗幕。九关日已远，肝胆竟谁托？愿得趋无生，长作投荒客。竦身上须弥，四顾无崖崿。我马已玄黄，梵土仍寥廓。恒河去不息，悲风振林薄。袖中有短书，思寄青飞雀。远行恋俦侣，此志常落拓。"
"莫愁湖寓望","清末近现代初","苏曼殊","清凉如美人，莫愁如月镜。终日对凝妆，掩映万荷柄。"
"调筝人将行，属绘《金粉江山图》，题赠二绝 其二","清末近现代初","苏曼殊","送卿归去海潮生，点染生绡好赠行。五里徘徊仍远别，未应辛苦为调筝。"
"偶成","清末近现代初","苏曼殊","人间花草太匆匆，春未残时花已空！自是神仙沦小谪，不须惆怅忆芳容。"
"游同泰寺与伍仲文联句","清末近现代初","苏曼殊","赫赫同泰寺，妻妻玄武湖。红莲冒污泽，绿盖掩青苑。幕府林葱茜，钟山路盘纡。苍翠明陵柏，清新古渡芦。天空任飞鸟，秋水涤今吾。六代潜踪汉，三山古国吴。悠悠我思远，游子念归途。掉头看北极，夕照挂浮图。"
"芳草","清末近现代初","苏曼殊","芳草天涯人似梦，碧桃花下月如烟。可怜罗带秋光薄，珍重萧郎解玉钿。"
"十一月十四夜发南昌月江舟行","清末近现代初","陈三立","露气如微虫，波势如卧牛。明月如茧素，裹我江上舟。"
"为仲炤丈题何诗孙翁所画驯鸥园二雪松 其一","清末近现代初","陈三立","留与残年反复看，盖头云带万鸦蟠。天根一雪埋烽燧，奇骨馀扶石气寒。"
"为姚虞琴题吴柳堂侍御罔极图遗墨 其一","清末近现代初","陈三立","堂堂尸谏大名垂，死所微怜逐厥私。当日死忠仍死孝，请看万恨写庸医。"
"为姚虞琴题吴柳堂侍御罔极图遗墨 其二","清末近现代初","陈三立","引枢苍黄出国门，痛兼夷祸翠华奔。只今海市同燕市，遗像防污溅血痕。"
"为海客索赠鼓娘刘翠仙 其三","清末近现代初","陈三立","憨态还从逸响传，亭亭邀立画堂前。痴儿心死神光里，解秽天留蜕骨仙。"
"为海客索赠鼓娘刘翠仙 其二","清末近现代初","陈三立","北地佳人刘翠仙，独当旗鼓若临边。飞腾一点英雄气，万里风沙为飒然。"
"开岁四日黄秋岳自沪至雪中登六和塔归过我即别戏赠并题新诗卷得二绝 其一","清末近现代初","陈三立","白傅堤头峰岫微，过楼雁影与依依。十年盼到寻诗脚，只跨浮屠看雪飞。"
"开岁四日黄秋岳自沪至雪中登六和塔归过我即别戏赠并题新诗卷得二绝 其二","清末近现代初","陈三立","骚肠溢沥向残微，龙笋传声有扰依。收拾精灵出灯底，旁嗔冤魄挟之飞。"
"发九江车行望庐山","清末近现代初","陈三立","车音呜咽大江前，缩地劳劳问岁年。一片匡庐挥不去，来扶残梦卧云烟。"
"舟过刘庄感赋","清末近现代初","陈三立","沉沉万象出楼台，日气初悬金碧堆。避暑阻兵眠食地，忍寻断梦一人来。"
"伯臧岁前自里居还饷以南丰橘顷于役姑苏复写寄见怀之作偶佔酬之 其一","清末近现代初","陈三立","来去扁舟凫鹜趋，酒痕霜气照江湖。新吟欲比南丰橘，叠沁肝脾起老夫。"
"伯臧岁前自里居还饷以南丰橘顷于役姑苏复写寄见怀之作偶佔酬之 其二","清末近现代初","陈三立","文书引睡那关渠，山尾溪头枕簟如。邓尉寻梅魂路断，墙根自抚不村樗。"
"初堂歌席戏为二绝 其一","清末近现代初","陈三立","十树秾桃压鬓才，似花人费蝶儿猜。看看写影春灯底，飞满歌声水上台。"
"初堂歌席戏为二绝 其二","清末近现代初","陈三立","恍接神人下紫鸾，曾攀福地住仙坛。一襟犹带千岩气，飘落尊前作夜寒。"
"闲居偶成 其二","清末近现代初","陈三立","晴翠疑分郭外山，孤松散叶影斓斑。摩挲左肘鸡声里，世上无人解闭关。"
"闲居偶成 其一","清末近现代初","陈三立","阶下芙蓉花已繁，列盆晚菊亦翻翻。风轻日暖擎瓯坐，留得蜂房长子孙。"
"南湖月夜有怀仁先生京师 其一","清末近现代初","陈三立","卧看大月吐峰头，湖水空明一片秋。苦忆微风凉露底，残宵对影在孤舟。"
"南湖月夜有怀仁先生京师 其二","清末近现代初","陈三立","寻胜谁为携手人，我来君去隔昏晨。酒边写塔南湖月，分映埃尘折角巾。"
"春尽日偶成","清末近现代初","陈三立","残英枝上一痕春，翠鸟依依惜别晨。闻道花源无历志，为余衔赠避秦人。"
"段伯平乞题戎服小像 其一","清末近现代初","陈三立","江南对酒柳摇城，弄影当年隔阿兄。老去梦魂呼杀贼，佩刀身手高峥嵘。"
"段伯平乞题戎服小像 其二","清末近现代初","陈三立","喋血边城虏骑横，只馀将帅坐论兵。复生髀肉休回道，卧听秦淮打桨声。"
"重伯为人索题画梅于谈坐口占写其上","清末近现代初","陈三立","环天持轴促留题，如翅之云覆墨池。我有愁丝络鳌极，馀丝风剪推梅枝。"
"徐悲鸿画师来游牯岭，相与登鹞鹰嘴，下瞰洲渚作莲花形，叹为奇景，戏赠一诗","清末近现代初","陈三立","秘泄瀛寰亦一奇，龙钟为显古须眉。来师造化寻穷壑，散落天花写与谁？"
"桂林李生乞题其曾大父次星大令所作山居图长卷 其二","清末近现代初","陈三立","负笈曾孙气老苍，江南邂逅一倾觞。鴐鹅满眼兵尘动，应向图中觅故乡。"
"桂林李生乞题其曾大父次星大令所作山居图长卷 其一","清末近现代初","陈三立","崷崒灵奇万笏山，相望庐墓虱其间。宦成偶写幽居胜，终古高云不可攀。"
"浦口别印昆入都","清末近现代初","陈三立","扬子江声日夜喧，历阳树色暗郊原。车尘千里春风道，应湿襟前岱岳痕。"
"病山成亡姬兰婴小传题其后 其二","清末近现代初","陈三立","怜影盟魂护乱离，善根慧业总成痴。十年家国伤心史，留證巫阳下视时。"
"病山成亡姬兰婴小传题其后 其一","清末近现代初","陈三立","吹帷兰气断氤氲，诵偈馀音不可闻。差似学书兼学佛，东坡海上悼朝云。"
"寄调伯韬高邮榷舍","清末近现代初","陈三立","闻道津亭傍胜区，唱筹挝鼓捋髭须。露筋祠外千帆尽，税到江头鸥鹭无？"
"寄题曹公亭（曹名顶南通人明嘉靖间御倭寇战死）","清末近现代初","陈三立","四百年间话战功，堂堂身手几人同。一亭留溅哀时泪，国命如丝系鬼雄。"
"康更生翁既返丁家山寄庐过访不遇有诗见及次和二绝 其一","清末近现代初","陈三立","碧湖秋满奈愁何，挂梦山亭放菊多。盼到主人邀一舸，空携大句压风波。"
"康更生翁既返丁家山寄庐过访不遇有诗见及次和二绝 其二","清末近现代初","陈三立","鲸海狼区探几何，征衫徒涴泪痕多。对花迟我闲携酒，夕照峰头话劫波。"
"绝句率和报谢 其一","清末近现代初","陈三立","山居访旧命湖航，虚过高轩欠举觞。一水盈盈情脉脉，有人扶杖立斜阳。"
"绝句率和报谢 其二","清末近现代初","陈三立","抱膝庐旁万菊丛，劫灰不涴自摇空。怜予负尽看花约，分伫楼栏受晓风。"
"绝句率和报谢 其三","清末近现代初","陈三立","出网双鱼带笑看，不忘老秃佐加餐。深惭亦饱姜侯德，罢向灵岩斩钓竿。"
"题于省吾山居读书图","清末近现代初","陈三立","玩世穷年簿领间，茅庵佳处托荆关。藏身一影如文豹，雾雨层层海上山。"
"题秉三先人熊翁所画卷 其一","清末近现代初","陈三立","甲兵十万据胸中，未预铭钟画阁功。闲寄秃毫吐奇气，墨痕犹欲湿鸿濛。"
"题秉三先人熊翁所画卷 其二","清末近现代初","陈三立","郎君儒雅亦谈兵，手泽摩挲念老成。莫忘图中破茅屋，却灰飞尽待归耕。"
"题程道存之罘出险图 其二","清末近现代初","陈三立","梦痕犹并雪山浮，十九年馀一掉头。又托漏舟迷死所，呼携丛稿塞横流。"
"燕巢","清末近现代初","陈三立","旧燕衔泥绕壁廊，巢痕下上暖斜阳。将雏栖稳黄金屋，影断东风五柳旁。"
"乙丑除夕次韵答倦知同年","清末近现代初","陈三立","残客光阴托烬馀，接床湖树鸟巢如。三年留命偿磨折，一室何心问扫除。催老杯浇终古恨，移情灯显数行书。杭人认入承平世，爆竹声沉万井庐。"
"人日宗武宅宴集赋纪并示坐客吴宽仲同年","清末近现代初","陈三立","邻巷吟人引酒卮，初逢上日雪消时。浓花照坐惊催发，侧帽摇灯欲自奇。醉语漫存人物论，老怀最忆草堂诗。襄阳耆旧风流在，千里莼羹恋滑匙。"
"十月十四夕蔡师愚召集初台玩月","清末近现代初","陈三立","水上孤台风露清，柳林暧暧月临城。一痕鱼沫初沉网，数点鸦巢对倚楹。俄乱花光缠酒气，聊移世变入闲情。歌弹歇绝披衣起，门外桥头落雁声。"
"三月十五日偕宗武过仓园看花坐雨初台依韵同作","清末近现代初","陈三立","幽径烟肥履迹苔，湿园细雨客能来。穿花魂冷游蜂照，吹叶声酣卧犬猜。乘兴欲呼山入座，作痴犹待月衔台。光阴窈窈扶吟地，留命伤春赋七哀。"
"忆去岁避兵沪上常聚为诗钟之戏次韵寄倦知同年","清末近现代初","陈三立","亡命叠为文酒会，飞笺截句列长筵。坐乾涕泪娱酣战，归狎烟波又换年。湖海相望聊示疾，梦魂不灭与攀天。飘山坠叶穿疮雁，星底谁窥访衲船。"
"方巡视残菊宗武示晓起独坐之作因次和","清末近现代初","陈三立","残菊堆排照曲廊，犹能风底漏微香。朝饥百绕啁啾寂，劫末孤逢意绪长。写影移添张壁画，披衣遥认溢楼霜。吟人自媚双烟坐，偷笑城头雁骛忙。"
"写怀次闲止痾韵","清末近现代初","陈三立","往时初脱九秋痾，诗兴曾联水部何。弹指黍离迎暮景，牵肠桃梗废酣歌。尧年历历苍人死，禹甸茫茫白骨多。拟拨烽烟追谢客，登山心迹托颐阿。"
"冯蒿盦同年八十生日诗","清末近现代初","陈三立","江海逢迎盖世翁，十年长我气如虹。独怜夙夜回天愿，移诵尪羸续命功。不朽扬云垂绝业，扶倾宗泽郁孤忠。列仙儒视人伦表，绰约飘髯酒颊红。"
"半淞园坐雨伯夔重伯寿臣及儿子方恪同游","清末近现代初","陈三立","百日重寻丑石存，芙蓉照水柳当门。蝶招裙屐迷荒径，蜗篆亭台认断痕。乱叶鸣空群籁合，晚江撼坐一襟尊。秋堂对茗围寒雨，遗世魂依犊鼻裈。"
"四月既望过初堂同徕之移舸溯青溪抵太平桥而返","清末近现代初","陈三立","手挽溪风满草堂，喜逢小舸系篱旁。寻源波底出山影，乱眼鸦群翻夕阳。苍翠穿桥灵境换，星辰垂野断魂凉。偷闲遗世无人觉，微起钟声认道场。"
"正月十七日探梅俞园感逝成咏","清末近现代初","陈三立","红艳蕾初胎，依然手植梅。年年花满眼，湖海一归来。栏楯迷前赏，风香写独哀。魂兮寻月下，应伴绕千回。"
"用韵答宗武秋夜集初堂坐客为说鬼故有末句","清末近现代初","陈三立","投山归鸟与衔晴，摇荡秋光柳岸清。魂梦叠为溪涨涴，须眉低映酒波明。偶依近局尊闲味，赢得哀歌托后生。灯底都成新鬼世，残宵弄影一含情。"
"任公讲学白下及北还索句赠别","清末近现代初","陈三立","辟地贪逢隔世人，照星酒坐满酸辛。旧游莫问长埋骨，大患依然有此身。开物精魂馀强聒，著书岁月托孤呻。六家要指藏禅窟，待卧西山访隐沦。"
"再用前韵写苍虬宅也饮馀兴","清末近现代初","陈三立","松出高墙菊在盆，迷离光影镜中存。灯如星点渴围坐，屋漏雨声凉有痕。泥饮何妨遭杜甫，山行几欲叱王尊。狂歌醉语沉沉夜，莫数生前白发根。"
"同闲止杜园晚步湖堤上用前韵","清末近现代初","陈三立","疏柳摇湖叶叶声，新堤沙净簟纹平。千岩作暝鸦群没，一水涵空鱼队行。绰约重楼歌吹隐，飘旋小艇羽毛轻。胡床列坐车音里，远火高低隔雾明。"
"同闲止和倦知感事诗触景增愁乃摆落而托俳谐体仍用其一东韵","清末近现代初","陈三立","小雨生寒蚊蚋尽，功同扫寇与平戎。息身欲笑耽吟岛，载酒应惭问字雄。梦恋饲鱼荷叶饼，闲期射鸭竹枝弓。天遗我辈兵戈外，搔首摩须和一东。"
"同袁伯夔絜漪园观梅","清末近现代初","陈三立","单车冲雨去，花盛旧园池。一径曾扶醉，三年得再窥。香寒蜂避屐，影好鹊存枝。飘梦东风满，安知主客谁。"
"尧衢写寄元旦之作依韵和酬 其二","清末近现代初","陈三立","抉目是何年，归耕恐未然。旧游同偃蹇，吾道倚狂颠。忆汝孤罴坐，传声寒雁先。老人星出海，垂照和歌筵。"
"尧衢写寄元旦之作依韵和酬 其一","清末近现代初","陈三立","牢落临溪宅，蹉跎抱古心。老惊残岁改，醉恋远钟沉。雁骛穿霄避，豺狼拥窟深。犹期烽燧外，钟岭引孤吟。"
"次和伯夔独游徐园看菊","清末近现代初","陈三立","徐园异菊列千盆，往岁探看仕女存。屡劫归君成独赏，短吟题我尚馀痕。从遗浊世魂初合，胜读离骚道已尊。惆怅落英留眼待，孤山补插野梅根。"
"次和倦知丙寅元旦作","清末近现代初","陈三立","云物当楼俨列陈，微阳在水映杯新。久同穷鸟依寒木，休问群魔塞要津。氛祲不开迷故国，斧斤所赦托遗民。只成阅世加餐饭，痴抱犹期岳降申。"
"次和倦知翁近感","清末近现代初","陈三立","过师枕席万全不，遮道壶浆孰献酬。行帐云垂尾闾海，前锋尘接秣陵秋。从来崩坼成儿戏，赢得荒唐写客愁。一老观星揩泪眼，欃枪斜指少微留。"
"次和答蒿叟三首 其一","清末近现代初","陈三立","叠吟怒涌源泉似，万斛惭将一勺酬。坐洗襟抱吞海气，隔扶魂梦湿湖秋。尊前菊影开奇境，鬓外坟痕有断愁。逸趣报公携岛客，表忠观更访碑留。"
"次和答蒿叟三首 其二","清末近现代初","陈三立","窅然燕处忘天下，不放笳声落几筵。寇盗连群犹过隙，诗书定命欲疑年。寻秋画□围花屋，共影筇迷坠叶天。采药求仙痴绝耳，凭渠风引海中船。"
"次和答蒿叟三首 其三","清末近现代初","陈三立","癃疲安问起沉痾，天柱摧倾唤奈何。远去曾逢龙种泣，德衰犹接凤兮歌。典坟堆案元精合，海水添潮老泪多。稍欲从公恭睡味，一毡番市恋槃阿。"
"次韵庸庵同年寄怀","清末近现代初","陈三立","难忘赌酒联吟处，花近楼中月下筵。老味各私真率会，馀生犹恋太平年。只今魂气依残唾，不隔烽烟落九天。傥问圣湖安著我，水痕掠笔屋为船。"
"次韵伯夔宴集夏吷庵园屋月下看菊","清末近现代初","陈三立","陇亩圜圜似仰盆，吟人选胜一椽存。当阶觞榼埋花影，倚杖须眉出月痕。自冷秋心霜露写，偷娱海角梦魂尊。吾衰未及东篱下，强和陶诗恐不根。"
"次韵余鹿门世讲感事","清末近现代初","陈三立","斫地哀歌有此不，尽收怪变起相酬。长霄风乱旌旗影，独寐灯摇鼓角秋。堆案遗经从解秽，列盆晚菊对含愁。君家父子心源在，句法犹为汐社留。"
"次韵宗武寓楼对雪","清末近现代初","陈三立","冰淤久壅放溪舠，飞雪衔眉把屈骚。聚想海鸥寒共没，窥馀梁鼠眩仍逃。天光破碎巢痕映，堞影凄迷角吹高。煮茗围花静楼壁，上衣小火坐人豪。"
"次韵倦知同年病起","清末近现代初","陈三立","倚海楼栏许养痾，田园挂梦领谁何。药香断续鼠为伴，兵气沉浮鸟不歌。自警痴怀虞夏没，犹擎大句杜韩多。至人息踵滋灵液，宛挺孤松悦涧阿。"
"次韵倦知同年感事","清末近现代初","陈三立","肝胆早知成楚越，腹心偏许寄羌戎。何堪沧海看三变，漫向中原角两雄。踯躅宁为投鼠器，跳踉谁挂射蛟弓。痴儿托命吟声里，目笑尘飞万骑东。"
"次韵答伯夔送太夷北行","清末近现代初","陈三立","三叠犹传呜咽声，泪看注海与潮平。梦存大事将谁待，天鉴孤衷复此行。群盗相乘诗可讨，贱儒自喜谤非轻。衰残未预涓埃报，九逝魂依北斗明。"
"次韵答德清知事袁潜修袁为湘潭人其县酱油最擅名故掇句及之","清末近现代初","陈三立","僻性稍疑木石亲，得君添作眼中人。披襟却带烟霞气，选韵浑忘簿领身。乡县酱油应染梦，湖堤梅蕾已含春。偷闲射覆娱长夜，来去扁舟莫厌频。"
"次韵蒿庵老人见寄","清末近现代初","陈三立","轮蹄已劫风光去，聊叠盆花压酒筵。冷接鹤声穿远海，闲寻蝶梦保馀年。列仙自媚壶中景，望帝终迷剑外天。峰壑吐晴笼白发，写愁犹有放生船。"
"伯夔酬诗相奖感而次韵却寄不自禁哀音之发越也","清末近现代初","陈三立","自挈哀音殉鼓盆，只馀骸骨块然存。燎原日愿同灰烬，灵窟天留照泪痕。为奏咸韶如有悟，终侪培塿不能尊。吟声出海迎湖舸，圣处还期立脚根。"
"余尧衢同年古稀偕老图题句寄祝","清末近现代初","陈三立","窈窈楼台接海居，紫霞辉暖染衣裾。五噫赁庑鸿光在，下噀归田陶翟如。以美人伦成教化，白邀天籁与吹嘘。逃秦仙眷依诗卷，图续花源不妒渠。"
"初秋夕咏怀次和宗武","清末近现代初","陈三立","苍天已死立黄天，送老蛙声又十年。九逝骚魂当月落，万方兵气动秋先。星河写壁生图画，风叶喧阶自管弦。莫睨针楼妒儿女，卖痴木榻亦将穿。"
"园居看微雪","清末近现代初","陈三立","初岁仍微雪，园亭意飒然。高枝噤鹊语，欹石活蜗涎。冻压千街静，愁明万像前。飘窗接梅蕊，零乱不成妍。"
"寿王息存翁八十","清末近现代初","陈三立","劫灰不涴列仙儒，吐海朱霞影白须。绝学补苴秦博士，老谋填抚汉番禺。坐盟彝鼎寒兵气，道出羲皇结酒徒。安用养生求四印，胸中书味已如酥。"
"寿余寿平同年七十","清末近现代初","陈三立","樊山酒坐接昏晨，盘郁其怀尚绝伦。谁念功名归健者，聊同哀乐作流人。艰危自试皇穹察，疾苦难忘谠论伸。晚识长生有灵药，安心闲与海鸥亲。"
"寿吴宽仲同年六十有九","清末近现代初","陈三立","八荒蹄迹接纷纷，转徙馀生我与君。似水流年融过二，摩天钜刃甫超群。收身虎穴黄冠返，照影鸥波翠袖分。了却公家付儿辈，支颐看度北山云。"
"寿汪憬吾六十","清末近现代初","陈三立","横流荡荡映行吟，独慕寻碑巨海阴。画策精魂辉史牍，著书声价满儒林。万梅花观飞仙影，三秀才歌烈士心。扶树人纲归自媚，南云窈窕护弦琴。"
"寿陈止存翁七十","清末近现代初","陈三立","每依群从挹襟期，照坐高寒野鹤姿。早解逃名馀玩世，老犹嗜学益工诗。湖漪写影须眉古，岩气传馨肺腑滋。自媚商歌护栖息，天倪曼衍一婴儿。"
"寿曾重伯六十","清末近现代初","陈三立","搴芳逐具般游岁，潭叟矜誇得圣童。睥睨神州换歌哭，荡摩彩笔烂虚空。九流匿腹雷声出，万象堆眉岳气通。老去求田尊健妇，傲予遁作富家翁。"
"步月溪上","清末近现代初","陈三立","寒月满溪水，行吟僻更幽。峰峦依郭曙，草树映波浮。灯出捞虾岸，烟笼射鸭舟。鼾声茅舍底，顾影复淹留。"
"花朝谭翰林重宴初堂赋以纪兴","清末近现代初","陈三立","尽坼名园满意花，重寻石径日初斜。温馨融吹争翻蝶，光气笼霄欲避鸦。别院繁灯悬粉黛，一宵沉醉乱琵琶。江南留得伤春地，莫放边愁落臂纱。"
"谷日立春喜晴次和谭芝云翰林","清末近现代初","陈三立","春动枝头鸟语催，晓风暖坼雪残梅。九垓震荡留吟几，万象低昂映酒杯。藩镇兵犹乘衅起，海邦使播歃盟回。腐儒把玩微阳复，莫问饥肠破疾雷。"
"闰五月归张氏女子卧痾沪上嘉定余伯陶主方起之赠以此诗","清末近现代初","陈三立","奔抚孤呻海上楼，药烟灯穗飒然秋。岂期与物同疵厉，稍欲祈天赦缚囚。症结竟窥囊底智，风光宛托剡中游。神州莽莽谁医国，方技馀存第一流。"
"鸡鸣寺倚楼作","清末近现代初","陈三立","晴磴辉初眼，虚楼荡醉痕。划洲如线水，卫郭落钟村。逐鹜旗边合，群峰雪后尊。留窥巢底月，井口出啼魂。"
"和答闲止翁见赠同痾韵","清末近现代初","陈三立","作健居然谢卧痾，万金良药饮亡何。醉魂并入凌云气，世患收为变徵歌。湿沫呴濡非不幸，素心赏析已无多。月宵霜径呼乘兴，山鬼从之薜荔阿。"
"始春初堂望钟山馀雪","清末近现代初","陈三立","馀雪冠岩峦，高高水上看。笳音切云起，人语落溪残。钓稳鱼痕长，晴完雁背宽。引春文石径，梅气自生寒。"
"宗武示过小院看牡丹之作和酬","清末近现代初","陈三立","层层光气接飞翰，月底风前只独看。薄带烟痕围作晕，分黏香梦自生寒。谁寻灵谷随蜂蝶，争恋仓园照凤鸾。别趣孤襟馀此客，解偿俊句倚栏干。"
"宗武寄示过金陵旧庐感赋一律次韵酬之","清末近现代初","陈三立","死别匡床万景徂，魂痕犹啄白门乌。绵绵歌哭狞飙散，杳杳楼台冷月孤。渐挽心肝亲浩劫，独支皮骨出晴湖。吟人隔世衔杯处，手种孩松拂瓦无。"
"庚申二月金左临招集钟山造林场余与冯蒿叟同车往会酒次主人出示新句和之纪兴","清末近现代初","陈三立","云片飞扶万嶂东，晴痕驰道破鸿濛。横斜麦陇吹烟碧，高下花枝脱雨红。支遁买山同夙愿，橐驼种树有新功。楼栏对酒莺传句，哦立寒阳两秃翁。"
"林诒书自京师至携登扫叶楼","清末近现代初","陈三立","看遍西山红叶来，江南霜气静楼台。闲驱疲马寻钟起，晴拂群鹰倚槛才。堞影参差浮积水，车音迤逦荡长雷。寒围高竹茶瓯洁，残客犹邀万壑陪。"
"叠韵再答伯夔","清末近现代初","陈三立","看截堆盘酒泻盆，万花围客啸歌存。荒区移植开三径，冷月携魂并一痕。夜气自肥虫语静，烟光初漏鹊栖尊。何当蹑屦从诸老，世外餐英卧石根。"
"雨中于北高峰下谒瞿文慎公墓","清末近现代初","陈三立","灵境斜趋细雨中，山形墓道峙穹隆。碑前郭带鱼龙水，木末钟飘鹰隼风。乱竖披猖仍累岁，吟朋散落益思公。孤弹衰涕寒云里，魈魅如窥万竹丛。"
"雨中自丁家山康庐还饮苍虬湖居被酒夜归同闲止作","清末近现代初","陈三立","下窥湖水狭如盆，细雨灯窗笑颊存。暝曳虚无孤岛气，坐祲明灭万花痕。歌呼自寄神州痛，酩酊方知恶客尊。径黑夜归吠寒犬，掉头有宅系云根。"
"雨花台登山","清末近现代初","陈三立","霁郭开吾意，孤寻瘗血冈。放春茸短短，翻野吹茫茫。石颗蛇遗卵，濠围鼠养疮。难忘随牧竖，飞雨在残阳。"
"南城外刘氏废园","清末近现代初","陈三立","度阡穿乱冢，倒眼旧过园。斥废留枯树，追攀倚断垣。池鱼吞石气，篱犬吠诗魂。满抱纤儿恨，依稀故国痕。"
"送文九移居天津","清末近现代初","陈三立","忆挟阿兄过问津，停车旁睨国无人。卅年歌哭凭重觅，万影侏儒与作邻。撼海长鲸迷出没，处裈群虱自昏晨。蟠胸干莫终飞跃，与割层波溅虏尘。"
"除夕作","清末近现代初","陈三立","屋山压雪对寒毡，旗影笳声酒盏前。方盼泥乾缘蝼蚁，坐闻风急逐鹰鹯。炉烟欲合疮痍气，劫运移支老悖年。为忆二雏羁绝域，长饥谁挂杖头钱。"
"哭次申","清末近现代初","陈三立","锦衣玉貌过江人，几踬尘埃剩我亲。万恨都移疽发背，九幽更恐债缠身。羽毛自惜谁能识，圭角难砻稍未纯。此后溪桥候明月，一披萧卷一酸辛。"
"哭沈乙庵翁","清末近现代初","陈三立","卧痾传句宠称觥，归序仍能腹稿成。十日死生逢绝笔，万流依倚失长城。乱离残客原同命，博大真人不可名。留咏荆轲一楼影，哀迎终古海涛声。"
"哭胡瘦唐侍御","清末近现代初","陈三立","隔年邻寺与追寻，一径听钟绝足音。劫运更教孤气类，谏书忍问出呻吟。江湖摩荡回天梦，几榻绸缪学道心。收拾谁编独行传，岛人写恨海沉沉。"
"哭喻庶三","清末近现代初","陈三立","垂老相望先我死，更谁坠绪探船山。卅年气类期闻道，八表氛祲为改颜。忍问海涯流恺涕，只今俎上寄痴顽。南朝台观鸿飞处，忆泣兴衰挟往还。"
"挽左南孙","清末近现代初","陈三立","结邻湖曲笑啼同，酒圣诗豪落眼中。出管名山非俗吏，竟戕狂药问天公。陪游忍忆僧床对，娱老翻悲子舍空。剩检遗编侪作者，流传犹识故家风。"
"挽严几道","清末近现代初","陈三立","死别犹存插海椽，救亡苦语雪灯前。埋忧分卧蛟蛇窟，移照曾开蠛蠓天。众噪飞扬成自废，后生沾被定谁贤。通人老学妨追忆，魂湿沧波万里船。"
"挽陈子青翁 其一","清末近现代初","陈三立","名德窥三世，沧桑一老儒。吟飞鸾鹤气，道应马牛呼。孤愤藏杯斝，深居润画图。先朝高两监，逸事泣弹珠。"
"挽陈子青翁 其二","清末近现代初","陈三立","羁旅联英冑，依依寄命年。海灯摇寤寐，湖舸脱腥膻。待续移山志，终荒种秫田。魂亲林处士，神理雪梅传。"
"挽陈石遗翁长男公荆","清末近现代初","陈三立","残年未灭思儿泪，今与而翁共此悲。我只吞声延气息，而翁犹及费文辞。互为药误天难问，独许才强世所期。料得九冥怜二老，兵戈相望更何之。"
"晓抵九江作","清末近现代初","陈三立","藏舟夜半负之去，摇兀江湖便可怜。合眼风涛移枕上，抚膺家国逼灯前。鼾声邻榻添雷吼，曙色孤篷漏日妍。咫尺琵琶亭畔客，起看啼雁万峰颠。"
"莫愁湖看雨","清末近现代初","陈三立","休蹄浮磬野，湿鬓落髹椽。半暝湖吹雨，一痕山卧烟。乱愁鸿雁底，旧句虎狼边。对茗魂相语，棋坪换岁年。"
"庸庵用游半淞园韵见怀次答 其二","清末近现代初","陈三立","落魂风月坐，耆旧夜围瓯。灯火摇深念，帘栊锁断愁。叠吟坚壁垒，老味殉林邱。湖海同听雁，声声博掉头。"
"庸庵用游半淞园韵见怀次答 其一","清末近现代初","陈三立","闲踪问园馆，晴色满江郊。织浪回廊侧，楼烟秃柳梢。杖寻晞发石，亭欠盖头茅。清景摹乘兴，含毫浴砚坳。"
"庸庵同年于甲子重九集饮浦江高楼有诗纪事依韵奉酬 其二","清末近现代初","陈三立","辟地沉冥一世豪，袖携大句压惊涛。炊连烽燧衣痕污，云捲啼号海气高。物外岁时犹可记，道旁骴骼待谁褒。逢辰负尽东篱菊，赢得霜颠倚槛搔。"
"庸庵同年于甲子重九集饮浦江高楼有诗纪事依韵奉酬 其一","清末近现代初","陈三立","寄命湖船带梦游，又依海客恋残秋。楹书壁挂成千劫，波影花光聚一楼。映照须眉能玩世，支离皮骨故工愁。持杯各在飞鸿侧，咽入天风与唱愁。"
"庸庵同年来游白下用前韵赋赠","清末近现代初","陈三立","曳杖经过数岁年，升平扰乱送华颠。种桑莫问山河改，得句还连鼓角传。濡沫馀生留我共，控抟奇景倚公先。谢墩灵谷堪笼袖，待散青苍落绮筵。"
"庸庵同年寄示新篇且将以我辈最近所唱和各写而聚为一卷子命曰吴越五老联吟集亦纪一时之哀乐也至久远之保存遗落皆可成故事次韵戏酬并博蒿庵倦知两同年一笑","清末近现代初","陈三立","彭泽奇游累负痾，谢公共和觅羊何。谁知五老分吴越，仍续前贤播咏歌。寂寞残年同命惜，凄迷故国告哀多。贾胡落手疑名姓，论世差非曲学阿。"
"庸庵同年赋诗见怀时眼中兵起先发袭击感而次韵答所寄 其二","清末近现代初","陈三立","覆国迎千劫，移家续一年。饱飏鹰已怒，突出蚁相连。气夺扬尘道，冤攀掌梦天。弄戈对把笔，留命作痴颠。"
"庸庵同年赋诗见怀时眼中兵起先发袭击感而次韵答所寄 其一","清末近现代初","陈三立","迹疏丛桂岭，待菊发华滋。贪接高人躅，翻传幼妇词。海霞辉寤寐，湖葑乱愁思。辟世存杯酒，休论惠与夷。"
"庸庵寄示重九海楼宴集之作适是夕饮仁先湖上宅放舟泛月而归次其韵答之","清末近现代初","陈三立","动摇海色危楼上，隔岁听潮惜此筵。故老依然誇胜会，哀歌欲绝是何年。花光肯照鱼龙窟，野哭应连雁骛天。剩造湖居酌醇酝，峰前醉放月中船。"
"清明抵西山上冢","清末近现代初","陈三立","阻兵卧疾负归期，扶策今为上冢儿。一径馀花初脱雨，三年枯泪尚留碑。云风摩荡悬灵境，岩壑低昂拥故姿。痴对松林侵竖子，栖鸦啼失夕阳枝。"
"清道人卜葬金陵哭以此诗","清末近现代初","陈三立","楼壁车厢反复看，海云写影一黄冠。围城馀痛支离骨，辟地偷生共肺肝。中外声名归把笔，烦冤岁月了移棺。带陴新冢寻藜杖，滴泪应连碧血寒。"
"雪晴登四照阁同闲止杜园","清末近现代初","陈三立","残雪犹留一角山，来凭高阁映衰颜。晴痕窈窕湖船出，寒籁吹嘘石像顽。渐湿枯根妨磴道，莫飞醉语落尘寰。白龙夭矫谁骑出，只带鸦边夕照还。"
"喜伯夔至次杜园用江风体韵","清末近现代初","陈三立","生耽对簿与闲游，摇兀车箱驾海舟。排雁峰峦收暝色，楼鸦榆柳带残秋。袖携诗句清而远，坐接谈谐去又留。箕斗插椽浮茗气，还裁寸恨如灯不。"
"愔仲居杭有诗见怀依韵却寄","清末近现代初","陈三立","湖上寻山四客同，流馨丛桂夕阳中。倦游已是经时别，活国终怜造物穷。寒杂啼号缠社鼓，醉扶童竖钓溪风。作邻居士存吟侣，两地骑驴摘小红。"
"游西溪秋雪庵看芦花用倦知庸庵闲止唱酬韵","清末近现代初","陈三立","溪光荡入万峰晴，十二桥衔打桨声。到倚高楼花满眼，白波翻海接霄明。旁淤洲渚鸦巢照，裂幅云霞雁字横。冷抱孤芳荐杯酒，有灵词客鉴馀情。"
"游孝陵","清末近现代初","陈三立","穿郭趋斜径，晴云片片逢。春痕新草木，岩气隐虬龙。残甓同遗玺，孤亭倒晚钟。古悲收载去，仕女莫相从。"
"翔冬示上元夜对月之作次韵奉献","清末近现代初","陈三立","抱古向天语，姚湾一士痴。逢迎衔泪月，飞出写云诗。笛冷城头客，巢安叶底儿。挂霄明寸梦，过有羽衣知。"
"蒋庄楼居一首","清末近现代初","陈三立","听雨宜宵寐，看云得晓晴。残荷犹出涨，丛竹自飞声。塔势惊雄直，山光已满盈。一楼谁主客，题壁护芝瑛。"
"楼望次韵呈闲止翁","清末近现代初","陈三立","楼头缩手系新痾，对酒共如缺月何。凉满沙堤浮水气，暝归帐卒动铙歌。劫馀一塔残钟灭，灯外双桡好影多。待看霜痕翻木叶，携公晞发杖阳阿。"
"蒿叟居沪报得曾孙赋记一诗适庸庵同年至出示和作亦次韵寄贺","清末近现代初","陈三立","海屋婆娑不记年，好春看满绿杨颠。方凭深念熊罴坐，遥带祥辉燕鹊传。四叶门楣天所大，一花世界道开先。含饴风味添佳话，为摘星辰暖酒筵。"
"蒿翁游白下三宿返沪次和共留别之作","清末近现代初","陈三立","瓮齑了我青溪曲，魂梦层层寇盗侵。乍得老成推倚伏，尽收寒饿杂呻吟。荒城开合悲笳语，奇服低垂恶木阴。一喙从公探四印，移情海上接听琴。"
"蒿庵同年寄诗见怀依韵和酬","清末近现代初","陈三立","抱蜀起居笼万象，飞吟犹爱鹊声酬。荒荒魂绕疮痍地，澹澹杯邀岛屿秋。爬别蠹痕存国故，迷离蚕食乱乡愁。逃名逃世馀湖艇，公傥过予为少留。"
"暮春过宗武","清末近现代初","陈三立","海尾江头各自还，车音绕郭觅溪湾。倚墙花尽蜂犹恋，隔院苔寒鼠亦闲。放棹已迷桃叶渡，读书疑对敬亭山。尊前老宿违摩腹，唾落零晴断雨间。"
"鹤亭移监丹徒权关来金陵邀酌水榭写示杂咏十二篇","清末近现代初","陈三立","抱关无人事，坐领好江山。歌诵归能者，英灵尽唤还。古怀迷醉醒，天运保痴顽。偶过分鱼炙，传诗溪水湾。"
"乙庵七十生日寄祝兹篇","清末近现代初","陈三立","东南一儒霜髯髭，曰无所为无不为。卧起岑楼臣海围，膝穿木榻嗟庶几。朝嚄暮唶声尤伊，其学溔漭迷津涯。包缠流略演孔姬，宝书断烂堆案窥。叶乘洞箓究密微，旁溢文字酣歌诗。光怪震发庄严持，夏殷敦卣周尊彝。眦眵口哆慑且推，宾从过者杂华夷。络绎问难决然疑，芒乎据梧杜德机。亦骋恢诡相谐嬉，物论与之为婴儿。往事腾踏前旄麾，薄勤化诲哺疮痍。蔽埃历块驾安驰，弃遗畏垒一拂衣。大盗覆国举踵随，九土幽晦霰集之。窜居独寐哀黍离，挽日去倚鲁戈挥。光景破碎雷霆欺，龙穴奔噬千蛟螭。纠结搪撞乘孤危，道尊归来鸥鹭知。吐纳刚气真宰垂，芽腹寸颖撑天维。有海终作精卫飞，有山终获愚叟移。至人神凝物不疵，民彝圣典交起衰。久远系公益豪厘，景风吹长贞松枝。"
"七月十三日偕宽仲宗武登仓园新楼凭眺至月上","清末近现代初","陈三立","邻园过雨秋生枝，魂魄踊跃苏癃疲。襄阳耆旧导我出，亦有柱史相攀随。突兀楼观跨溪水，新髹朱紫光葳蕤。并倚栏楯染凉色，完杨柳插青琉璃。蝉嘶虫语漏缝隙，洗波浓黛连城陴。游鯈可数红蓼底，微欠钓叟蹲孤罴。斜阳如谷覆钟阜，饥理粲粲颅骨奇。深藏陵墓耸危塔，分晴草树犹离披。南朝风物赚一瞥，安问烽燧含疮痍。主人不归笑把酒，看移大月成罘罳。晚鸦下逐带桥影，翻弄吟抱鸣笳悲。"
"八月十七夜马良存吏部宴集初台玩月","清末近现代初","陈三立","溪台澹秋痕，雁底坐超忽。万里霄无云，木末吐华月。气扫堞浮浮，辉满峰兀兀。写影水精域，望气金银阙。丛筱浸寒漪，披飏镜中发。列筵出窈窕，应湿凌波袜。歌吹翻流光，淫鱼听恍惚。濯醉零露新，传咏远风歇。馀情腾钓矶，何处战死骨。化字遗浊世，钟声漏林樾。"
"八月十三日会葬恪士西湖吉庆山","清末近现代初","陈三立","悬泪三年成觅汝，犹及抚棺依佛所。须臾邪许响荒山，漆光摇摇湿寒雨。夙收灵气指埋骨，临穴四拥岩峦舞。我老亦无世可托，偕亡羡此一抔土。月夜魂出唱新诗，草根和以虫声苦。更待拱柏啼翠羽。"
"三月十日谭芝云翰林招同徕之宗武诸君灵谷寺看牡丹","清末近现代初","陈三立","灵窟负花辰，梦痕涴层叠。荏苒春复还，僧约乃如谍。提携缺望俦，轻车骋蹀躞。驰道拥奇峰，晴郊明新叶。山门穿幽深，列松对张鬣。前导鸟鹊呼，反顾狐兔蹑。丈室聚蜂声，丛朵初镂鍱。盛鬋态婀娜，光影诸天接。照席红盘盂，笋香馨七梜。主人为花寿，浇酒促步屧。吟魂与杂并，栩栩庄周蝶。吾曹偶逃世，洗心博晕颊。谈舌翻色空，箭锋脱彀捷。大千安所殉，俄顷留媚靥。茗罢寻遗墟，荦确杖妥帖。终古岩壑尊，吐气自扶挟。草风吹灵坟，万化赴冥摄。归径苍霜垂，微阳写城堞。"
"三月三日鹤亭自丹徒至携同宗武公约伯臧及苍崖上人泛舟秦淮夜还饮水榭与鹤亭别","清末近现代初","陈三立","牵瘵闭幽栖，学诵阙章句。荡寐艳阳辰，桃柳乱红翠。佳人移京口，调笑蔼嘉会。拥醉飏轻舠，衫袂入融吹。山光湿栏楯，悠悠成自媚。岳僧咳唾底，写石影吾辈。低昂今古情，嬉春从辟世。踏岸窥园馆，花畔出云髻。传歌一水上，星点争明晦。终宴千徘徊，苍然飘离思。"
"大雷电有作","清末近现代初","陈三立","划尽一楼奇，景物焕天眼。晴湖镜奁开，云岫屏风展。雁骛时点缀，龟鱼共游衍。霜堤秃后株，黄绿作深浅。塔影卧寒漪，孤艇月中显。灵辉醉鬼梦，酒碗恣偃蹇。初夕偪霾曀，雷电下扫捲。文豹号万仞，金蛇绕百转。破山烧大浸，势与坤轴撼。飙海旋一螺，震撼保馀喘。乖阳乘驳阴，天人气相演。疆鄙果兆乱，过师塞船辇。跳梁剩压卵，千里念蹂践。竖儒稽灾祥，宁以智自免。鸡鸣起欠伸，悲笳在城阪。"
"中秋雨霁宴集剑丞宅夜泛湖还蒋庄舟中看月","清末近现代初","陈三立","佳辰歇淫霖，渡湖访城阙。济济君子堂，半为梦中客。新旧洽谈谐，联咏淹玉夕。微醉寄孤艇，巨浸浮凉月。峰气吐氤氲，水怪眩出没。大千琉璃盆，浩浩风露积。馀情阅生死，对此洗肝膈。塔影倒楼居，回顾三潭白。"
"为甘翰臣题非园图","清末近现代初","陈三立","有地瓯脱海之角，蒙笼草树杂花药。依径廊亭茅盖头，待月生东日西落。晨夕步寻半吾党，听鸟听虫微籁作。主人好客如性命，每至围坐倾觞酌。抟控烟霞纵谈咏，醉颊飘髯映林薄。从知大侠隐阛阓，能外形骸自行乐。十年烽燧点禹甸，缩手安问散腰脚。分作遗民娱老乡，天假奥区万灵跃。"
"为石醉六题其师江建霞京卿遗墨册","清末近现代初","陈三立","建霞振奇人，矫如六尺骢。丽文副夙业，艺能复旁通。篆刻诗书画，造微靡不工。当年聚辇下，逐队尘蒙蒙。颠倒狎群辈，悲歌燕帝空。国敝出视学，腾声齐祝融。救时务变法，灌输破瞆聋。余亦侍持节，亲睹造士功。麓山临饯席，啼眼迎霜枫。一别殉翻覆，茹君万恨终。石侯辑遗札，印迹留蔫红。爱才极诱诫，悃愊探无穷。相知愧未尽，信有研经风。且征石侯贤，缄髓气谊隆。湖楼灯火寂，梦痕挂残丛。怀贤哀窈窕，易代摅孤忠。"
"为仲炤丈题何诗孙翁所画驯鸥园二雪松 其二","清末近现代初","陈三立","脱手偷摹太古踪，撑胸孤喻后凋松。冥冥遗世排阊阖，魂出呼骑双白龙。"
"为刘健之题所藏蜀石图","清末近现代初","陈三立","残遗蜀石经，收聚十获五。勤搜兼巧遇，彼苍眷嗜古。流传阅百年，藏者可指数。踵观盛师儒，證辨析丝缕。鲰生安置喙，矘视屡起舞。尤幸邀天章，篆画出冲主。雄姿走螭龙，奥雅胎石鼓。刘侯为发箧，光气烂庭户。方将却魔魅，复旦万物睹。守阙留伏申，待访孰与伍。"
"为张仲炤丈题梁公约画松","清末近现代初","陈三立","邻园二古松，岁必临数视。挺出挂云雨，苍虬互拿臂。块然立其下，啸咏脱浊世。邂逅主人归，偕赏益瑰异。暝色合形影，恍惚生哀吹。依攀对偃蹇，忝为天所弃。梁生笔夺真，犹湿清高气。求踪万物表，茫茫与之配。"
"书无锡高老愚翁家传后","清末近现代初","陈三立","行郁惠山旁，中有隐君子。承传讲学风，刻厉饬伦纪。一世腾万里，祸乱愈弗止。侈言匹夫责，诡遇余丧己。先生瞑槁梧，内證主静旨。道胜物不疵，县解不老死。两孤抑何贤，寤寐绵神理。扬芬采曲儒，薄俗宁获此。钱生契独行，立传追范史。吾衰美其文，缀咏亦赘耳。"
"六月十三夕徕之同年招同师愚宗武觞初台看月","清末近现代初","陈三立","溪光澹相依，晚京欲无价。逃暑二三子，箕踞恋台榭。顽云吝不飞，皎月吐其罅。金波荡城阙，草馨袭兰麝。围席杂雏鬟，按歌媚初夜。笛声星河底，栖鸦为之下。引杯吸山影，扪腹峙嵩华。吾曹狎丧乱，蚊虻视争霸。脱绳露地牛，留味愈啖蔗。终取主人语，天堑一彴借。"
"卞薇阁索题先大父光河中丞夜灯图","清末近现代初","陈三立","名贤奋齑盐，约略出母教。功烈满青史，一灯食其报。卓荦光河公，逸事寒榴照。执卷机织旁，枢牖影廊庙。孤鹤培毛翮，腾作九天啸。清文丽玉堂，高勋耸云峤。辉光浴中外，筹策播入告。岁月恋恩勤，梦暖萤点耀。写为宵课图，依依儿时貌。尚书恢前谟，诸孙并英妙。传家历三世，箧衍珍圭瑁。褰裳翔汉滨，毁室掠群盗。辗转烽火间，阊阖何由叫。久之归完璧，摩抚杂涕笑。天意非偶然，留痕奖忠孝。夙分通孔李，世乱馀皂帽。配命诵清芬，邪波莫能摇。海尾一绳床，寤歌伸所劳。"
"王家坡观瀑","清末近现代初","陈三立","松底秋风翻两袂，杂随妇孺探胜地。长谷横出小天池，斗下荦确沙石碎。再折冥径路绝，披拂榛莽穿荒翳。衣牵发甫脱免，乱石磊磊堆无次。舆人掷我剑负行，跳践圆尖锋刃锐。俄惊轰腾声震壑，瞥双白龙窜岩背。潴为潭水清且深，苔痕草色浸苍翠。更循铁壁寻瀑源，或挟而登蹲而憩。突兀银潢一道开，鬼斧劈削灵槎逝。吹泻峥嵘复蜿蜒，疑是骊龙抱珠睡。云中见首独垂胡，下饮碧海光景丽。蒸浮日气生绮文，投浴几辈欧凫戏。列坐盘石罗酒，箕踞窥瞰神魂醉。获此奇胜冠山北，唐宋诸贤所未至。凿空忠今十载前，始遭海客发其秘。颇悟造物无尽藏，亦缘阻险保幽邃。衰老力弱摹状穷，安得柳州为作记。"
"王编修泽寰偕族人笃余明经自庐陵游江南携示文信国画像及手札墨迹谨题其后","清末近现代初","陈三立","兴亡细事耳，人气延天命。吾乡有文谢，万靡挽使正。谢像藏退庐，竦瞻缀微咏。二妙开图幅，奇表嵩华映。附上府理礼，出处痛执政。作事信天去，一语公自评。错落数百字，肝胆写豪横。我欲饮其气，吐以斫枭獍。压寐魔重重，造劫萌非圣。狼籍蹄迹间，孤攀血泪迸。"
"可园传易图为陈伯雨翁题","清末近现代初","陈三立","昔岁寄江南，耆旧瞻四五。播吟往还径，筇袂互翔舞。一瞬扫霆雹，追忆指画肚。硕果可园翁，望与钟阜伍。等身杀青作，馀事记风土。雅故启后生，人师骚坛主。挺立兵戈际，其气如龙虎。隐几出商歌，魈魅莫敢侮。偶遭张藉阨，破翳神为弩。天还读书眼，细字万物睹。忧患老学易，證圣药狂瞽。悠悠姬孔情，浃洽须眉古。发蒙图中人，百代映谈麈。"
"四月朔蔡师愚仇徕之挈艇子寻青溪","清末近现代初","陈三立","闲坐初台爱柳林，亲操短棹遂出寻。半湾新涨飘英合，数叠苍山落照侵。衔寺岚光穿笑语，卧桥塔影带晴阴。面墩更脱吹笳地，为接源头湿夜吟。"
"石齐逸诗遗墨册闽人林研忱乞题","清末近现代初","陈三立","文山晚有吟啸集，尽出拘囚及绝粒。嗟公此卷与之同，天挺人豪肺肠一。婺源兵败誓九死，延喘从客仍把笔。八十二章追咏怀，书势官奴句晞发。平生遒义贯多艺，诗示鬼神想当日。光芒寒胆声动心，传使百世懦夫立。"
"后湖观荷","清末近现代初","陈三立","秋阴孕晨雨，凉色润郊郭。游侣鱼贯前，野航欣有托。捷疾脱箭靫，飘兀捲笋箨。萧萧葭苇风，零语挂寥廓。菱芡纷纠缦，细杂波光掠。败荷犹映蔚，千顷青漠漠。淤洲得柳堤，板桥半烧烁。一二冲烟鸥，衔鱼眼中落。棘径夹修篁，遂陟太傅阁。云霄万古意，相顾年腰脚。饥僧亦逃去，租吏稍朘削。风景举目非，谁云世外乐。小饮敌荒寒，积虑赦缠缚。归随捆箬舟，听噪城门鹊。"
"次答蒿叟叠用东坡聚星堂咏雪寄怀","清末近现代初","陈三立","我生于世如病叶，满蚀虫痕如霰雪。老去家祸承国凶，遁迹偷活亦痴绝。棹湖惘惘魂茗迷，攀壑茕茕骨欲折。往往罢游当落日，身随雁影穿烟灭。楼头独酌问何年，壮事绮怀飞电掣。弥天哀愤自开阖，但俯澄漪鉴面缬。海滨一老善男子，郡国利病察纤屑。呵嘘元气起羸饿，呻号裂梦那忍瞥。复倾肝膈叠吟咏，寄痛略依变雅说。呜呼何术挽横流，早验错铸九州铁。"
"初春过仓园啜茗初台赋示主人","清末近现代初","陈三立","飘袂来寻梅蕾红，池头亭角起春风。岩峦层累含晴出，步履依稀入画同。隔茗长桥疲跛鳖，回香一水照惊鸿。歌怀坐接南朝梦，输借丝竿作钓翁。"
"初春携家青溪","清末近现代初","陈三立","溪山佳友朋，不厌寻逐数。当其或违离，梦想然疑作。邂逅偿执袂，倒肠百体跃。返复探数历，昭朗披新濯。积岁狎青溪，风月对残酌。猥羁江海役，绳绠系两脚。晨霁春采动，发兴指东郭。片舸萦波澜，柳芽烟漠漠。铁栅木栏干，莺燕相照灼。戛舷飞笑语，天物偕宿诺。袅袅一线魂，絪缊结芳壑。迤东丽楼台，妇家所卜筑。维船攀欹岸，群稚奔跑犊。遮以迎笑儿，牵引入深竹。兹区信旷奥，峦岫有边幅。终期茅一把，老死作邻曲。谁敢谓必然，蛟虬长眩目。"
"寿许狷叟八十","清末近现代初","陈三立","世乱阨斯文，八儒晦光采。栖遁偶皂帽，吟落尾闾海。扶筇犹获归，湖山俨相待。葑堤桂坞间，婆娑一老在。依依朋旧尊，飞唾接欸乃。元气湿古怀，观生手承颏。余挂牛刀梦，畏垒祝未改。"
"寿何诗孙翁八十","清末近现代初","陈三立","当代老画师，故家奇男子。吐胸万丘壑，费尽沟娄纸。向骋儒侠场，物望笼都市。不污后车尘，青霄一鹤起。徜徉履劫馀，孤尚缄骨髓。昏旦促能事，高价掩众史。自哂救饥耳，道贯养生旨。酒坐映方瞳，谈舌溢诙诡。取證髯苏咏，神完中有恃。会看百岁翁，泼墨添海水。"
"寿林畏庐同年七十","清末近现代初","陈三立","蒙叟列至人，又独称才士。先生墨者儒，道术在于是。颛颛以尽年，抱古泄文字。细译百国书，为醇醺万类。横流插坛坫，强聒尊孤寄。馀技包恽王，好手亦树帜。穿限应求者，得钱活亲懿。自诡食其力，呺然骄一世。今岁试腰脚，投杖穷海澨。雁荡瀑漱肠，播吟副好事。私怨不过我，颜鬓揣梦寐。隔酒倚槁梧，忘老枕中秘。"
"陆霭堂求题其远祖放翁遗像","清末近现代初","陈三立","陶集冲夷中抗烈，忠义从今欲语谁。道家儒家出游侠，放翁孤抱颇似之。皆奇男子无分别，可怜垂死望王师。历劫天留团扇面，起扶名教与论诗。"
"陈述猷乞题瞻麓图","清末近现代初","陈三立","昔客潇湘岁月久，纸上陈人相与友。佳日闲寻门外山，苍苍岳麓绝埃垢。爱晚亭抱赤沙湖，一径枫叶寒泉吼。几回夜宿云麓宫，荡出钟鱼摘星斗。弃掷漂流那可道，挂魂木末猿猱守。陈侯旧是耕山人，况系庐墓依林薮。从军学仕三十年，老活江南柳生肘。敢忘父子饮泣处，上冢还家心语口。大乱屡作墟井闾，血肉蹂践烽燧厚。祠屋依稀狞虎踞，草树披靡妖狐走。写图寄愤益寄痴，湿寐岚光犹落手。"
"周雪盦乞题浮岚作雨石供为九云石之一","清末近现代初","陈三立","非烟非雾埋晴旭，亏蔽景光森雨足。一卷之石吐氤氲，雪浪无奇艮岳俗。即今旱气烛东南，孑遗遍祷流滋甘。傥置坛场历郡国，眼穿活我比瞿昙。"
"法相寺樟亭","清末近现代初","陈三立","劫末重过抚一亭，雨中漏入万峰青。虬枝历与雷霆斗，鸾盖馀遥罔两停。游侣飘零兼死去，老怀郁勃遂沉冥。天留把臂牵肠地，壁记犹堪照数声。"
"峥庐楼夜","清末近现代初","陈三立","灵峰俯招人，老惫久乃至。荒荒墓旁庐，去住自移世。拂拭网丝榻，敢忘鼠衔泪。暝色接江海，渺然一身寄。缺月生楼头，光浮万松气。浸入苍烟窟，变灭荡层吹。野水出蛙声，共我肝肠沸。环环众壑影，漾漾孤灯味。竹丛把茗碗，露下湿秋思。窥廊夔魅空，冷抱星辰睡。"
"胡宗武琴初之母汪太夫人六十寿诗","清末近现代初","陈三立","紫江好兄弟，才名瞻由偶。所自今成国，家风播人口。岿然翘女宗，慈俭犹龙守。赁庑揽胜区，娱抱天能厚。吹嘘湖山气，辉寐插箕斗。二子解养志，浊世不受垢。秋清飞鹊笑，桂馨澹流户。仰接初阳台，餐霞千万寿。"
"送刘幼云","清末近现代初","陈三立","皇云遘屯邅，丕变竞兴学。四方被声教，绣衣出差错。坐图昧根据，廷谋脱羁缚。东邻弦歌盛，望洋指先觉。裹粮遣就之，翕合饱咨度。虚往而实归，群公亦垂橐。刘侯鶱腾姿，影海耸片鹗。爰整关中驾，过憩浔阳郭。乡井有斯人，夙心契冥漠。把袂奋谈舌，灯摇涕欲落。邹鲁道经天，万冶护其跃。刮磨发光精，九州可照爚。沉沉龙养渊，浩浩鱼纵壑。因时为污隆，阖辟在筦钥。恢疏慎所持，族命顾有托。飘鬓庐峰旁，积痗写一酌。"
"除日祭诗","清末近现代初","陈三立","奎蹄缘蠕蠕，不避燖沃灭。棘丛飞翻翻，不戒网罟设。寰壤著大群，颠挤得跛躄。指数白马岁，灾变固已烈。四张麒麟揎，恢我炎黄国。吾衰泛江湖，向人有瘖舌。刺取剩馀景，咀嚼吐楮墨。且哦且自羞，么禽啾微雪。归欤收视听，蛇尾亦赴穴。瞥君祭诗作，哀锵碎冰铁。猛掣日月开，划照心头血。"
"唤船至长头岘","清末近现代初","陈三立","雨罅唤轻舠，溯涨信帆风。晴峰颇照眼，百里青濛濛。沙岸所齧痕，今来易西东。一片黄琉璃，乱插榉柳丛。畸零瓜蔓水，处处没凫翁。犊有浮鼻过，鯈有衔尾通。其阳出微波，杂花摇白红。斜趋石瓮桥，明灭浸长虹。可怜万象影，诡荡漪澜中。襟趣忽已高，微憾无与同。"
"晓起寓兴用前韵","清末近现代初","陈三立","峰头吐日烂金盆，暖入床帏饿蚊存。书册丛丛贪引睡，古今泯泯欲生痕。对花独愧形容槁，得酒初教肺腑尊。早晚青山便埋地，一抔从拔六尘根。"
"袁伯夔母唐太夫人八十寿诗","清末近现代初","陈三立","昔诵中垒传，首揭贤明号。邦国系污隆，匪独承家要。夐哉成周盛，致治极胎教。昏风论世族，旧典久不耀。踰检弛礼防，靡靡趋轻蹂。维俗获女宗，其德凝且劭。采蘋佐勤劳，断机示则效。寤寐绝纷华，众逐无一蹈。温息阶树荣，冲襟海云照。氛祲荡摩间，元精自恋嫪。诱儿媚文学，屏世隐雾豹。此事长相娱，天鉴神所劳。"
"读郑苏盦六十感愤诗戏和代祝","清末近现代初","陈三立","乙盦登七十，苏盦亦六十。海滨成二老，觞辰差旬日。一楼一天帝，据之各无匹。乙盦杜德机，奇哀寄示疾。苏盦徇变雅，腾吟如草檄。二子痴则同，苏盦益傲物。不知老将至，胸伏万锐卒。待世非弃世，天护龙蛇蛰。屋山垂海云，揽结溢渴笔。传观助张目，余年六十七。"
"寄题湖心寺示慧之上人","清末近现代初","陈三立","淮壖泱漭吹风沙，控胜写奇一湖好。湖心寺乃成掌故，千岁废兴迹仍宝。中间踵起善知识，吟觞画几联诸老。坛场坛坫跨东南，绵绵神理馀丛槁。上人传衣恢未法，能截齧流资再造。蟠胸龙象出狡狯，磊嵬架构照穹昊。不见旻公三十年，杜侯旧句摇怀抱。兵戈喋血證初地，分我钟磬迷魂晓。期挈疚斋访蔗叟，重接望社万物表。"
"庸庵尚书于沪上主逸社第二集适值三月十九日爰命题为万寿山怀古余忝与会归而补作","清末近现代初","陈三立","巨蠹圮天纲，势成土崩疾。思陵号恭俭，坐因流贼出。罪归亡国臣，茹恨殉社稷。至今万寿山，指点过者泣。杳杳歌太阳，峨峨瞰凝碧。尚书再集社，灵感到胸臆。分泪溢吟毫，三月十九日。兴亡一垤影，影中验得失。毋劳费天问，终卜立人极。"
"庸庵尚书至自沪三月八日携犹子子式命汽车招闲止与余同游临安玲珑山尚书有诗余亦继作","清末近现代初","陈三立","客久看遍门前山，兀倚湖光壁挂杖。花时台馆颇照眼，亦依蜂蝶媚寻丈。尚书禊约竟临存，张饮联吟付双桨。发兴携为玲珑游，魂迎草树初旭朗。飞车刹那百里外，谈古都杂雷霆响。临安山势万龙鸾，偏矗一峰如侧掌。折旋危堑苍霭垂，叠缘梯级出瓮盎。披襟呼吸元气中，鸟声不到吞魍魉。磨崖题刻宋逮明，苏留打字尤倔强。绝顶旁得三休亭，坡谷佛印馀石像。偃蹇从呼学士松，下接烟岚浮泱漭。坡公别摹笠屐图，厕以杨琳眉映嗓。千载争存好事人，祈盖把茅庇灵爽。入憩僧堂饱蔬笋，辟谷少年解供养。空阶红湿牡丹肥，层架碧侵苔藓长。抔土导寻琴操墓，幻景幽情一摩荡。归径依稀衙鼓传，卧治专城泣吾党。隔岁联登天目巅，重过侠骨闭黄壤。肺腑哀乐通造化，终契裹粮适莽苍。鸦点摇空落照迷，掉首犹缠天际想。"
"雪中访半山寺","清末近现代初","陈三立","一点梦中山，旷岁失攀历。常迷具茨驾，空睨老骥枥。片春气阴阴，微雪鹊枝集。二三豪士过，振袂践佳觌。驰道直如弦，轮蹄散霹雳。桥柳转凋疏，野梅共靓饰。冻肠腾棱芒，四剸霄汉色。逶迤带城陴，泬寥支屋壁。想公折脚铛，虬龙隐胸臆。魂依谢公墩，戏咏见温克。文章碎金类，开济有馀力。吾党谁与归，九原起活国。终拟筑邻邱，绕庐伴散栎。"
"雪娘曲（为南海女伶李雪芳作）","清末近现代初","陈三立","明星何熠爚，绛云何葳蕤。辉海万楼台，下此凤凰雏。窈窈西樵山，比之藐姑射。神人凝雪肌，餐风影空碧。雅步汉宫仪，雅奏广陵散。逢场留白头，谁怜幽情满。"
"游胡园观菊","清末近现代初","陈三立","山郭满秋光，兴怀访园菊。廊万列层层，缀枝绚金玉。四照动寒籁，霜露气初肃。拥随哗仕女，衣鬓微馨触。怜取遗世姿，题品属万目。栖鸟窥茗坐，水石衔晴旭。旦暮餐落英，痴对风吟竹。"
"湖楼晓坐","清末近现代初","陈三立","湖气酿为雾，层裹蚕栗纸。玄鸟白鸟飞，错列都贴水。复穿堤树去，馀影亦谲诡。匡君下重帷，深严漱岩髓。虎豹为之驯，鸾凤为之使。想得五老过，天风韵棋子。道机孰能隔，握盏笑相指。瞬垂青云梯，吾从此逝矣。"
"琴初贞长剑丞过湖居偕往看桂花满觉陇遂至理安寺","清末近现代初","陈三立","盛秋故侣临湖壖，邀观十里传馨桂。岩峦回复烟岚消，一径交花满晴吹。坟头两株异枝干，葳蕤丹蕊璎珞细。止箯仰面眩眼目，光景醉人尤物最。深入草木皆佛性，断续溪声初引睡。俄惊楠竹上穿霄，十年重认午眠寺。写经作塔诸天寂，窜影入林飞翮避。遗基补筑松巅阁，围带列屏蓄山气。二客病跛阻攀登，坐听寒滴觅新句。别僧飞翠湿日脚，微笑已得西来意。"
"登丁家山康氏别墅访主人不遇","清末近现代初","陈三立","移舸依山根，履级凌缈缥。湖阴匿奥区，悬径羊肠绕。下上勤穿筑，精庐寄霞表。辟圃设亭台，卉石皆可宝。俨彼神鳌背，文理镂妙巧。飘唾天风秋，云物示鳞爪。足底泱漭水，群峦拥奇矫。主人笼万有，道欲一壑老。啸歌荡虚空，闲酌亲飞鸟。孤攀隔堤携，我亦赘蓬岛。"
"携家观农事实验场还憩邻校六朝松下","清末近现代初","陈三立","城根吐广场，偕寻忘南北。碧草连无垠，日气翻野色。篱落转花径，丛菊自成国。方塘鹅鸭喧，圈牛杂白黑。暖风流未高，萌颖待滋息。学稼通化工，茫茫呼后稷。隔泥古松在，摩抚拨荆棘。离披倒山影，挂枝悟写墨。承平题句处，魂痕不可拭。车音荡长墙，飞唾接归翼。"
"暮春抵沪同大武伯夔子言游半淞园泛舟小溪作","清末近现代初","陈三立","海雨歇游氛，天清楼阁晓。胜侣挟俱出，飞车疾于鸟。郊原青茫茫，晴烟笼未扫。新园初挂眼，篱下江流绕。魔舞夺闲地，犹留玩芳草。层坡耸孤亭，石窟穿窈窕。把茗眺云物，人影栖木杪。登降随仕女，写我溪光好。艇子趋凫鹥，残阳满怀抱。回复迷所历，四照俨蓬岛。漠漠濠梁趣，恢恢劫尘表。馀兴杂棹讴，忘归不知老。"
"题刘聚卿枕雷图","清末近现代初","陈三立","大小双忽雷，故事越千祀。伐材奉使中，巧制韩滉始。变乱散唐宫，历历兴亡史。收玩几名流，燕庭资嫁女。奇遇到今世，尤物合两美。曾登主人阁，拂拭傲绿绮。戏语失瑞山，谁解一弹指。废拍形歌诗，侧听宁悦耳。搁笔十年间，负诺不愧耻。奈何增二图，未忘顽似鄙。吾衰卧溪屋，坐阅九鼎徙。强咏无好怀，敢与泰娘比。独怜枕上人，跂脚接风轨。终期调黄钟，雌雄凤吟起。"
"题余尧衢同年倦知山庐图","清末近现代初","陈三立","世乱占遁爻，入山斯可喜。况守先畴旧，庐墓聚于此。往岁窜海角，相公对拊髀。余羡倦知翁，劫罅伏乡里。出诵唱酬作，亦验隐居美。其地奥而旷，繁花竹楩梓。上冠霞峰台，下环玉带水。闲身杂豚犊，课耕供祭祀。何堪变愈亟，杀声沸两耳。翁踵作流人，曲江已前死。局蹐庇一椽，吟鬓换星晷。眼穿不获归，烽隧暗南纪。飞梦亦吹残，慰情留画纸。汪生笔夺真，卧起墨云里。吾侪等飘梗，有命笃行李。期予织屦山，回戈雪国耻。"
"题吴静盦寒匏簃图","清末近现代初","陈三立","阅世皇王去如矢，旧都犹未梦魂底。九衢车马葬氛霾，谁解低眉映窗纸。光怪图书四壁闲，况接风流赵管间。如山忧患不到处，高致幽情独掩关。"
"题陈叔通百梅书屋图","清末近现代初","陈三立","超山有梅十万株，大庾邓尉显恢殊。春浓结客恣探取，村村花烛天模糊。寒香醉骨荡魂气，蜂蝶不到晴鸠呼。编户贱花涎摘实，渍以盐酱输江湖。独号宋梅历千古，盘踞殿脚神祇扶。好事筑亭收怪丑，暂与摩抚终难摹。陈侯裹足未预赏，自蓄百本誇吾徒。搜拣众史追六如，巧夺造化遗其粗。错出笔势幻奇景，岁时照眼无荣枯。安用补山拓场圃，墙壁几榻花所都。转愧曩游费腰脚，盛开但博娱斯须。君家老人风光主，绵绵神理谁谓诬。先兆题名况落手，天眷微尚彰勤劬。旦暮谈画拂书屋，从哂何逊骄林逋。"
"题周养安篝灯纺读图","清末近现代初","陈三立","梧几起哀音，披图荡胸臆。附以熙甫状，惨淡孤儿笔。维母丁穷屯，影事悬历历。机声读书声，依倚中夜泣。贤豪基树立，一灯辉其国。新说改家范，孰念放而失。儿味保恩勤，人纪有胶漆。"
"题松月居士印集","清末近现代初","陈三立","周汉而还垂玺印，儒学摹辑转相竞。颇阙元明迄当代，失宝遗珠亦其病。成哲亲王雅嗜古，列诒晋齐最称盛。保延数叶遘崩坼，渐易盐米辱题评。居士声名老画师，目睹散落泪欲迸。购收抉取增未备，绝艺奇能叠辉映。文何家法沿革存，天壤流传此后劲。论世应怜别怀抱，摩挲孤躅百灵盟。"
"题欧阳南雷诗卷","清末近现代初","陈三立","污人尘昏昏，风云掩飘忽。燕市起悲歌，孰得建安骨。骚坛有飞将，挟句探月窟。影蔽芙蓉旗，辉满金银阙。下士仰之笑，但解守株橛。"
"题赵叔雍高梧轩图","清末近现代初","陈三立","誓卜幽居傍湖曲，画手设施无不足。挺立长梧凉压屋，旁罗矮细千竿竹。层层都活石气中，夜捲秋声入吟腹。楼台窈窕出晴雨，山水氤氲界边幅。应带坡公葑草堤，恍接逋仙梅花麓。英妙少年亦痴绝，要令梦染灵峰绿。异时朱况两秃翁，携访赓歌任沉陆。"
"题程道存之罘出险图 其一","清末近现代初","陈三立","夜海微微一舸巡，飞涛捲雪乱呻吟。蛟鼍不敢吞奇骨，放作神州学剑人。"
"赠汪社耆","清末近现代初","陈三立","崩坼乱喧呼，有身复安寄。片椽青溪上，老益慕气类。忆溷鄂王城，得子好兄弟。不恤文酒污，偷娱风雨晦。兴移九曲亭，登降连数辈。波江齧山根，钟响漏苍翠。子为最少年，捷抚陶桓桂。丧乱枳如发，瞬及易鼎岁。长公促一瞑，痴愿瘗烽燧。子专持画笔，力与鹿床配。只影天北南，呵壁俟饿毙。霜髯出海楼，重见活鬻艺。赠幅愈清远，魂开桃源记。踵营梁纪丧，风义在残世。古来独行传，于子足流涕。癖嗜诱题咏，今昔肯相弃。差摅恶怀抱，硬语动长喟。"
"赠袁伯夔","清末近现代初","陈三立","武烈翊中兴，楚材冠当代。文派亦俱昌，沿流等起废。湘乡接桐城，雄跨欲无对。羽翼郭与吴，云龙瞻进退。湘绮别树帜，映古纷杂佩。末运稍衰竭，能者犹数辈。袁子生其乡，沾被笃所爱。壮志遂时杰，纵辔忘历块。惘惘终自返，一几八家在。温故效语言，有颖出荒秽。九霄湛露垂，挹之滋渴肺。此事根效友，冥漠盈万态。贱简竖儒业，孤呓绝狂吠。我老馀诱子，物外馨謦欬。"
"望月怀沈子培","清末近现代初","郑孝胥","天风海色飒成围，独倚三更万籁稀。不觉肺肝生白露，空怜河汉失流晖。东溟自窜谁还忆，北斗孤悬讵可依。今夕太虚便相见，屋梁留照梦中归。"
"十月十日虏后那拉万寿节也纪事得二首 其一","清末近现代初","柳亚子","毳服毡冠拜冕旒，谓他人母不知羞。江东几辈小儿女，却解申申詈国仇。"
"十月十日虏后那拉万寿节也纪事得二首 其二","清末近现代初","柳亚子","胡姬也学祝华封，歌舞升平处处同。第一伤心民族耻，神州学界尽奴风。"
"天梅以和巢南西泠吊秋诗见示即次其韵并寄秋社诸子四首选一","清末近现代初","柳亚子","热血胸中吹不凉，年年忍见柳丝长。华泾亦有邹容墓，一样秋坟吊夕阳。"
"王述庵论诗绝句诋諆放翁感而赋此 其一","清末近现代初","柳亚子","放翁爱国岂寻常，一记南园目论狂。倘使平原能灭虏，禅文九锡亦何妨。"
"王述庵论诗绝句诋諆放翁感而赋此 其二","清末近现代初","柳亚子","庆元党禁诚私意，恢复中原义至公。却笑当年许平仲，高谈理学昧华戎。"
"存殁口号","清末近现代初","柳亚子","喋血羊城几战争，朱郎旅骨倘心惊。蚕丛蜀道兵戈满，谁念江南有恽生？"
"存殁口号","清末近现代初","柳亚子","张娘妩媚史娘憨，复壁摇灯永夜谈。白练青溪厄阳九，朱栏红药护春三。"
"延安一首五月二十六日赋寄毛主席","清末近现代初","柳亚子","工农康乐新天地，革命功成万众和。世界光明两灯塔；延安遥接莫斯科。"
"有怀章太炎邹威丹两先生狱中 其二","清末近现代初","柳亚子","泣麟悲风佯狂客，搏虎屠龙革命军。大好头颅抛不得，神州残局岂忘君。"
"有怀章太炎邹威丹两先生狱中 其一","清末近现代初","柳亚子","祖国沉沦三百载，忍看民族日仳离。悲歌吒叱风云气，此是中原玛志尼。"
"怀人诗十章 其十 朱少屏","清末近现代初","柳亚子","解衣推食寻常事，各有千秋志愿赊。莫道沪江轻薄地，市中还有鲁朱家。"
"怀人诗十章 其九 沈道非","清末近现代初","柳亚子","垂虹亭畔论交日，黄歇城边买醉时。一自鸠兹江上去，暮云春树尽相思。"
"怀人诗十章 其七 陈陶公","清末近现代初","柳亚子","半载春申江上住，与君肝胆最相知。临歧珍重长亭柳，不许行人折一枝。"
"怀人诗十章 其八 俞剑华","清末近现代初","柳亚子","相逢曾记海东头，一曲骊歌唱不休。赠汝朝鞭还洒泪，寸心未死为恩仇。"
"怀人诗十章 其五 高天梅","清末近现代初","柳亚子","文采风流我愧卿，未堪沦落怨三生。青丘词笔渐离筑，同向人间诉不平。"
"怀人诗十章 其四 高吹万","清末近现代初","柳亚子","西台痛哭谢唏发，眢井沉书郑忆翁。更向竹林携小阮，应无俗物恼王戎。"
"怀人诗十章 其六 高卓庵","清末近现代初","柳亚子","元方磊落季方奇，中晚文章世已稀。堪笑机云终入洛，愧君同采首山薇。"
"怀人诗十章 其一 章太炎","清末近现代初","柳亚子","素王不作春秋废，大义微言一脉尊。却愧鲰生百无似，也曾立雪到程门。"
"怀人诗十章 其二 蔡元培","清末近现代初","柳亚子","元佑党人推司马，襄阳耆旧数庞公。天门詄荡无崖岸，坐我光风霁月中。"
"闻万福华义士刺虏臣王之春不中感赋 其二","清末近现代初","柳亚子","一椎未碎秦皇魄，三击终寒赵氏魂。愿祝椎埋齐努力，演将壮剧续樱门。"
"闻宁太一噩耗痛极有作","清末近现代初","柳亚子","独夫何丧苍生愿，豪杰成灰石骨哀。血溅武昌他日事，鬼雄呵护复仇来。"
"哭威丹烈士 其一","清末近现代初","柳亚子","白虹贯日英雄死，如此河山失霸才。不唱铙歌唱薤露，胡儿歌舞汉儿哀。"
"哭威丹烈士 其二","清末近现代初","柳亚子","哭君恶耗泪成血，赠我遗书墨未尘。私怨公仇两愁绝，几时王气刬珠申。"
"海上题南社雅集写真 其二","清末近现代初","柳亚子","鸡鸣风雨故人稀，几复风流事已非。回首天涯唯汝在，相逢朱沈倍依依。"
"海上题南社雅集写真 其一","清末近现代初","柳亚子","云间二妙不可见，一客山阴正独游。别有怀人千里外，罗兰玛利海东头。"
"题张苍水集 其四","清末近现代初","柳亚子","北望中原涕泪多，胡尘惨澹汉山河。盲风晦雨凄其夜，起读先生正气歌。"
"题张苍水集 其三","清末近现代初","柳亚子","延津龙剑沉渊久，出匣依然百炼钢。抱缺守残亦盛德，心香同热谢余杭。"
"题张苍水集 其二","清末近现代初","柳亚子","廿年横海汉将军，大业蹉跎怨北征。一笑素车东浙路，英雄岂独郑延平。"
"题张苍水集 其一","清末近现代初","柳亚子","起兵慷慨扶宗国，岂独捐躯为故王。二百年来遗恨在，珠申馀孽尚披猖。"
"题太平天国战史 其五","清末近现代初","柳亚子","旗翻光复照神州，虎踞龙蟠拥石头。但使江东王气在，共和民政自千秋。"
"题太平天国战史 其三","清末近现代初","柳亚子","成王败寇漫相呼，直笔何人继董狐。鸿宝一编珍贮袭，他年同调岂终孤。"
"题太平天国战史 其一","清末近现代初","柳亚子","楚歌声里霸图空，血染胡天烂漫红。煮豆燃箕谁管得，莫将成败论英雄。"
"题太平天国战史 其二","清末近现代初","柳亚子","白头宫女谈天宝，名士新亭有泪痕。一样兴亡千样感，南东事业倍销魂。"
"题夏内史集 其五","清末近现代初","柳亚子","战骨松山夕照黄，辽西妖梦太轻狂。剧怜汉贼洪亨九，不道人间有夏郎。"
"题夏内史集 其三","清末近现代初","柳亚子","威虏军中帷幄筹，长兴幕府赋同仇。春申哭罢吴江哭，不到新亭也泪流。"
"题夏内史集 其四","清末近现代初","柳亚子","莽莽中原王气黯，嘶风胡马尚南来。伤心二百年前事，遗恨分明赋大哀。"
"一九四五年八月三十日渝州曾家岩呈毛主席","清末近现代初","柳亚子","阔别羊城十九秋，重逢握手喜渝州。弥天大勇诚能格，遍地劳民战尚休。霖雨苍生新建国，云雷青史旧同舟。中山卡尔双源合，一笑昆仑顶上头。"
"八月二十七日明思文皇帝殉国忌辰也。读巢南诗，即题其后","清末近现代初","柳亚子","一纸新诗涕泪涟，桥山弓剑至今传。魂归沧海怜精卫，人向空山拜杜鹃。坏土难埋龙凤骨，冬青体问犬羊年。尼山笔削分明在，谁识春秋内外编。"
"十月六日得毛主席书问佩宜无恙否，兼及国","清末近现代初","柳亚子","障海东流挥日中，吾曹妙手岂空空？独夫民贼终为虏，团结和平合奏功。周土蕨薇怀义士，殷墟禾黍笑狂童。三年待纵冲天冀，风起云扬尔我同。"
"十月六日得毛主席书问佩宜无恙否，兼及国事。感赋二首，再用“溪”、“中”韵","清末近现代初","柳亚子","曲折延绵溪复溪，光明前路未长迷。周王防口流于彘，秦帝钧天醉岂泥？下士君能资集益，见贤我自愧思齐。驰笺问疾殷勤甚，合走深山慰病妻。"
"十月六日题毛主席之绘像","清末近现代初","柳亚子","恩马堂堂斯列健，人间又见此头颅。龙翔凤翥君堪喜，骥附骖随我敢吁？岳峙渊停真磊落，天心民意要同符。双江会合巴渝地，听取欢虞万众呼。"
"四月二十五日四首选三 其一","清末近现代初","柳亚子","伤心今日是何日，忍死遣民泪眼枯。从此中原虚正朔，遂令骄虏擅皇都。魂依凤辇排阊阖，血洒龙髯泣鼎湖。二百年来仇未复，普天犹自奉胡雏。"
"吊刘烈士炳生八首选五 其一","清末近现代初","柳亚子","春辉寸草恋亲慈，百蹈危机总未知。岂为豹皮留盛誉，何妨马革裹遗尸。海天迢递思兄夜，圜土凄凉忆父时。国恨家仇忘不得，苌弘化碧杳无期。"
"吊刘烈士炳生八首选五 其二","清末近现代初","柳亚子","张楚相从大泽乡，为忧时局刳肝肠。凤麟在野终罹网，燕雀何心尚处堂。未报秦庭人下殿，愁闻梁苑狱飞霜。何时北伐陈师旅，拨尽阴霾见太阳。"
"吊刘烈士炳生八首选五 其三","清末近现代初","柳亚子","滚滚胡尘黯四方，忍看鳞介易冠裳。最难义侠求沧海，如此河山对夕阳。流血千秋侪武穆，复仇九世重齐襄。锄非两字分明记，耿耿精灵倘未亡。"
"吊刘烈士炳生八首选五 其四","清末近现代初","柳亚子","新诗读罢意茫然，骨肉情深宛眼前。无复扶风豪士赋，难赓江左大哀篇。田横岛上人如梦，豫让桥边泪似泉。尚有椎秦遗恨在，闻鸡起舞亦因缘。"
"吊鉴湖秋女士 其一","清末近现代初","柳亚子","恶耗惊传痛哭来，吴山越水两堪哀。未歼朱果留遗恨，谁信红颜是党魁。缺陷应弥流血史，精魂还傍断头台。他年记取黄龙饮，要向轩亭酹一杯。"
"吊鉴湖秋女士 其二","清末近现代初","柳亚子","黄金意气铁肝肠，革命运中最擅场。天壤因缘悲道韫，中原旗鼓走平阳。飘零锦瑟无家别，慷慨欧刀有国殇。一笑人间痴女子，如君端不愧娲皇。"
"次韵和陈巢南岁暮感怀之作 其二","清末近现代初","柳亚子","匈奴未灭敢言家，揽镜犹言鬓未华。赤县无人存正朔，青衫有泪哭琵琶。入山我愿群麋鹿，蹈海君应访斗槎。留得岁寒松柏在，任他世网乱如麻。"
"孤愤","清末近现代初","柳亚子","孤愤真防决地维，忍抬醒眼看群尸。美新已见扬雄颂，劝进还传阮籍词。岂有沐猴能作帝，居然腐鼠亦乘时。宵来忽作亡秦梦，北伐声中起誓师。"
"南社盛会诗纪","清末近现代初","柳亚子","寂寞湖山歌舞尽，无端豪俊又重来。天边鸿雁联群至，篱角芙蓉晚艳开。莫笑过江典午鲫，岂无横槊建安才。登高能赋寻常事，要挽银河注酒杯。"
"闻萍醴义师失败有作","清末近现代初","柳亚子","呜咽笳声怨，南朝王气消。赤乌吴正朔，黄犊汉歌谣。胡运百年永，楚风三户凋。招魂何处是，江汉水迢迢。"
"痕星四首为熊味根起义皖中作选一","清末近现代初","柳亚子","痕星今敛角，胡运竟如斯。烽火连江表，英雄起誓师。侮亡原有训，仗义岂无词。惜未奇勋奏，凄凉皖水湄。"
"偕刘申叔何志剑杨笃生邓秋枚黄晦闻陈巢南高天梅朱少屏沈道非张聘斋海上酒楼小饮约为结社之举即席赋此","清末近现代初","柳亚子","慷慨苏菲亚，艰难布鲁东。佳人真绝世，余子亦英雄。忧患平生事，文章感慨中。相逢拼一醉，莫放酒樽空。"
"寄马君武柏林时读所著新文学 其一","清末近现代初","柳亚子","忆昔匆匆别，于今又几春。江山非故国，身世感劳薪。意气能无恙，文章各有神。莱茵河畔水，照汝俊游人。"
"寄毛主席延安，兼柬林伯渠、吴玉章、徐特立、董必武、张曙时诸公","清末近现代初","柳亚子","弓剑桥陵寂不哗，万年枝上挺奇花。云天倘许同优国，粤海难忘共品茶。杜断房谋劳午夜，江毫丘锦各名家。商山诸老欣能健，头白相期奠夏华。"
"巢南书来谓将刊长兴伯吴公遣集先期得公真迹小札一通又得王山史先生所撰夏内史传及为内史营葬事甚详喜极驰告索诗纪之应以四律 其一","清末近现代初","柳亚子","慷慨长兴伯，曾挥落日戈。头颅捐草莽，风雨黯山河。赖有文章在，烦君急网罗。遣函天赐汝，彝鼎未云多。"
"巢南书来谓将刊长兴伯吴公遣集先期得公真迹小札一通又得王山史先生所撰夏内史传及为内史营葬事甚详喜极驰告索诗纪之应以四律 其二","清末近现代初","柳亚子","吾乡陈季子，磊落复英奇。不远关河阻，殷勤尺素驰。遣闻珍义侠，喜气溢门楣。扬扢千秋事，如君信可师。"
"巢南书来谓将刊长兴伯吴公遣集先期得公真迹小札一通又得王山史先生所撰夏内史传及为内史营葬事甚详喜极驰告索诗纪之应以四律 其三","清末近现代初","柳亚子","云间夏内史，束发便从军。江左龙飞误，华亭鹤唳闻。遣骸谁护借，后死属王君。何日携鸡酒，相从义士坟。"
"巢南书来谓将刊长兴伯吴公遣集先期得公真迹小札一通又得王山史先生所撰夏内史传及为内史营葬事甚详喜极驰告索诗纪之应以四律 其四","清末近现代初","柳亚子","欲息乡邦事，萧条泪万行。阳秋今不作，文献久沦亡。绝学唯君在，论交许我狂。昔贤如可起，回首意苍茫。"
"感事呈毛主席","清末近现代初","柳亚子","开天辟地君真健，说项依刘我大难。夺席谈经非五鹿，无车弹铗怨冯驩。头颅早悔平生贱，肝胆宁忘一寸丹！安得南征驰捷报，分湖便是子陵滩。"
"阙题","清末近现代初","柳亚子","天南义旅起堂堂，司隶威仪旧帝乡。小挫纵然闻洱海，大勋终望集昆阳。一成兴夏诛寒浞，三户亡秦忆楚王。好待收京传露布，十三陵畔奠先皇。"
"赠邓子平","清末近现代初","柳亚子","嘘寒问暖费经营，豪气能消邓子平。出入车鱼宁有憾，播迁吴粤岂无名。狂奴肝胆吾轻剖，琐事眠餐汝总成。自是人间美男子，翻疑母性太多情。"
"十月七日，毛主席书来，有“尊诗慨当以慷，卑视陈亮陆游，读之使人感发兴起”云云。赋赠一首","清末近现代初","柳亚子","瑜亮同时君与我，几时煮酒论英雄？陆游陈亮宁卑视？卡尔中山愿略同。已见人民昌陕北，何当子弟起江东。冠裳玉帛葵丘会，骥尾追随倘许从。"
"口号答云彬","清末近现代初","柳亚子","屈子怀沙逢乱国，贾生赋鵩值休明。忏除结习我知勉，不作苏俄叶赛宁。"
"马君武","清末近现代初","柳亚子","江南握手笑相逢，识得而今马贵公。海内文章新雅颂，樽前意气旧英雄。摆伦亡国哀希腊，亭长何年唱大风。右手弹丸左民约，聆君撞起自由钟。"
"四月二十五日四首选三 其二","清末近现代初","柳亚子","翠华摇落百蛮中，姬姒河山梦已空。辛苦鸮音还粤地，猖狂狼子胁秦封。蒙尘岂是徽钦主，镌石争誇弘范功。回首高皇乾净土，神州依旧混华戎。"
"四月二十五日四首选三 其三","清末近现代初","柳亚子","闽越金陵蔓草荒，桂林灵气拥真皇。三忠戮力身先殉，半壁偏安事可伤。西粤存亡归閤部，南云渗淡话中湘。最怜日暮途穷后，犹有挥戈李晋王。"
"吊刘烈士炳生八首选五 其五","清末近现代初","柳亚子","东南义旅纵横日，三户亡秦古有之。岂料楚氛终退舍，居然胡运尚乘时。黄龙杯酒盟犹在，白马清流悔已迟。风雨中宵雄鬼泣，挑镫掩卷一沉思。"
"吊鉴湖秋女士 其三","清末近现代初","柳亚子","饮刃匆匆别鉴湖，秋风秋雨血模糊。填平沧海怜精卫，啼断空山泣鹧鸪。马革裹尸原不负，蛾眉短命竟何如。凭君莫把沉冤说，十日扬州抵得无。"
"吊鉴湖秋女士 其四","清末近现代初","柳亚子","漫说天飞六月霜，珠沉玉碎不须伤。已拼侠骨成孤注，赢得英名震万方。碧血摧残酬祖国，怒潮呜咽怨钱塘。于祠岳庙中间路，留取荒坟葬女郎。"
"存殁口号","清末近现代初","柳亚子","神烈峰头墓草青，湖南赤帜正纵横。人间毁誉原休问，并世支那两列宁。"
"存殁口号","清末近现代初","柳亚子","刎颈侯嬴漫怨哀，已从稗史证丰裁。当年粤海同舟侣，更忆嵚奇小李才。雄词慷慨湘江向，情话缠绵浙水杨。长痛汉皋埋碧血，难从海国问红妆。"
"有悼二首为徐伯荪烈士作选一","清末近现代初","柳亚子","胡尘遍中原，侠风久不作。史公起东粤，手揭荆高幕。王万更延陵，连翩踵芳躅。惜哉剑术疏，遗恨终寥廓。桓桓东海君，祖烈中山族。投身入穹庐，缨笠不辞辱。得当竟报汉，一击天地复。副车中非误，环柱走已蹙。大憝既伏诛，群胡争駴愕。遂令旃裘长，天半惊魂落。成败非敢论，此功良不薄。"
"次韵和陈巢南岁暮感怀之作 其一","清末近现代初","柳亚子","朔风凛凛天如死，和汝新诗忍放歌。沧海横流原此际，疾风劲草已无多。风鸾罹网全身少，魑魅骄人奈尔何。我欲天涯求死所，十年磨剑悔蹉跎。"
"百字令 巢南以词见示，用世不售，乃慨然有出世之想。外饰旷观，中实郁而不伸，故其若重有忧者。为和此以慰藉之。君尝搜辑吴长兴伯及赤民节士遗集，校勘行世，故词及之。弼教坊、草桥门者，盖两贤殉国地也。","清末近现代初","柳亚子","彩云飞下，有垂虹亭长，新词寄我。豪气元龙楼百尺，生怕飓风吹堕。旧院风流，新亭涕泪，寰抱空今古。才人未老，准备逃禅真个。劝君忍死须臾，千秋事业，我意怜才苦。绝域从军功未建，收拾名山缃素。弼教坊前，草桥门上，往事堪追溯。东南文献，好烦一一将护。"
"自题磨剑室诗词后","清末近现代初","柳亚子","剑态箫心不可羁，已教终古负初期。能为顽石方除恨，便作词人亦大痴。但觉高歌动神鬼，不妨入世任妍媸。只惭洛下书生咏，洒泪新亭又一时。"
"怀人诗十章 其三 陈巢南","清末近现代初","柳亚子","乡邦坛坫慎交社，桑海遗闻补史亭。一自莘庐耆旧死，松陵文献尽推卿。"
"放歌","清末近现代初","柳亚子","天地太无情，日月何无光。浮云西北来，随风作低昂。我生胡不辰，丁斯老大邦。仰面出门去，泪下何淋浪。听我前致辞，血气同感伤。上言专制酷，罗网重重强。人权既蹂躏，天演终沦亡。众生尚酣睡，民气苦不扬。豺狼方当道，燕雀犹处堂。天骄闯然入，踞我卧榻旁。瓜分与豆剖，横议声洋洋。世界大风潮，鬼泣神亦瞠。盘涡日以急，欲渡河无梁。沉沉四百州，尸冢遥相望。他人殖民地，何处为故乡。下言女贼盛，兰惠黯不芳。女权痛零落，女界遭厄殃。邪说起何人，扶抑分阴阳。无才便是德，忍令群雌盲。服从供玩好，谬种流无疆。明明平等权，剥削无尽藏。会稽首刻石，罪魁仇秦皇。变本复加厉，蠢尔南朝唐。刖刑施无辜，岸狱盈闺房。同胞二百兆，心死热血凉。钗愁与鬟病，漫漫长夜长。我思欧人种，贤哲用斗量。私心窃景仰，二圣难颉颃。卢梭第一人，铜像巍天阊。民约创鸿著，大义君民昌。胚胎革命军，一扫秕与糠。百年来欧陆，幸福日恢张。继者斯宾塞，女界赖一匡。平权富想像，公理方翔翔。谬种辟前人，妄诩解剖详。智慧用益出，大哉言煌煌。独笑支那士，论理魔为障。乡愿倡卫言，毒人纲与常。横流今泛滥，洪祸谁能当。安得有豪杰，重使此理彰。仰天苦无言，长歌一引吭。"
"金缕曲","清末近现代初","柳亚子","拔地奇峰起。笑平生郑虔三绝，君真多事。挥洒烟云来腕底，灵气胸中未已，看枯木寒山如此。尘海茫茫无我席，算此身合向山中死。负汝者，有如水。故人万树梅花里。记当年卜邻有约，而今何似？恨海精禽填不得，付与凄凉眉史，侬已厌伤心滋味。只恐人间无此境，便夸娥移也非长计。图一幅，且体矣。"
"闻万福华义士刺虏臣王之春不中感赋 其一","清末近现代初","柳亚子","君权无上侠魂销，荆聂芳踪黯不豪。如此江山寥落甚，有人呼起大风潮。"
"读郭沫若甲申三百年祭一文即题其后","清末近现代初","柳亚子","陈迹煤山三百年，高文我佩鼎堂贤。吠尧桀犬浑多事，喘月吴牛苦问天。由检师心终覆国，自成失计遂捐燕。昌言张李如能拜，破虏恢辽指顾间。"
"寄马君武柏林时读所著新文学 其二","清末近现代初","柳亚子","并世有刘三，轶群成两骖。浮生各飘泊，吾道自艰难。弦不期同响，才宜共一龛。何时成会合，双剑郁龙蟠。"
"题太平天国战史 其四","清末近现代初","柳亚子","帝子雄图浑梦幻，小原文献已无征。我来重读太平史，十丈银釭焰影沈。"
"题夏内史集 其六","清末近现代初","柳亚子","悲歌慷慨千秋血，文采风流一世宗。我亦年华垂二九，头颅如许负英雄。"
"题夏内史集 其一","清末近现代初","柳亚子","鸱枭革面化鸾皇，禹贡尧封旧土疆。大业未成春泄漏，横刀白眼问穹苍。"
"题夏内史集 其二","清末近现代初","柳亚子","降旗夜竖石头城，蹈海孤臣耻帝秦。国恨家仇忘不得，髫年十五便从军。"
"念奴娇 余在海上，慧云有词见寄，即步其韵，兼怀卧子白门、巢南汕头、刘三武林。","清末近现代初","柳亚子","小屏红烛，正去年今夕，与君相叙。间息寻消刚一载，料理重逢偏误。幽怨词笺，峥嵘剑气，迟汝从头絮。一灯古店，低徊往事如许。最怜絮迹萍踪，天涯地角，哀怨谁能语？江左夷吾无恙在，歌泣新亭何处？南国行人，西湖狂客，迢递双鱼素。晨星寥落，海天无限凝伫。"
"虞美人 题稼轩词","清末近现代初","柳亚子","霸才青兕兵家子，读破书千纸。河山半壁误英雄，赢得雕虫余技擅江东。唐宫汉阙荆榛遍，苦恨铜驼贱。华夷倒置总堪优，未请长缨辜负汝吴钩。"
"龙门峡道中","清末近现代初","赵熙","出郭二十里，入山千万重。遥寻瀑布水，忽听松林钟。石涸樵生路，云开雁过峰。传闻葛由侣，于此伏虬龙。"
"忆内子高仲林","清末近现代初","于右任","两戒河山一枝萧，凄风吹断咸阳桥。白头夫妇白头泪，留待金婚第一宵。"
"生日诗","清末近现代初","于右任","昔提一杖行天下，今对千秋发浩歌。云灿月明时出现，太平洋上一头陀。"
"生日诗","清末近现代初","于右任","泪洒香江汲水门，几回望望欲招魂。当年轻负读书约，白首如何报旧恩。"
"思念内子高仲林","清末近现代初","于右任","梦饶关西旧战场，迂回大队过咸阳。白头夫妇白头泪，亲见阿婆作艳装。"
"故山别母图","清末近现代初","于右任","文章报国男儿志，天地无私慈母心。珍重画图传一别，故山长望白云深。"
"故山别母图","清末近现代初","于右任","龙雾山前云气深，云埋万丈到于今。梦中游子无穷泪，二十年来陟屺心。"
"闻庐山舆夫叹息声","清末近现代初","于右任","上山不易下山难，劳苦舆夫莫怨天。为问人间最廉者，一升汗值几文钱。"
"望雨","清末近现代初","于右任","独立精神未有伤，天风吹动太平洋。更来太武上头望，雨湿神州望故乡。"
"题民元照片","清末近现代初","于右任","不信青春唤不回，不容青史尽成灰。低回海上成功宴，万里江山酒一杯。"
"47年重九北投桥园","清末近现代初","于右任","年年置酒迎重九，今日黄花映白头。海上无风又无雨，高吟容易见神州。"
"基隆道中","清末近现代初","于右任","云兴沧海雨凄凄，港口阴情更不齐。百世流传三尺剑，万家辛苦一张犁。鸡鸣故国天将小，春到穷檐路不迷。宿愿尤存寻好句，希夷大笑石桥西。"
"鸡鸣曲","清末近现代初","于右任","福州鸡鸣，基隆可听；伊人隔岸，如何不应；沧海月明风雨过，子欲歌之我当和。遮莫千重与万重，一叶渔艇冲烟波。"
"国殇","清末近现代初","于右任","葬我于高山之上兮，望我大陆。大陆不可见兮，只有痛哭！葬我于高山之上兮，望我故乡。故乡不可见兮，永不能忘。天苍苍，野茫茫，山之上，国有殇。"
"贺新郎 生日答记者问","清末近现代初","于右任","白头游子白头妇，记当年，书灯夜雨，古槐依旧。纵使人间无公道，尚有皇天后土。更念念，思亲引咎。五十年来成何事？遇良辰，不忍空相负。烦记者，录诸右。"
"浣溪沙 寿张大千先生六十","清末近现代初","于右任","上将于今数老张，飞扬世界不寻常。龙兴大海凤鸣岗。作画真能为世重，题诗更是发天香。一池砚水太平洋。"
"五十六岁生日三绝","清末近现代初","陈寅恪","鬼乡人世两伤情，万古书虫有叹声。泪眼已枯心已碎，莫将文字误他生。"
"五十六岁生日三绝","清末近现代初","陈寅恪","去年病目实已死，虽号为人与鬼同。可笑家人作生日，宛如设祭奠亡翁。"
"五十六岁生日三绝","清末近现代初","陈寅恪","女痴妻病自堪怜，况更流离历岁年。愿得时清目复朗，扶携同泛峡江船。"
"甲午春朱叟自杭州寄示观新排长生殿传奇诗因亦赋答绝句五首近戏撰论再生缘一文故诗语牵连及之也","清末近现代初","陈寅恪","一抹红墙隔死生，皕年悲恨总难平。我近负得盲翁鼓，说尽人间未了情。"
"报载某会中有梅兰芳之名戏题一绝","清末近现代初","陈寅恪","蜂户蚁封一聚尘，可怜犹梦故都春。曹蜍李志名虽众，只识香南绝代人。"
"报载某至重庆距西安事变将十年矣","清末近现代初","陈寅恪","铁骑飞空京洛收，会盟赞普散边愁。十年一觉长安梦，不识何人是楚囚。"
"辛卯广州端午","清末近现代初","陈寅恪","菖蒲似剑还生绿，艾叶如旗不闪红。唯有沉湘哀郢泪，弥天梅雨却相同。"
"贫女","清末近现代初","陈寅恪","绮罗高价等珠玑，白叠虽廉限敢违。幸有阿婆花布被，挑灯裁作入时衣。"
"夏日听读报","清末近现代初","陈寅恪","掉海鲸鱼蹙浪空，蟠霄雕鹫喷烟红。独怜卧疾陈居士，消受长廊一角风。"
"钱受之东山诗集末附甲申元日诗云“衰残敢负苍生望，自理东山旧管弦”戏题一绝","清末近现代初","陈寅恪","兴亡江左自伤情，远志终惭小草名。谁为谢公转一语，东山妓即是苍生。"
"阅报戏作二绝","清末近现代初","陈寅恪","弦箭文章苦未休，权门奔走喘吴牛。自由共道文人笔，最是文人不自由。"
"乙酉秋赴英疗治目疾自印度乘水上飞机至伦敦途中作","清末近现代初","陈寅恪","眼暗犹思得复明，强扶衰病试飞行。还家魂梦穿云断，去国衣装入海轻。异域岂能医异疾，前游真已隔前生。三洲四日匆匆过，多少伤今念昔情。"
"丁亥春日清华园作","清末近现代初","陈寅恪","葱葱佳气古幽州，隔世重来泪不收。桃观已非前度树，藁街长是最高楼。名园北监仍多士，老父东城有独忧。惆怅念年眠食地，一春残梦上心头。"
"丁亥除夕作","清末近现代初","陈寅恪","杀人盈野复盈城，谁挽天河洗甲兵。至德收京回纥马，宣和浮海女真盟。兴亡总入连宵梦，衰废难胜饯岁觥。五十八年流涕尽，可能留命见升平。"
"十年诗用听水斋韵","清末近现代初","陈寅恪","金谷繁华四散空，但闻啼鸟怨东风。楼台基坏丛生棘，花木根虚久穴虫。蝶使几番飞不断，蚁宫何日战方终。十年孤负春光好，叹息园林旧主翁。"
"己丑广州七夕","清末近现代初","陈寅恪","岭树高楼影动摇，天风吹海海初潮。金瓯已缺今宵月，银汉犹填旧日桥。帘外新凉惊节换，夜阑离绪总魂销。人间尽误佳期了，更有佳期莫恨遥。"
"己丑送春","清末近现代初","陈寅恪","无风无雨送残春，一角园林独怆神。烛照已非前夕影，枝空犹想去年人。辽西梦恨中宵断，江左妆夸半面新。最是芳时弹指尽，蝶蜂飞懒倍沾巾。"
"壬午元旦对盆花感赋","清末近现代初","陈寅恪","寂寞盆花也自开，移根犹忆手亲栽。云昏雾湿春仍好，金蹶元兴梦未回。乞米至今馀断帖，埋名从古是奇才。劫灰满眼堪愁绝，坐守寒灰更可哀。"
"壬辰春日作","清末近现代初","陈寅恪","细雨残花昼掩门，结庐人境似荒村。简斋作客三春过，裴淑知诗一笑温。南渡饱看新世局，北归难觅旧巢痕。芳时已被冬郎误，何地能招自古魂。"
"忆故居","清末近现代初","陈寅恪","渺渺钟声出远方，依依林影万鸦藏。一生负气成今日，四海无人对夕阳。破碎山河迎胜利，残馀岁月送凄凉。松门松菊何年梦，且认他乡作故乡。"
"无题","清末近现代初","陈寅恪","乱眼繁枝照梦痕，寻芳西出忆都门。金犊旧游迷紫陌，玉龙哀曲怨黄昏。花光坐恼乡关思，烛烬能温儿女魂。绝代吴姝愁更好，天涯心赏几人存。"
"无题 咏张群内阁","清末近现代初","陈寅恪","舟中怅望梦难寻，绣被焚香夜夜心。武帝弘规金屋众，文君幽恨凤弦深。催妆青女羞还却，隔雨红楼冷不禁。写尽相思千万纸，东墙消息费沉吟。"
"丙戌春旅居英伦疗治目疾无效取海道东归戊子冬复由上海乘轮至广州感赋","清末近现代初","陈寅恪","又附楼船到海涯，东归短梦不胜嗟。求医未获三年艾，避地难希五月花。形貌久供儿女笑，文章羞向世人夸。毁车杀马平生志，太息维摩尚有家。"
"丙戌春游英归国舟中作","清末近现代初","陈寅恪","百尺楼船海气寒，凭阑人病怯衣单。远游空负求医意，归死人嗟行路难。蚕食光阴春黯澹，龙吟风雨夜迷漫。人生终古长无谓，干尽瀛波泪未干。"
"戊辰中秋夕渤海舟中作","清末近现代初","陈寅恪","天风吹月到孤舟，哀乐无端托此游。影底河山频换世，愁中节物易惊秋。初升紫塞云将合，照彻沧波海不流。解识阴晴圆缺意，有人雾鬓独登楼。"
"甲午元旦题曾农髯丈所画齐眉绥福红梅图","清末近现代初","陈寅恪","花枝含笑画犹存，偕老浑忘岁月奔。红烛高烧人并照，绿云低覆镜回温。新妆几换孤山面，浅笔终留倩女魂。珍重玳梁香雪影，他生同认旧巢痕。"
"甲申除夕病榻作时目疾颇剧离香港又三年矣","清末近现代初","陈寅恪","雨雪霏霏早闭门，荒园数亩似山村。携家未识家何置，归国惟欣国尚存。四海兵戈迷病眼，九年忧患蚀精魂。扶床稚女闻欢笑，依约承平旧梦痕。"
"甲戌人日谒杜工部祠","清末近现代初","陈寅恪","新祠故宅总伤情，沧海能来奠一觥。千古文章孤愤在，初春节物万愁生。风骚薄命呼真宰，离乱馀年望太平。归倚小车心似醉，晚烟哀角满江城。"
"吴氏园海棠","清末近现代初","陈寅恪","无风无雨送残春，一角园林独怆神。读史早知今日事，看花犹是去年人。梦回锦里愁如海，酒醒黄州雪作尘。闻道通明同换劫，绿章谁省泪沾巾。"
"纯阳观梅花","清末近现代初","陈寅恪","我来只及见残梅，叹息今年特早开。花事已随浮世改，苔根犹是旧时栽。名山讲席无儒士，胜地仙家有劫灰。游览总嫌天宇窄，更揩病眼上高台。"
"辛卯七夕","清末近现代初","陈寅恪","乞巧楼头雁阵横，秦时月照古边城。已凉秋夜帘深掩，难暖罗衾梦未成。天上又闻伤短别，人间虚说誓长生。今宵独抱绵绵恨，不是唐皇汉帝情。"
"庚寅人日","清末近现代初","陈寅恪","岭梅人日已无花，独对空枝感岁华。黄鹞鲁连羞有国，白头摩诘尚馀家。催归北客心终怯，久味南烹意可嗟。闭户寻诗亦多事，不如闭眼送生涯。"
"南朝","清末近现代初","陈寅恪","金粉南朝是旧游，徐妃半面足风流。苍天已死三千岁，青骨成神二十秋。去国欲枯双目泪，浮家虚说五湖舟。英伦灯火高楼夜，伤别伤春更白头。"
"春日独游玉泉静明园","清末近现代初","陈寅恪","犹记红墙出柳根，十年重到亦无存。园林故国春芜早，景物空山夕照昏。回首平生终负气，此身未死已销魂。人间不会孤游意，归去含凄自闭门。"
"残春","清末近现代初","陈寅恪","家亡国破此身留，客馆春寒却似秋。雨里苦愁花事尽，窗前犹噪雀声啾。群心已惯经离乱，孤注方看博死休。袖手沉吟待天意，可堪空白五分头。"
"残春","清末近现代初","陈寅恪","无端来此送残春，一角湖楼独怆神。读史早知今日事，对花犹忆去年人。过江悯度饥难救，弃世君平俗更亲。解识蛮山留我意，赤榴如火绿榕新。"
"追忆游挪威诗 北海舟中","清末近现代初","陈寅恪","孤怀入海弥难说，水鸟舟人共此游。束地巨环迎北小，拍天万水尽南流。斜阳大月中宵见，故国新声一笑休。忽忆江南黄篾舫，几时归去作遨游。"
"追忆游挪威诗 易卜生墓","清末近现代初","陈寅恪","清游十日饱冰霜，来吊词人暖肺肠。东海何期通寤寐，北欧今始有文章。疏星冷月全天趣，白雪沧波缀国妆。平淡恢奇同一笑，大槌碑下对斜阳。"
"挽王静安先生","清末近现代初","陈寅恪","敢将私谊哭斯人，文化神州丧一身。越甲未应公独耻，湘累宁与俗同尘。吾侪所学关天意，并世相知妒道真。赢得大清干净水，年年呜咽说灵均。"
"晓莹生日赋一诗为寿","清末近现代初","陈寅恪","园林五月晚微凉，兼味盘飧共举觞。理鬓未愁临镜影，画眉应问入时妆。几回客里逢兹日，何处寰中似故乡。记否凤城初见夕，榴花如火白莲香。"
"丁亥元夕用东坡韵","清末近现代初","陈寅恪","万里烽烟惨淡天，照人明月为谁妍。观兵已抉城门目，求药空回海国船。阶上鱼龙迷戏舞，词中梅柳泣华年。旧京节物承平梦，未忍匆匆过上元。"
"华西坝","清末近现代初","陈寅恪","浅草平场广陌通，小渠高柳思无穷。雷奔乍过浮香雾，电笑微闻送晚风。酒困不妨胡舞乱，花娇弥觉汉妆浓。谁知万国同欢地，却在山河破碎中。"
"别蒙自","清末近现代初","陈寅恪","我昔来时春水荒，我今去时秋草长。来去匆匆数月耳，湖山一角已沧桑。"
"庚寅元夕用东坡韵","清末近现代初","陈寅恪","过岭南来便隔天，一冬无雪有花妍。山河已入宜春槛，身世真同失水船。明月满床思旧节，惊雷破柱报新年。鱼龙寂寞江城暗，知否姮娥换纪元。"
"客南归述所闻戏作一绝","清末近现代初","陈寅恪","青史埋名愿已如，青山埋骨愿犹虚。可怜鴂舌空相问，不识何方有鉴湖。"
"荷叶杯 其二 戏效花间体","清末近现代初","王国维","矮纸数行草草，书到。总道苦相思。朱颜今日未应非。归摩归。归摩归。"
"荷叶杯 其三 戏效花间体","清末近现代初","王国维","无赖灯花又结，照别。休作一生拚。明朝此际客舟寒。欢摩欢。欢摩欢。"
"荷叶杯 其四 戏效花间体","清末近现代初","王国维","谁道闲愁如海，零碎。雨过一池沤。时时飞絮上帘钩。愁摩愁。愁摩愁。"
"荷叶杯 其五 戏效花间体","清末近现代初","王国维","昨夜绣衾孤拥，幽梦。一霎钿车尘。道旁依约见天人。真摩真。真摩真。"
"荷叶杯 其六 戏效花间体","清末近现代初","王国维","隐隐轻雷何处，将曙。隔牖见疏星。一庭芳树乱啼莺。醒摩醒。醒摩醒。"
"即时偶占   （二首） 其一","清末近现代初","沈尹默","鸿鹄元无燕雀媒，乾坤俯仰一倾杯。箧中尚有能鸣剑，未是风尘大可哀。"
"即时偶占   （二首） 其二","清末近现代初","沈尹默","海上烟云意未平，春风不放十分晴。会须一洗筝琶耳，来听江湖澎湃声。"
"述梦    （八首） 其一","清末近现代初","沈尹默","天风吹暖过兰堂，亲受飞琼进玉浆。坐我三熏三沐已，低头一笑太轻狂。"
"述梦    （八首） 其二","清末近现代初","沈尹默","牢落情怀酒百觞，惺松尘梦费思量。微微心上温黁在，剩孕天花散后香。"
"述梦    （八首） 其三","清末近现代初","沈尹默","楼外春云易化烟，春声留梦不曾圆。金筝雁柱从头数，拨到当胸第几弦。"
"述梦    （八首） 其四","清末近现代初","沈尹默","十二珠帘敞画筵，酒痕和月上眉端。那堪一曲潇潇雨，翠袖红灯照夜寒。"
"述梦    （八首） 其五","清末近现代初","沈尹默","窗纱惨绿上单衣，一抺遥山小苑西。半是低徊半惆怅，万花如梦一莺啼。"
"述梦    （八首） 其六","清末近现代初","沈尹默","团栾宫样制湘纨，不绣鸳鸯不画鸾。细字写他欢喜语，替他礼佛爇沉檀。"
"述梦    （八首） 其七","清末近现代初","沈尹默","油壁香车载别愁，绕城骏马霎时休。不堪更向城东路，细草垂杨尽带秋。"
"述梦    （八首） 其八","清末近现代初","沈尹默","一花一叶寻常怨，恼我沉吟万古情。打散天涯芳草梦，寺楼钟鼓太凄清。"
"拟古   （二首） 其一","清末近现代初","沈尹默","月色何清腴，团团明镜姿。玲珑媚瑶簟，窈窕映兰闺。秋花不自好，含意弄霏微。座有双明珠，流彩入幽菲。揽以慰我怀，忽忽生遐思。愿言托灵鹊，衔之西北飞。"
"拟古   （二首） 其二","清末近现代初","沈尹默","迢迢西北驰，去去洛阳道。洛阳非无花，清露滋秋草。岂唯滋秋草，水深多泥淖。驱车若为行，马鸣风浩浩。凄我羁旅心，沉忧恐速老。东邻有新声，间以筝琶抱。强起理清尊，一醉颜色好。"
"洛阳道上作","清末近现代初","沈尹默","草树萋圆未似秋，孤蝉低咽怨清游。车声历鹿河声死，碾破西行五日愁。"
"后述梦   （八首） 其一","清末近现代初","沈尹默","桃花还比海棠柔，娇小端应字莫愁。听取晓窗鹦鹉语，唤人开幔替梳头。"
"后述梦   （八首） 其二","清末近现代初","沈尹默","也无情思赋朝云，辜负金炉竟夕熏。一种难忘好心性，湘兰香息玉温文。"
"后述梦   （八首） 其三","清末近现代初","沈尹默","牡丹开过懒填词，绿妒红憨两未知。山色楼头朝暮见，了无幽怨到蛾眉。"
"后述梦   （八首） 其四","清末近现代初","沈尹默","苍松翠竹啸龙鸾，小有亭楼当画看。解道诗腔胜丝竹，宫词珠字写冰纨。"
"后述梦   （八首） 其五","清末近现代初","沈尹默","玲珑秋玉嫭晶盘，细语幽芳小比肩。凉绝藕花池畔路，罗衣如水月如烟。"
"后述梦   （八首） 其六","清末近现代初","沈尹默","梅花落尽百花迟，肯信芳华未有期。愁绝寒堂开夜宴，灯痕红瘦别离时。"
"后述梦   （八首） 其七","清末近现代初","沈尹默","柳花漠漠罨春城，犹记当时相见情。谁分湘弦未终曲，空教鸾鹤怨三生。"
"后述梦   （八首） 其八","清末近现代初","沈尹默","沉沉草树暮烟斜，愁想芳茵糁落花。无法谶卿还自谶，秋灯夜夜泣灵华。"
"秋日雨中寄师愚","清末近现代初","沈尹默","幽花寂寂媚苍苔，凉雨萧疏秋更哀。江水何心流梦远，岳云无意拨愁开。故人天际飞鸿疾，消息南中迟雁来。渐近中秋更重九，可能松菊共清醅。"
"怅望","清末近现代初","沈尹默","东南金碧入烟濛，怅望还期一水通。珠络香鞯闲宝马，私书芳意约征鸿。梦中草色沉沉尽，醉里霜花旋旋空。剩与海棠寻旧约，断肠无奈夕阳红。"
"赋铜瓶梅花","清末近现代初","沈尹默","铜瓶尺半不为短，清泉半尺不为浅。中有两枝三枝梅，短枝拗折生冰苔。长吟曼语千徘徊，秘香飞出盘云罍。瑶妃幽窅无鸾媒，琼花瘦尽还须开。龙卵初破凤初胎，座中隐隐闻春雷。玉女十万朝天回，火玉六出杂明瑰。玲珑窗户飞红埃，步虚声落云屏隈。坐笑刘彻非仙才，巾笈百卷胡为哉？人生寿命徒疑猜，尊酒全胜登蓬莱。对此一饮复一咍，丹鹤散去旋归来。"
"幽靓","清末近现代初","沈尹默","朱楼士二玉为房，幽靓难成时世妆。云锦牵丝愁宛转，月轮碾梦怨飞扬。春蛾乾死兰膏歇，幺凤重生锦瑟张。错向太平坊底过，被人猜作踏摇娘。"
"小斋兀坐感旧咏怀，寄远兄兼弟并呈星姊","清末近现代初","沈尹默","远思凌浮云，澄怀悦棐几。缅怀林泉居，云何在官里。虽无山水胜，颇具花竹美。短亭惬游目，曲沼荡心滓。哦诗送白日，流光惊电驶。十载四出入，人事悲生死。顿令风雅绪，一紊不可理。马尾南山云，马首黄埃起。郁郁返故庐，敝褐长安市。道旁连甲第，煊赫者谁子？舆服何豪华，言状何下俚？芒芒九陌间，万辙同一轨。冀北藐神驹，辽东珍白豕。井蛙语沧海，见小多如此。傥荡中时忌，动辄得谤毁。和光嗟偃蹇，同俗费钩揣。世敝缛礼文，指摘及冠履。莽莽元规尘，污人莫可迩。颇忆终南径，延亘馀千里。险巇讵所安，清旷乃足喜。处境难具良，得半亦云已。若论独善怀，未必非昨是。独惭烟霞俦，谓非今世士。所贵精神完，焉可议形似。挟艺事权要，志士亦足耻。吾辈荣浮名，有如长江水。"
"泛舟湖上","清末近现代初","沈尹默","短舸微吟一粟身，苍然烟雨眼中新。亭前孤鹤去千载，湖上游人历几春。南国英灵枯树在，古祠荒意野梅贫。可堪沧海横流日，来与闲鸥话苦辛。"
"感时咏怀兼忆师愚","清末近现代初","沈尹默","弹指茫洋现十洲，可应无地与埋忧。耽精慧业原多患，被服芳馨讵自由。遁世潜龙无日起，生郊戎马几时休？升平歌吹浑疑梦，恼我无端发醉讴。"
"以酒赏残菊","清末近现代初","沈尹默","淡淡霜花缀细茎，一丛冷艳古今情。篱边山色看犹是，陇上歌声久不赓。正气乾坤随岁尽，沉忧风雨一时生。不应独抱江湖感，来向荒畦醉落英。"
"春日感怀","清末近现代初","沈尹默","东风迤逦柳婆娑，横笛声中奈此何！未必春心是黄檗，枉凭清泪续流波。当歌对酒真成醉，闭户焚香易著魔。底事欲穷千里目，短屏深处落红多。"
"雨晴访芸生归而有作，因赠并寄寰尘","清末近现代初","沈尹默","坐爱微凉一散襟，酒杯还与澹相寻。闲身可饫风尘味，末俗难知道路心。劫急一枰终扰攘，雨鸣连日暗销沉。前头已试风波险，要与先生放浪吟。"
"重九卧病忆兄弟，前年是日雨，在长安与姊联句寄怀，因成一律","清末近现代初","沈尹默","九日风烟淡不收，茱萸懒插忆吟俦。清疏坐雨仍三地，黄落雕年又一秋。可有高丘劳蜡屐，宁非吾土怨登楼。剩教卧病酬佳节，白酒霜螯未许求。"
"次韵伯兄和张冷题研屏诗","清末近现代初","沈尹默","幽花闲掩读书堂，诗力令人起慨慷。百感情怀说成剑，千金岁月待倾觞。江山只合惊秋雨，楼阁何曾恋夕阳。胜具不殊尘事在，坐看黄叶转风廊。"
"被酒一首呈原丈","清末近现代初","沈尹默","被酒残灯耿欲然，孤怀差共使君贤。千秋碧血原遗憾，一世黄书只浪传。倒海龙蛇刚起陆，画江旗帜敢遮天。成名竖子嗟无识，绿水青山又十年。"
"偶有感","清末近现代初","沈尹默","手翻手覆事难工，人哭人歌理自同。漫倚高怀成酒病，不缘独驾识途穷。纸明窗暖虫争日，人去廓回叶转风。独抱遗芳向江海，故人怜我未须东。"
"用太夷《春归》韵赠仲恺","清末近现代初","沈尹默","忆从剪烛话春归，风雨经年梦不飞。时复一尊欢会短，中更多病世情微。琴书送日宁今是，贫贱骄人恐昨非。此际犹堪共清醒，明明初月上帘衣。"
"孤愤","清末近现代初","沈尹默","南北东西足苦吟，楼高天远望沉沉。独怜乌鹊群飞意，谁挽江河日下心。孤愤终朝成抵几，故情从古惜亡簪。穷途穷律犹非是，对酒当歌已不禁。"
"掩卷","清末近现代初","沈尹默","稍从隐几明无我，暂得逍遥物外游。莽莽虫沙一凡楚，纷纷蝼蚁几王侯。孤明如月何堪掇，澹荡为云已不收。掩卷茫然天地大，高吟聊发海中沤。"
"谱琴猎得两獐因赠","清末近现代初","沈尹默","入世端须有杀机，健儿身手未应非。生更忧患言难好，祸及禽鱼事已微。饮血黄獐刚耳热，突林双雉又心飞。南山有虎仍当道，更请从君猎一围。"
"春雨感旧寄兄弟并呈伯姊","清末近现代初","沈尹默","醉梦腾腾有此身，朝糜一呷便忘贫。春风澹宕能容我，夜雨萧疏更忆人。花事几编棠社草，马鞭十里柳堤尘。如今双鬓犹堪在，攀竹烹茶一怆神。"
"今日不乐拉杂为此","清末近现代初","沈尹默","今日不乐复何喜，风雨沉沉动江水。越台云物望中断，吴苑莺花尘底死。去年城头乌夜啼，坐中有客念愁凄。今年乌飞夜将旦，东方大星光灿灿。星光忽堕酒光紫，杯酒英雄数谁子？屋头老树纷披离，百年彊干无丑枝。拗枝作箸食不下，弹剑长歌泪如泻。"
"题曼殊画册 其一","清末近现代初","沈尹默","卖酒炉边春已归，春归无奈酒人稀。剩看一卷萧疏画，合化荒江烟雨飞。"
"题曼殊画册 其二","清末近现代初","沈尹默","脱下袈裟有泪痕，旧游无处不伤神。何堪重把诗僧眼，来认江湖画里人。"
"秋日杂诗 其一","清末近现代初","沈尹默","霜日普无精，晖晖动寒色。开轩延朝气，清露泫然入。中庭无草木，秋光胡由得。凉风在户牖，何时不相及。天时固鞧迫，人事待比饬。悠悠岁暮怀，感之百忧集。匪唯衣裳单，我民念食息。年少爱春华，历兹终嘿嘿。庄杀天地然，慨叹中肠直。何须酤美酒，浊醪犹足挹。黄菊以乐饥，相将葆贞德。"
"秋日杂诗 其二","清末近现代初","沈尹默","晨雀噪檐端，啁啾不能休。寄言谓晨雀，尔鸣将焉求？飘摇风雨急，何用事绸缪。八表俨同昏，日月固不周。兹乃天攸为，要非人可谋。浮沉匪我愿，避世资车舟。羡尔健两翼，倏忽任所游。寥廓讵不远，罻罗安足仇。世途多荆棘，人禽共一忧。寄言谓晨雀，尔鸣将焉求！"
"赴宴夜归闻雁","清末近现代初","沈尹默","风霜一雁叫，灯火几人归。独倚高楼望，繁星忽满衣。难将歌吹遣，端与性情违。此际嗟生事，高吟未免饥。"
"棠社坐雨同兄弟作","清末近现代初","沈尹默","乱雨沉春色，寒风转故丛。翛然兰蕙意，尘世百无功。四海有兄弟，十年几雁鸿。沧浪天未喻，尊酒念何穷！"
"谒墓","清末近现代初","沈尹默","涉世风波急，平流渡亦难。室家尚南北，骨肉足悲欢。鹃血三年碧，松涛二月寒。墓门今日誓，生死一儒冠。"
"春夜漫兴","清末近现代初","沈尹默","柳昏花暝愁风雨，二月馀寒在画屏。独夜高楼春思迥，转灯出户见春星。"
"杂感     （八首） 其一","清末近现代初","沈尹默","洪濛辟宇合，太古崇二皇。遂令构治乱，君臣紊天常。仁哉混沌氏，七窍以凿伤。圣哲终何营？跬步嗟迷阳。"
"杂感     （八首） 其二","清末近现代初","沈尹默","董生佐武皇，六经日月悬。自从仓沮来，事象穷其玄。啾啾鬼神泣，忧患何时蠲？毁书坑儒生，远矣嬴政贤。"
"杂感     （八首） 其三","清末近现代初","沈尹默","日月丽中天，众星安在哉？元经接获麟，藐尔王佐才。被发祭郊野，名山望君来。怀生知顺则，经纶布九垓。"
"杂感     （八首） 其四","清末近现代初","沈尹默","伐国不肯言，寂寞扬子云。渊渊陶彭泽，曾无代禅文。明哲古所希，危行寄人群。饮酒复饮酒，侵晨达日曛。"
"杂感     （八首） 其五","清末近现代初","沈尹默","求仙复何许？云在三神山。海风引舟去，望见三青鸾。饵术不获年，持斋使人鳏。寄谢尘世人，长醉保朱颜。"
"杂感     （八首） 其六","清末近现代初","沈尹默","壮士梦田猎，射虎南山头。朝来泪盈握，功实不相侔。宝剑为我友，黄金为我仇。骏足轻万里，羁绊将何求？"
"杂感     （八首） 其七","清末近现代初","沈尹默","憧憧出门去，黄埃杂车马。相逢大道傍，谁肯为我下？仰天招白云，御我之旷野。呦呦麋鹿音，和者一何寡！"
"杂感     （八首） 其八","清末近现代初","沈尹默","朝日射棂槛，暮雨洒床帷。圜道绝偏私，无喜复何悲！揽镜对形影，还问子为谁？当身本无物，焉知有是非。"
"泛舟至孤山作","清末近现代初","沈尹默","平波荡轻舟，徐风散烦襟。孤山在人境，避俗暂幽寻。迭嶂挂微阳，澄湖渺且深。昔时充隐地，梅花成故林。高人不可见，空谷叹遗音。举世无伯牙，谁为写瑶琴？长啸感玄鹤，逌然江海心。"
"题灵峰寺补梅庵 其一","清末近现代初","沈尹默","凌虚靡劲翮，逍遥陜八荒。霜雪交四序，冥色生高堂。坐阅尘世人，忧艰竞侯王。渊渊山水理，于兹异炎凉。诛茅媚穹谷，怀哉此周行。高名今见殉，寂寞岂其常。沈沦既不易，萌志即高翔。"
"题灵峰寺补梅庵 其二","清末近现代初","沈尹默","昔闻市朝隐，今见丘山性。循隙遵荒途，服御迫从政。高怀缅前修，倞志崇逸行。灵峰何年辟，山寺弥幽夐。故老厌喧嚣，颇言寄觞咏。风雪满天地，不踏孤山径。寒葩岂终荣，根枯随岁竟。三椽写新构，百树复前盛。障岩修竹密，凿土方池净。惬心在寓目，苍翠深相映。栖止爱长夏，非必悦冬令。沈冥契妙理，世缘绝将迎。幽籁发清虚，知情信予圣。"
"题灵峰寺补梅庵 其三","清末近现代初","沈尹默","少欲决世网，叔季郁忧心。嘉遁讵不念，岁月坐浮沉。淹留力事蓄，尘秽愧书琴。乡邦佳山水，及兹颇幽寻。出意埃壒内，微尚感苔岑。清赏寄高咏，逸情美薄斟。仁德乐崇峻，林峦理致深。岂要适俗韵，烟霞饷知音。嘒嘒新蝉响，冥冥灌木阴。良候伊可怀，当风愿投簪。"
"久雨","清末近现代初","沈尹默","平生飞动意，何事在蒿莱？欲尽深尊酒，终惭贤圣才。浮云犹蔽日，久雨不闻雷。日夜长江水，遥从万里来。"
"题刘三黄叶楼","清末近现代初","沈尹默","眼中黄落尽雕年，独上高楼海气寒。从古诗人爱秋色，斜阳鸦影一凭栏。"
"秋日湖上呈莲士紫封师愚","清末近现代初","沈尹默","尊酒休辞尽，相逢意兴宽。湖山随地美，歌舞叹才难。临水秋生眼，餐英露在肝。只应将此意，珍重岁时寒。"
"破晓民国元年","清末近现代初","沈尹默","破晓闻清角，翻飞叶满林。风尘千里目，霜露九秋心。涉世应多故，哀时方自今。卧龙去已久，忧思一何深！"
"二月廿三日作","清末近现代初","沈尹默","鸿雁南回有报书，已拚魂梦落江湖。花枝照眼愁多少，春色还人事有无？尘世况逢兵火急，中年争耐旅情孤。御河冰泮微波绿，如此风光旧帝都。"
"旧公主宅杨花","清末近现代初","沈尹默","景阳钟断散栖鸦，积雪飞残更作花。莫向东风怨飘泊，春来双燕入谁家？"
"咏史 其一","清末近现代初","沈尹默","上寿仪成日未醺，殿庭光景自凌云。绣衣群帅新开府，绵蕞诸生久策勋。胆落竟无温御史，心惊犹有李将军。名驹漫许夸千里，手诏当时纪汉文。"
"咏史 其二","清末近现代初","沈尹默","尧鹤犹能语岁寒，九华新殿聚衣冠。灵光五畤开三辅，雪色平阳接上兰。已见扫门除内史，几闻襆被出郎官。天关荡荡天衢阔，细马高车著意看。"
"文儒咏 司马相如","清末近现代初","沈尹默","长卿工谢病，一坐倒金樽。知音在新寡，琴心春以温。孰云佣保贱，牛酒献当门。时无杨狗监，终负卓王孙。"
"文儒咏 建安七子","清末近现代初","沈尹默","济济罗诸彦，明时信康哉。南皮乐高会，西园良夜开。绸缪结君心，自竭理无乖。不睹桢与干，谁论邺宫材？"
"文儒咏 颜延之","清末近现代初","沈尹默","官阶何足论，太守犹步兵。时既失斟酌，怨愤亦殊情。旨酒信无功，新诗厉金声。异彼竹林咏，不及山王名。"
"文儒咏 温子升","清末近现代初","沈尹默","伊人实北秀，在璞媲楚玉。不作侯山碑，谁知马坊辱？德素敷文表，深情蕴终曲。虚惭食弊襦，终饿晋阳狱。"
"文儒咏 刘昼","清末近现代初","沈尹默","刘生赋六合，才识自惊众。郦李不蔽贤，魏邢何多讽。干君敷帝道，除令志神梦。堪嗟时不济，鬼语时矜重。"
"京中春日有作 其一","清末近现代初","沈尹默","紫陌春雷走钿车，柳阴深锁馆陶家。人间瑶草难为佩，天上琼枝尽作花。有酒终浇赵州土，多金惟买越溪纱。昔人行乐今人笑，玉树流光起暮霞。"
"京中春日有作 其二","清末近现代初","沈尹默","草色云容今古同，春情似絮惹晴空。千株苑树有新绿，十里宫墙无故红。金策赐秦成已事，连城输赵定谁功？无人解作援笳者，入塞愁声倚晚风。"
"出游见落花有感 其一","清末近现代初","沈尹默","高柳参差云影低，几家楼阁望中迷。房蜂分户成新蜜，檐燕营巢堕旧泥。有恨风飘花艳艳，无言人去草萋萋。春情如此谁关得？箫鼓才停日又西。"
"出游见落花有感 其二","清末近现代初","沈尹默","柳棉薄薄怨春迟，深院棠梨已满枝。蜂蝶自忙花自落，更无人赏未开时。"
"题《樊川集》","清末近现代初","沈尹默","工部文章惊海内，司勋健者合登坛。玉韬金版谁能说？虎脊龙文试与看。珠箔长悬明月去，佳人易得此才难。何当更向扬州路，借得千金拾古欢。"
"颐和园","清末近现代初","沈尹默","游人踯躅大堤旁，旧日昆明绿未央。黄竹应能忆王母，金牛还解说高皇。海空楼橹销兵气，人去亭台峙夕阳。七国三边忧不到，宸游真不系兴亡。"
"有感","清末近现代初","沈尹默","风暖名园斗绮罗，偶来燕赵为闻歌。溶溶流水情无尽，片片飞花意若何？精卫应愁东海阔，杜鹃仍伴一春过。中年哀乐俱难遣，未怪人间鬓易皤。"
"争信一首","清末近现代初","沈尹默","彩凤回翔一枕中，碧霞隐隐起朱栊。灯飘兰烬朝疑雾，帘戛花钩夜有风。扇影初闲香乍断，珠光不定意何穷！瑶宫贝阙三山远，争信微波语可通。"
"珠馆一首，用义山碧瓦韵","清末近现代初","沈尹默","海气开珠馆，云光散绮寮。粉多捎蝶翅，香重压蜂腰。即席才犹艳，怀人感未销。帘须犀角押，炉倩麝脐烧。车走明灯市，船通暗柳桥。曲房棋欲罢，良夜瑟仍调。彩凤飞难定，青禽去自遥。离情和雨断，幽恨共风飘。故阁明珠网，新妆耀翠翘。他年未经意，虚遣见娇娆。"
"读《北史 儒林传》  （二首）","清末近现代初","沈尹默","天水违行语岂虚，小人君子竟何如？不妨梦里看星坠，只恐人间有谤书。"
"读《北史 儒林传》  （二首） 其二","清末近现代初","沈尹默","能说讹文八十宗，居然郑学号明通。今人何事输儒雅，吹笛弹筝恨未工。"
"咏怀   （五首） 其一","清末近现代初","沈尹默","吉人非自吉，贤士竟谁贤。黪黩风尘里，冥漠罂槽前。物情著未兆，人意轻未然。不值永嘉末，宁思正始年！"
"咏怀   （五首） 其二","清末近现代初","沈尹默","新沐宜振衣，新浴必弹冠。如何芳洁性，举世见其难。郁郁青云路，由来非一端。桃李熙春阳，松柏生夏寒。谁将两种意，取并一朝看。"
"咏怀   （五首） 其三","清末近现代初","沈尹默","天心既不愦，人心亦不危。纷纭惊白昼，千古势如斯。歌哭川原改，俯仰市朝非。不作远游想，悲哉怀采薇。"
"咏怀   （五首） 其四","清末近现代初","沈尹默","世俗爱朝荣，古人玩芳草。朝荣零露前，芳草天涯道。时序暗已移，鶗鴂鸣非早。安得神仙人，令我颜色好。石室与瑶池，寂寞三青鸟。人生竟何待，所忧不速老。"
"咏怀   （五首） 其五","清末近现代初","沈尹默","龙性固矫矫，鹤翼亦翩翩。孰知网罗密，仰视无青天。伊人逝焉如，纵横陌与阡。宁闻穷鸟赋，续造疾邪篇。"
"读《晋书 陆云传》有作","清末近现代初","沈尹默","渊渊王辅嗣，弱冠尚玄虚。解老既洞鉴，学易亦超摅。若人忽云殁，斯道归丘墟。百年得陆生，精契遥相符。酬酢通神明，幽显道不殊。迷途吾不叹，所叹失其居。空令百世后，游想在遗书。"
"拟古","清末近现代初","沈尹默","念彼巢林鸟，嘤嘤复何为？托迹人群里，离群良可悲。接交自密迩，君子淡相期。至性非骨肉，世事多危疑。在昔管鲍交，何能无所欺。久久精诚著，道义犹未亏。"
"答季刚（四首录二） 其一","清末近现代初","沈尹默","天心民意本难明，物我相看岂有情。多少东山携妓客，何曾挥涕为苍生！"
"答季刚（四首录二） 其二","清末近现代初","沈尹默","凛凛寒冰意自伤，由来才命恐相妨。山阳一赋千秋恨，不比寻常话断肠。"
"中央公园小游偶占（四首录二） 其一","清末近现代初","沈尹默","闲中风味爱诗家，乞取新荷为煮茶。一碗清香清澈骨，始知荷叶胜荷花。"
"中央公园小游偶占（四首录二） 其二","清末近现代初","沈尹默","疏林灯火接遥星，风送游人笑语声。清露渐多知夜久，花间犹自有人行。"
"刘三来言子谷死矣","清末近现代初","沈尹默","君言子谷死，我闻情恻恻。满坐谈笑人，一时皆太息。平生殊可怜，痴黠人莫识。既不游方外，亦不拘绳墨。任性以行游，关心惟食色。大嚼酒案旁，呆坐歌筵侧。寻常觉无用，当此见风力。十年春申楼，一饱犹能忆。于今八宝饭，和尚吃不得。"
"读子谷遗稿感题 其一","清末近现代初","沈尹默","四海飘零定夙因，青山绿水最情亲。袈裟满渍红樱泪，爱国何如爱美人！"
"读子谷遗稿感题 其二","清末近现代初","沈尹默","读君遗画更遗诗，真抵相逢话别离。红叶满山秋色好，莫教传语女郎知。"
"追赋旧岁观夜樱","清末近现代初","沈尹默","东风吹我出门去，草绿莺啼日易斜。可惜当筵少杨柳，春光浪属夜樱花。"
"病中过重九，因忆十年前九日卧病湖州，有“九日风烟淡不收”之作，偶成一首","清末近现代初","沈尹默","难禁白酒薄于水，可要黄花贵似金。一例风烟重九日，十年前事此时心。"
"偶有忆","清末近现代初","沈尹默","欢乐难长愁复短，玉簪花尽已无秋。而今池畔凄清月，莫向人间照别愁。"
"闻雷峰塔倾坏","清末近现代初","沈尹默","梧叶披离荷叶乾，西风吹梦过江干。斜阳古寺西湖路，无复嵚奇老衲看。"
"犹有","清末近现代初","沈尹默","叶下高梧一夜霜，薄阴经冷过重阳。秋光淡到无寻处，犹有葵花映日黄。"
"晚晴","清末近现代初","沈尹默","木落天高气最清，小庭幽处转通明。凭谁描取西风色？红蓼疏花倚晚晴。"
"秋忆","清末近现代初","沈尹默","炒栗香中秋已深，高秋能有几登临？西京红叶南山桂，并作闲窗坐忆心。"
"共云君闲话  （二首） 其一","清末近现代初","沈尹默","淡淡秋阴薄似罗，美人蕉好莫嫌多。西风几日闲庭院，不见枝头袅女萝。"
"共云君闲话  （二首） 其二","清末近现代初","沈尹默","篱落荒寒色渐工，小庭疏树意无穷。葵花惯作高秋格，不学红蕉烂漫红。"
"秋情","清末近现代初","沈尹默","秋情澹澹菊花天，白蓼黄葵各自妍。风细日斜闲伫立，霜红吟堕暮鸦前。"
"红蕉","清末近现代初","沈尹默","往日人情向黄菊，今年秋色属红蕉。人情秋色长堪在，月下风前慰寂寥。"
"莫漫","清末近现代初","沈尹默","莫漫将心拟塞鸿，南天尽被战云封。可堪月冷霜清夜，坐听严城几杵钟。"
"杂感（七首录二）","清末近现代初","沈尹默","金碧东南伤烂漫，烟尘北地苦凄凉。春风迟到花迟发，犹是人间草树香。"
"杂感（七首录二） 其二","清末近现代初","沈尹默","无尽生中有尽身，定于何处證前因？一溪春水悠然去，遍照人间现在人。"
"晓起","清末近现代初","沈尹默","叶重花低晓露漙，枝梢春尽有微寒。珠珠恰似离人泪，莫当宵来雨点看。"
"会得","清末近现代初","沈尹默","檐树绿张风定后，屏花红暗雨来时。诗中会得闲生理，说与旁人自不知。"
"秋明室杂诗（五十二首录三十） 其一","清末近现代初","沈尹默","读书无近功，浸淫义乃见。简编三绝韦，意精易可赞。轻浮矜一知，文字黠者衒。安足致世用，遂为世所贱。有书如无书，识者同一叹。束书更不观，事功方炳焕。"
"秋明室杂诗（五十二首录三十） 其二","清末近现代初","沈尹默","寒冻与暑铄，困人人鲜怒。小苦至大顺，天道行之素。时令即有乖，终必复常度。是以民信天，于天无所忤。虽死而无怨，文王法天故。"
"秋明室杂诗（五十二首录三十） 其三","清末近现代初","沈尹默","老马嘶故枥，残蝉咽柳条。安得复嘒嘒，犹自思萧萧。异形有同心，百感共一遭。气结不能言，万里寒刁骚。"
"秋明室杂诗（五十二首录三十） 其四","清末近现代初","沈尹默","处世既非易，自处良复难。日旰不甘食，披衣起夜阑。皇皇欲何补？时逝力亦殚。古来贤达人，引酒强自宽。老松卧云壑，萧瑟生风湍。"
"秋明室杂诗（五十二首录三十） 其五","清末近现代初","沈尹默","宋固有南北，唐亦分三四。六朝与两汉，杂然竞鼓吹。其实实诗论，止一非有二。一言以蔽之，托兴以言志。所贵无邪思，浅深随文字。合作自有人，未因时代异。"
"秋明室杂诗（五十二首录三十） 其六","清末近现代初","沈尹默","少读涪翁诗，每发下士笑。晚学差有味，犹愧未闻道。寥寥千载间，斯人惜怀抱。森泓不可言，悲深知语妙。"
"秋明室杂诗（五十二首录三十） 其七","清末近现代初","沈尹默","一念生参差，万端付怠惰。腾腾十二时，并作一日过。连山屹不移，澄江净莫唾。相看不相涉，眯目飞尘堁。礼乐在衣食，道义出冻饿。为己抑为人，兼独两无那。昔嘲夷齐阵，今遂无一个。此辈诚清流，旋供浊流涴。彼哉求田人，亦就床下卧。"
"秋明室杂诗（五十二首录三十） 其八","清末近现代初","沈尹默","光辉烂朱阁，摩天插云里。平陆忽掀簸，墙宇倾欲圯。阁上戏明琼，酣嬉谁家子？翻翻巢幕燕，火炎无全理。谁无骨肉爱，愤然挟之起。独醒众已醉，宁故别人己。推枕起徬徨，世事何遽尔！"
"秋明室杂诗（五十二首录三十） 其九","清末近现代初","沈尹默","吾生诚苦晚，纷然欣多遇。瞻前非一新，察往非一故。损益今攸为，因革古所具。只此斟酌间，遂成当世务。向来注六经，安知无谬误？圣贤蓄德音，读者在章句。"
"秋明室杂诗（五十二首录三十） 其十","清末近现代初","沈尹默","世情得失间，蹙蹙靡所便。达人解其会，作《易》写忧患。日月昭明示，阴阳复幽赞。理静无悬殊，迹动有异变。易简得要约，三《易》还一贯。远说固莫穷，近察察可见。无为心眼役，离经成虚玩。"
"秋明室杂诗（五十二首录三十） 其十一","清末近现代初","沈尹默","黄流接混茫，浩浩下泥沙。九曲如有让，千里谁能遮？怀哉利济功，漂溺复无涯。始以一线源，纳彼万派差。不息成其大，感之长咨嗟！"
"秋明室杂诗（五十二首录三十） 其十二","清末近现代初","沈尹默","风吹庭前树，不复分昨今。花花更新朵，叶叶生旧阴。月照堂上樽，何由别浅深。朱颜映潋滟，华发看侵寻。泠泠七弦琴，寥寥万古心。一弹再三叹，持此感知音。"
"秋明室杂诗（五十二首录三十） 其十三","清末近现代初","沈尹默","灼灼鸡冠花，昂然当阶前。凉飙翻岂动，秋阳曜更妍。泯彼开落迹，无为图画传。杂之百卉间，所立卓不偏。向来绝品题，此事或当贤。"
"秋明室杂诗（五十二首录三十） 其十四","清末近现代初","沈尹默","小草守本根，而不殉世情。庭野无二致，古今同一荣。每被秋霜杀，还共春阳生。践踏随所遭，俯仰岂不平！寻常乃如此，松柏有高名。"
"秋明室杂诗（五十二首录三十） 其十五","清末近现代初","沈尹默","团枝非一实，连林非一花。风翻明胜锦，霜垂烂若霞。狂蜂不禁入，好鸟还思家。正为色味来，此事堪咨嗟！"
"秋明室杂诗（五十二首录三十） 其十六","清末近现代初","沈尹默","渊明但饮酒，诗成倩人书。既书还阁置，所怀良已舒。翻从千载下，津津味其馀。好鸟鸣林间，枝条仍扶疏。三复当日言，不乐复何如！"
"秋明室杂诗（五十二首录三十） 其十七","清末近现代初","沈尹默","人生忧患间，非病即惊老。神意固有馀，形骸难久好。白日去堂堂，悲叹迹如扫。赴此百年期，终须一日保。"
"秋明室杂诗（五十二首录三十） 其十八","清末近现代初","沈尹默","霜风惊草木，叶落还归根。流水赴大壑，不复顾其源。此自何得丧，百虑煎精魂。悠游可卒岁，世事难具论。"
"秋明室杂诗（五十二首录三十） 其十九","清末近现代初","沈尹默","西风飘落叶，哀蝉噤无声。严霜杀百草，唧唧寒螀鸣。岂不感气候，而能持素情。微物有如此，因之念平生。"
"秋明室杂诗（五十二首录三十） 其二十","清末近现代初","沈尹默","风前芙蓉花，既开卷始落。霜下黄金英，枝头乾灼灼。春红岂不好，分飞意落漠。生死还相保，感念平生约。"
"秋明室杂诗（五十二首录三十） 其二十一","清末近现代初","沈尹默","夜雨怨巴山，巴山那得知！巴山常夜雨，未异从来时。悠悠古人心，沈沈今日思。且莫论古今，但咏西窗诗。"
"秋明室杂诗（五十二首录三十） 其二十二","清末近现代初","沈尹默","喔喔鸡相和，闻知非恶声。细雨洒灯前，夜窗殊未明。万里有同心，千载无异情。感兹不能寝，起坐何由平！"
"秋明室杂诗（五十二首录三十） 其二十三","清末近现代初","沈尹默","蜀道最崎岖，难于上青天。气流有波折，御风善泠然。涉滩更陟岭，动成溺与颠。有迹终可辨，世路谁能便？心兵久已起，谈笑方樽前。"
"秋明室杂诗（五十二首录三十） 其二十四","清末近现代初","沈尹默","绮窗紫霞怀，王母妙颜开。谁能轻万里，一上昆崙来！蟠桃满玄圃，圆月临瑶台。似闻天上乐，还为人间哀。长谣思周穆，当时亦费才。"
"秋明室杂诗（五十二首录三十） 其二十五","清末近现代初","沈尹默","至动叹逝水，至静仰高山。山水各动静，人意参其间。俨若握枢机，息息遂相关。一身备万物，行之宁匪艰！"
"秋明室杂诗（五十二首录三十） 其二十六","清末近现代初","沈尹默","江北望江南，迢迢俨千里。江南隔江北，盈盈但一水。将心托明月，并入流波里。流波青天色，夜夜情无已。一任往来风，吹波连岸起。岸上依楼人，脉脉当会此。"
"秋明室杂诗（五十二首录三十） 其二十七","清末近现代初","沈尹默","斯人非圣贤，差失孰能免。观过可知仁，是非难骤辨。贻害固在恶，败绩或因善。流弊每易滋，安得不加勉！"
"秋明室杂诗（五十二首录三十） 其二十八","清末近现代初","沈尹默","中夜弹鸣琴，阮公起徘徊。无夕不饮酒，陶令胡为哉？一灯照暗室，五字蕴奇才。今情殊未已，古意却渐回。持此一卷书，叩彼千载怀。佳城闭已久，郁郁谁为开？"
"秋明室杂诗（五十二首录三十） 其二十九","清末近现代初","沈尹默","多难历诈虞，鸟兽可以群。礼法日以疏，野性日以亲。未要返三古，正尔任其真。世间事文字，辨析方斤斤。"
"秋明室杂诗（五十二首录三十） 其三十","清末近现代初","沈尹默","循发视所亲，终焉墨而止。正以无言词，弥复有情理。苍黄随所染，荣辱一弹指。天人将何由，唯当尽在己。"
"望江南","清末近现代初","沈尹默","秋雨后，幽绝海棠时。一水盈盈帘未卷，相逢嗔喜费人思。密意不曾知。兰烬落，香麝散霏微。道是晓风吹梦断，分明月色映罗帏。此境太凄迷。"
"菩萨蛮","清末近现代初","沈尹默","新词岁岁题纨扇。银河夜夜当窗见。冰簟卧黄昏。秋心那许温。竹桃开已久。绿雨欺红瘦。凉意逐秋飞。秋归人未归。"
"清平乐 其一","清末近现代初","沈尹默","尘怀中酒。清梦都吟瘦。离绪西来销尽否。岳色河声依旧。两行宫柳鸣蝉。鞭丝界破苍烟。淡淡斜阳疏雨，秋情犹记当年。"
"清平乐 其二","清末近现代初","沈尹默","灞陵风色。柳眼欺人白。随处相逢随处别。梦断吴江烟月。门前一带长桥。隔花何处吹箫。尽有送人双泪，廿年流尽江潮。"
"采桑子","清末近现代初","沈尹默","嬉春记得年时事，宝马春游。散尽春愁。燕语春风满画楼。木樨香里秋声老，阁了兰舟。嫩约还休。筝雁凄零不自由。"
"风入松 瓶荷","清末近现代初","沈尹默","水风多处立娉婷。暗叶簇花明。画桡过尽浑无影，荡红芳鸳梦曾醒。凉满水晶宫阙，帘衣一夜秋生。寒浆素绠汲金瓶。供养水云轻。未开先自愁摇落，有空房冷露香凝。三十六陂何处，一屏凉月无声。"
"好事近 伤秋蝶","清末近现代初","沈尹默","孤馆雨初收，风瘦蝶飞无力。何事寻芳来晚，只荒荒秋色。庄生梦境是邪非，底处问消息。消受一生花里，早香尘凝碧。"
"阮郎归 新春寄弟","清末近现代初","沈尹默","明霞一桁斗帘新。熏炉通昼温。蛛丝香罥去年尘。花枝犹未贫。天末感，病中身。何堪酒入唇。花前长忆远游人。裁诗报早春。"
"浣溪沙","清末近现代初","沈尹默","春恨年时没处寻。一春情比一春深。开帘独坐怕春阴。醒醉两般无好计，等闲消息待青禽。寒香数点故人心。"
"玉楼春 其一","清末近现代初","沈尹默","苔阶深处无人到。中酒独来情绪少。春痕满地落梅多，踏遍青青池畔草。看花岁岁伤怀抱。飞燕未归花事早。更寻高处倚危阑，闲看垂杨风里老。"
"玉楼春 其二","清末近现代初","沈尹默","炉烟枉被风吹断。舞袖年时空便旋。敛眉深坐不逢人，咫尺屏山犹自远。高楼暗锁垂杨苑。夜雨初晴寒尚酽。银缸如月照无眠，何处愁来从未见。"
"阮郎归","清末近现代初","沈尹默","绿窗掩梦尽无聊。幽兰香息饶。十年影事忽如潮。芳魂影外招。晴不定，是花朝。春寒故故骄。青山埋恨路迢遥。无人吹玉箫。"
"浣溪沙 其一","清末近现代初","沈尹默","开到桃花爱薄晴。溪桥流水夜来生。掠波双燕尽逢迎。又是一年春意思，不堪几日酒心情。朝来笼被听新莺。"
"浣溪沙 其二","清末近现代初","沈尹默","睡起心情懒不禁。最无聊赖是莺声。采香径里唤人行。却忆去年今日事，绿杨风暖坐春城。淡烟芳草又清明。"
"浣溪沙 其三","清末近现代初","沈尹默","春恨来时理玉箫。画楼烟罨柳条条。不堪独上望舟桥。依旧春山含笑靥，无花无酒也魂销。此情如梦复如潮。"
"蝶恋花 其一","清末近现代初","沈尹默","小苑独来莺语后。草绿和烟，衬出花红瘦。帘幕阴阴人去久。彩绳芳树都依旧。柳絮飞残曾见否。愁雨愁风，何事今番又。春恨恹恹成病酒。那堪芳序年年有。"
"蝶恋花 其二","清末近现代初","沈尹默","百二韶光今几许。燕子来时，那识春情苦。拈遍落红无一语。小楼受尽风和雨。过眼游丝纷万缕。蓦地牵愁，知向谁边去。千古伤心人不数。断肠枉说江南路。"
"采桑子","清末近现代初","沈尹默","闲情一例难抛却，临水登山。今日何年。宿醉犹浓欲昼眠。楼台歌管声都咽，无语愁边。燕子帘前。蹴遍弹愁五十弦。"
"浣溪沙 其一","清末近现代初","沈尹默","吟尽春愁梦乍醒。无聊尘土有涯生。争教微尚不关情。酒后风怀花落拓，眼中人事蝶将迎。行云流水本无声。"
"浣溪沙 其二","清末近现代初","沈尹默","梦断楼台望转深。一春烟锁到而今。檐前依约堕青禽。飞过画帘留不住，杨花飘泊总无心。伤春人却在帘阴。"
"浣溪沙 其三 中秋夜雨拈此写怨","清末近现代初","沈尹默","十二阑干十二楼。玉栊瑶簟一时秋。雨丝漠漠恨难收。楼外灯光清比月，阑边心事细于愁。哀蝉落叶此生休。"
"哭熊味根烈士 其一","清末近现代初","柳亚子","抉目悬门大可伤，头颅万里走沙场。芳兰自为当门忌，广柳谁能复壁藏。贯日白虹天黯淡，授书黄石事荒唐。家居苦被纤儿坏，化鹤归时更断肠。"
"哭熊味根烈士 其二","清末近现代初","柳亚子","寿春倡义闻天下，今日淮南大有人。辽海烽烟多故鬼，皖江风雨泣遗民。辍耕陈胜思张楚，函首于期竟入秦。莫问虹桥旧时月，衣冠梅岭也成尘。"
"消息一首为春航作","清末近现代初","柳亚子","消息无从托雁雏，似闻一舸下姑苏。馆娃宫里春如梦，响屧廊前草半芜。牛女含愁迟碧漠，鲛人含泪坠红珠。为谁漂泊浑难解，莫问沾泥絮有无。"
"哭伯先 其一","清末近现代初","柳亚子","宇宙空垂诸葛名，不留谢傅为苍生。义公已殉平陵曲，姬发难寻牧野盟。南国岂应销霸业，中原从此坏长城。魂归近接黄花冢，铁马金戈夜夜声。"
"哭伯先 其二","清末近现代初","柳亚子","寻常巷陌奈君何，忍唱尊前青兕歌。海岛田横心自壮，天门陶侃翼空摩。千秋北府兵无敌，一水南徐夜有波。何日黄龙奠杯酒，髑髅饮器发横拖。"
"哭周实丹烈士","清末近现代初","柳亚子","龙性堪怜未易驯，淮南秋老桂先焚。三年讵忍埋苌叔，一语无端死伯仁。嚼血梦中犹骂贼，行吟江上苦思君。新亭风景今非故，遗恨悬知目尚瞋。"
"送楚伧北伐 其一","清末近现代初","柳亚子","投笔从戎信可儿，儒冠误我不胜悲。中原胡马横行日，大陆潜龙起蛰时。百粤河山秦郡县，三吴子弟汉旌旗。茫茫此日难为别，侑醉且拚酒一卮。"
"送楚伧北伐 其二","清末近现代初","柳亚子","青兕文场旧霸才，登坛曾敌万人来。图南此日联镳返，逐北他时奏凯回。灯影钗光迷扑朔，矛炊剑淅莫迟徊。伫看直捣黄龙日，拂袖归来再举杯。"
"感事","清末近现代初","柳亚子","龙虎风云大地秋，酸儒自判此生休。功名自昔羞屠狗，人物于今笑沐猴。痛笑贾生愁赋鵩，飘零王粲漫依刘。不如归去分湖好，烟水能容一钓舟。"
"送秋叶归闽次留别韵","清末近现代初","柳亚子","一士不得志，忧烦天地同。归心湖海壮，灵想鬼神通。樊哙犹屠狗，荆卿未化虹。送君无别物，红泪洒春风。"
"送铁崖归蜀","清末近现代初","柳亚子","共说此间乐，况闻蜀道难。如何万里路，漂泊一身还。世乱何时定，才高自古叹。一江春水涨，别泪洒漫漫。"
"送蜕庵先生赴燕市 其一","清末近现代初","柳亚子","湖海萍踪几十年，灵光鲁殿独岿然。忘年我自惭无状，好士君真有夙缘。垂老终偿精卫志，破家谁忆子文贤。蒲轮束帛徒虚语，珍重黄尘漫著鞭。"
"送蜕庵先生赴燕市 其二","清末近现代初","柳亚子","青衫白发泪痕频，跌宕名场旧酒人。阳羡买田苏玉局，沅湘去国屈灵均。东风已惧嬉春晚，南浦何堪饯别新。此去长途千万里，燕云吴树奈伤神。"
"哭宋遁初烈士","清末近现代初","柳亚子","忽复吞聋哭，苍凉到九原。斯人如此死，吾党复何言。危论天应忌，神奸世所尊。来岑今已矣，努力殄公孙！"
"三哀诗 其一","清末近现代初","柳亚子","磊落宁居士，长吟诗百篇。未罹专制劫，终死共和年。骂座狂堪掬，名山集未传。头颅付黄祖，此意问谁怜。"
"三哀诗 其二","清末近现代初","柳亚子","陈生吾畏友，慷慨重恩仇。未溅生王血，先糜死士头。填波精卫意，回日鲁阳谋。辛苦终无补，萧萧易水秋。"
"三哀诗 其三","清末近现代初","柳亚子","大雅杨夫子，惊闻赴北邙。朝衣斩东市，一日尽三良。有弟怀沙死，慈闱两鬓霜。九原倘相见，家国倍堪伤。"
"重过杏花楼感悼亚云蜕庵两亡友","清末近现代初","柳亚子","梁园才调咽悲笳，湖海人亡泪如麻。春雨杏花零落尽，黄公垆畔忍回车。"
"论诗六绝句 其一","清末近现代初","柳亚子","少闻曲笔湘军志，老负虚名太史公。古色斑斓真意少，吾先无取是王翁。"
"论诗六绝句 其二","清末近现代初","柳亚子","郑陈枯寂无生趣，樊易淫哇乱正声。一笑嗣宗广武语：而今竖子尽成名。"
"论诗六绝句 其三","清末近现代初","柳亚子","一卷生吞杜老诗，圣人伎俩只如斯。兰陵学术传秦相，难免陶家一蟹讥。"
"论诗六绝句 其四","清末近现代初","柳亚子","浙西一老自嵯峨，门下诗人亦未讹。祗是魏收轻蛱蝶，佳人做贼奈卿何。"
"论诗六绝句 其五","清末近现代初","柳亚子","时流竞说黄公度，英气终输仓海君。战血台澎心未死，寒笳残角海东云。"
"论诗六绝句 其六","清末近现代初","柳亚子","快心一叙见琴南，闽海诗豪林述庵。老凤飞升雏凤健，龙门家事有迁谈。"
"消寒一绝","清末近现代初","柳亚子","袁安高卧太寒酸，党尉羊羔末尽欢。愿得健儿三百万，咸阳一炬作消寒。"
"哭龚铁铮烈士","清末近现代初","柳亚子","屠肠侪聂政，把袖失荆卿。成败空天问，精诚贯日明。哭君今夕泪，知我旧时情。衡岳荒荒峙，湘波怒岂平。"
"咏史四首 其一","清末近现代初","柳亚子","亡秦三户大王风，竖子无端误乃公。自昔域中无姓字，于今林下有英雄。牧羊楚帝原无赖，烹狗齐王岂善终。万里归元谁最惨，北胡南越两途穷。"
"咏史四首 其二","清末近现代初","柳亚子","赣水东流启杀机，谁教右袒误戎衣。淮阴举足关轻重，叔宝何心混是非。助纣廉来原可杀，安刘平勃讵能希。可怜半壁东南劫，十万青磷带血飞。"
"咏史四首 其三","清末近现代初","柳亚子","纳上归朝万事休，降王执梃复何尤。君臣谊重兼儿女，婚媾情深岂寇仇。谁遣白旄迟薄伐，转敦丹穴误旁求。中原此座真堪惜，大错匆匆铸六州。"
"咏史四首 其四","清末近现代初","柳亚子","守府孱王百不堪，奸人羽翼遍朝端。长蛇封豕唐藩镇，社鼠城狐汉宦官。父老捶心成绝望，贤豪袖手付旁观。罪言杜牧知何济，留当他年诗史看。"
"海上赠刘三 其一","清末近现代初","柳亚子","几年辛苦念刘三，握手重逢酒半酣。莫话邹阳当日事，双双红泪落江南。"
"海上赠刘三 其二","清末近现代初","柳亚子","齐梁乐府旧东平，郭解朱家侠气横。我亦恩仇心事涌，告君多恐未分明。"
"空言","清末近现代初","柳亚子","孔佛耶回付一嗤，空言淑世总非宜。能持主义融科学，独拜弥天马克斯。"
"题香凝夫人画幅选一","清末近现代初","柳亚子","国魂招得睡狮醒，绝技金闺妙铸形。应念双清楼上事，鬼雄长护此丹青。"
"哭恽代英五首选四 其一","清末近现代初","柳亚子","忽报恽生殉，凄然双泪流。人皆有一死，君已重千秋。苦行嗟谁及，雄文自此休。剧怜狐媚子，对汝亦颜羞。"
"哭恽代英五首选四 其二","清末近现代初","柳亚子","海上初相见，稠人千百中。世方怖河汉，我独识鸾龙。安石衣冠敝，臧洪意气雄。同时向女士，咄咄赌词锋。"
"哭恽代英五首选四 其三","清末近现代初","柳亚子","党论纷纭甚，西山莽寇氛。下聊鲁连矢，谕蜀子云文。我未当仁让，君尤劝进殷。伤心桑海后，难觅捉刀人。"
"哭恽代英五首选四 其四","清末近现代初","柳亚子","百粤重逢日，轩然起大波。我谋嗟不用，君意定如何。矢日盟犹在，回天事已讹。苍茫挥手别，生死两蹉跎。"
"新文坛杂咏十首选七 其一","清末近现代初","柳亚子","逐臭趋炎苦未休，能标叛帜即千秋。稽山一老终堪念，牛酪何人为汝谋。"
"新文坛杂咏十首选七 其二","清末近现代初","柳亚子","太原公子自无双，戎马经年气未降。甲骨青铜馀事耳，惊看造诣敌罗王。"
"新文坛杂咏十首选七 其三","清末近现代初","柳亚子","篝火狐鸣陈胜王，偶然点缀不寻常。流传人口虹和蚀，我意还输大泽乡。"
"新文坛杂咏十首选七 其四","清末近现代初","柳亚子","南国田郎绝代才，不阶尺土煽风雷。泣珠鲛女今何处，倘共诗人跃马来。"
"新文坛杂咏十首选七 其五","清末近现代初","柳亚子","痛史新翻鸭绿江，一篇短裤證行藏。郑娘薄命张娘殉，野祭诗成已断肠。"
"新文坛杂咏十首选七 其六","清末近现代初","柳亚子","苍头突起此奇兵，生小蛾眉气骨清。尽有雄文比茅盾，泉流汩汩地中行。"
"新文坛杂咏十首选七 其七","清末近现代初","柳亚子","光轮未转骨先糜，一语深悲倪焕之。愁见鬼雄来入梦，楚骚哀怨泣江蓠。"
"为香凝先生题画十首选三 其一","清末近现代初","柳亚子","漫向华亭叹式微，梅边石畔两忘机。同林旧侣休相妒，一羽冲天亦倦飞。"
"为香凝先生题画十首选三 其二","清末近现代初","柳亚子","九天双唳不胜寒，月地云阶惜羽翰。俯视尘寰转凄绝，何当翮海挽狂澜。"
"为香凝先生题画十首选三 其三","清末近现代初","柳亚子","得傍松梢鼠亦驯，孤花瘦石自嶙峋。义熙甲子今何世，敢拟羲皇以上人。"
"流亡杂诗六首选一","清末近现代初","柳亚子","一著迟先此局输，远猷能壮近谋疏。糜躯喋血吾何悔，终见铙歌入伪都。"
"感事两首选一","清末近现代初","柳亚子","锁钥高加索，名城血战场。三周华不注，一赋鲁灵光。民气终堪仗，天骄莫漫狂。元凶希特勒，会见汝崩亡。"
"十二月九日为陪都各界追悼昆明被难师生大会赋此书痛兼誓努力","清末近现代初","柳亚子","渝水天沉醉，滇京血怒流。丧心愤群丑，切齿誓同仇。民主功应奏，和平愿尚酬。英灵知未沫，扫荡旧神州。"
"一九四七年十月十八日自上海至香港机中口占四首选一","清末近现代初","柳亚子","风潮莽荡太平洋，旧地重来漫感伤。百万大军金鼓震，江淮河汉尽壶浆。"
"次韵奉和陈叔老三绝选一","清末近现代初","柳亚子","革命翻身撼地天，中山堂畔启华筵。欣看北社张新帜，要为工农快擘笺。"
"哀女界","清末近现代初","柳亚子","苍天何事太朦胧，一任伤心不管侬。粉面黛眉成傀儡，画楼雕阁是牢笼。并刀夜映肤如雪，翠被朝看泪染红。姊妹同胞二万万，江山正好夕阳中。"
"光绪庚寅出都赠沪江陆较书八首 其一","清末近现代初","夏曾佑","对酒当歌百感侵，独将往事几沉吟。琴湖一曲盈盈水，曾照生平十载心。"
"光绪庚寅出都赠沪江陆较书八首 其二","清末近现代初","夏曾佑","一自子荆伤水逝，无端王粲浩南征。笙歌犹是人间世，不到中年泪已倾。"
"光绪庚寅出都赠沪江陆较书八首 其三","清末近现代初","夏曾佑","息机曾许證盟鸥，雪满征衣尚倚楼。浊酒半醺投袂起，名姝骏马古今愁。"
"光绪庚寅出都赠沪江陆较书八首 其四","清末近现代初","夏曾佑","长眉自照惜倾城，犹有孤芳独抱情。我识士龙天下士，可怜入洛误生平。"
"光绪庚寅出都赠沪江陆较书八首 其五","清末近现代初","夏曾佑","毵毵垂柳擅丰姿，欲染征袍惜素丝。水浅蓬莱从载酒，繁花飞絮满高枝。"
"光绪庚寅出都赠沪江陆较书八首 其六","清末近现代初","夏曾佑","晓风残月极空濛，优唱屯田旧曲工。终古栖鸦徒绕树，柔条无分系冥鸿。"
"光绪庚寅出都赠沪江陆较书八首 其七","清末近现代初","夏曾佑","本来杨柳无情树，人自攀条柳自新。坐对浓阴愁系马，白门残照最伤神。"
"光绪庚寅出都赠沪江陆较书八首 其八","清末近现代初","夏曾佑","银汉低垂缺月斜，罗帏启处即天涯。雕鞍欲上重回首，不见浮云见曙霞。"
"壬午五月十二日作","清末近现代初","夏曾佑","廿载光阴转瞬过，韶华空自愧蹉跎。昔年俦侣分离尽，近日文章慷慨多。暮雨孤檠寻旧梦，西风书剑怅关河。不堪往事重回首，叹息人生逐逝波。"
"哭李心栽四首 其一","清末近现代初","夏曾佑","晚棹舣郭门，言寻旧时路。依约认门庭，蓬蒿窘行步。虚堂阒无人，穗帐静垂素。拭目视再三，谓是见之误。惊定欲有言，愀然怯回顾。风帘掩空房，病姊呻方寤。惊问客何来，披帷始相晤。犹疑梦寐逢，未敢从容诉。窗外乱鸦啼，萧瑟江天暮。"
"哭李心栽四首 其二","清末近现代初","夏曾佑","忆昔少小时，与君住此屋。日晚罢熟归，儿戏相徵逐。掉臂游市廛，随肩分酒肉。生平寡兄弟，因以慰茕独。如此十馀年，日月一何速。我方抱幽忧，闭户发陈轴。君竟迫饥驱，远游营半菽。扁舟泊河桥，我默君则哭。劳燕一以分，郊原异草木。"
"哭李心栽四首 其三","清末近现代初","夏曾佑","去年十二月，我住春申浦。与君隔一江，迟春遣轻橹。日暮翩然来，相见为起舞。颜鬓各已苍，应识劳人苦。金尊压葡萄，瓷盘列童羖。相对话生平，竟夕不可住。自谓从此来，便得常相聚。意满轻别离，片帆挂天宇。何期俯仰间，一诀成千古。"
"哭李心栽四首 其四","清末近现代初","夏曾佑","事往境常悬，历历今如此。酹酒与君言，君竟无言矣。无言亦何伤，一瞑而不视。所痛君之家，百务从此弛。母老女尚孩，兄棺寄河涘。疢疾罹鞠凶，百忧更无姊。后死不敢辞，心惧难为理。我言君不闻，风马云车里。兄弟话离情，相将应陟屺。"
"答叶浩吾 六首 其一","清末近现代初","夏曾佑","急漏催残梦，深樽照短檠。大惊来日换，渐慨故交情。茕独无兄弟，艰危仗友生。可怜沮与溺，无地得归耕。"
"答叶浩吾 六首 其二","清末近现代初","夏曾佑","忆昔乡关住，悠悠毁誉齐。何曾忧厕鼠，相与乐醯鸡。易稿筐常满，钞书烛履低。十年湖海上，回首梦痕迷。"
"答叶浩吾 六首 其三","清末近现代初","夏曾佑","同是作劳薪，孤帆去住频。每从为客夜，对我素心人。避地青山远，忧天白发新。一灯风雨夕，长话到凌晨。"
"答叶浩吾 六首 其四","清末近现代初","夏曾佑","扁舟归去也，何梦度寒潮。衡宇居相迩，鸡豚行见招。浮生同一寐，阔别又今朝。目送篮舆去，河桥万柳条。"
"答叶浩吾 六首 其五","清末近现代初","夏曾佑","亦知非远别，云树黯销魂。心逐孤帆远，人归暮雨昏。到家知客乐，多难悔身存。岁晚如相见，应添雪鬓痕。"
"答叶浩吾 六首 其六","清末近现代初","夏曾佑","愁边天地窄，寒雨复沈沈。竟夕真无寐，披衣独苦吟。壮怀残月落，交谊暮涛深。便有中旗在，无为便爨琴。"
"癸巳四月入都过塘栖与家容伯吉士游超山","清末近现代初","夏曾佑","超山我故人，十载心相识。愧我作劳薪，与山失交臂。行将入京华，立愿穷幽异。孤帆落栖溪，招邀有昆季。更约一二人，刺舟响菱芰。遵渚溯回波，压篷满空翠。人望意中山，山有迎人意。弃舟入松篁，芒鞋快新试。萝磴转千盘，树杳琳宫閟。石壁傍寺门，青苔拭题字。小憩款禅扉，烹泉展茶具。寺后倚巉岩，仄径通幽邃。崩崖络藤萝，荒榛切冠屣。誓与山相穷，志决力亦鸷。俯首而蛇行，直上猿猱避。一瞥天地开，大快生平志。纹波上下河，罗带萦回腻。叶叶过风帆，绝似凫鹥戏。遥望钱塘江，东去何雄肆。浑茫接海门，应有鱼龙蛰。江右置州城，峰峦相覆被。西湖与南屏，落日苍烟里。中有倚闾人，会当念征辔。回首望吴兴，群山列如帜。其右秀州城，风烟隔明媚。高鸟入寒云，平芜没孤骑。微茫烟雨楼，缥缈茶禅寺。明日泊孤帆，极目知何地。莽莽目中山，历历心头事。宏识与孤怀，对此将谁寄。凉蟾欲东升，踆乌渐西坠。四山横暮烟，万籁交寒吹。愀焉不可留，心魂为之悸。挥手谢山灵，归觅垆头醉。"
"云栖礼莲池大师塔","清末近现代初","夏曾佑","篮舆出郭门，仄径遵江浒。瘰石饱寒潮，崩崖临鬼斧。对之伤人心，始愿为之忤。一转入风篁，空翠连天宇。极乐虽云遥，尘劳已先瘉。竹尽见松杉，云外传钟鼓。俯仰入招提，循行到廊庑。扫塔礼遗容，翻经识芳矩。想见说经时，优柔到龙虎。浙江从西来，浩翰从东去。左右生哲人，今古同门户。圆顿證华严，归功在净土。功在障狂禅，非故繁章句。郁盘五云山，轮困万松树。日落大江横，禅定成千古。回首入山年，愧汗真如雨。"
"嘉兴道中","清末近现代初","夏曾佑","渐见平芜澹日收，烟波如此泊孤舟。微茫塔影含云立，知是明朝过秀州。"
"登烟雨楼","清末近现代初","夏曾佑","片帆冲雨入苍茫，隔雨楼台露夕阳。万顷纹波围雉堞，一声柔橹和吴娘。风流朱李遗文落，依约云庭昔梦长。祇少四围山色好，为扶残梦到钱塘。"
"嘉善道中","清末近现代初","夏曾佑","纱窗临水水盈盈，吴语烟中渐次生。最是楼头残梦觉，等闲犹作故乡听。"
"晚晴泊枫泾","清末近现代初","夏曾佑","晚霁孤帆落，江天成薄凉。残红莲远树，归鸟艳斜阳。潮长芦根短，云开客路长。平芜何处尽，应是接钱塘。"
"泊荡口二首 其一","清末近现代初","夏曾佑","破落疏棂露短檠，短檠凉夜照机声。分明亦是芦中隐，忘却前头不夜城。"
"泊荡口二首 其二","清末近现代初","夏曾佑","江波如绣晚霞浓，揽镜徘徊惜玉容。自古红颜轻出处，罗帏花睡易霜钟。"
"愚园道中赠浩吾二首 其一","清末近现代初","夏曾佑","一鞭残照马蹄驰，风满春衣揽鬓丝。明日红尘京辇路，疲驴日暮苦行迟。"
"愚园道中赠浩吾二首 其二","清末近现代初","夏曾佑","斜阳无语媚林巅，如此平芜路几千。唯有婆娑枯树色，年年曾系五湖船。"
"舟过大沽望炮台二首 其一","清末近现代初","夏曾佑","大旗明落日，雄镇拱神京。朔气三军重，平原万马轻。犀军环铁舰，元老卧长城。吹角楼船过，寒潮入夜平。"
"舟过大沽望炮台二首 其二","清末近现代初","夏曾佑","登高东北望，滚滚暮涛黄。千古龙兴地，烽烟隔渺茫。山河资劲旅，潮汐哭英王。日落看佳气，横天紫翠长。"
"东中望见国门有作二首 其一","清末近现代初","夏曾佑","亭亭黄日向入斜，古道衰杨噪晚鸦。忽见林边排雉堞，真成孤注向天涯。"
"东中望见国门有作二首 其二","清末近现代初","夏曾佑","城阙参差树色新，马头十丈帝京尘。西山阅尽人间世，不及南屏面目真。"
"浩吾襄孙饯别海上酒楼十二首选二 其一","清末近现代初","夏曾佑","家住明湖第几桥，风灯水驿耐迢迢。王城如海谋归隐，白塔无言送客桡。新梦已迷蓬岛月，绮怀消尽广陵涛。樽前暮雨家何处，应有衰亲数漏遥。"
"浩吾襄孙饯别海上酒楼十二首选二 其二","清末近现代初","夏曾佑","弹罢成连海上琴，苍茫身世感俱深。孤帆载尽生平事，对酒常悬旷代心。口不能言何论笔，古犹如此况为今。劳歌聊为知音尽，风雨江天入暮吟。"
"送灶二首 其一","清末近现代初","夏曾佑","栾车寓马列墙东，突不能黔亦报功。自古传衣争媚汝，频年轹釜误而公。三敲会见逢嵩岳，一膊终须送有穷。从此不须忧有髻，醉扶六女酒颜红。"
"送灶二首 其二","清末近现代初","夏曾佑","年年腊日返乡闾，厨子之房稍有储。独荐黄羊求致物，愿骑白雀到乡虚。穷途岂有中郎婿，破突疑生拂郁鱼。铛解蹒跚盆解掷，吾能三四逐群狙。"
"送李东蔚归朝鲜三首 其一","清末近现代初","夏曾佑","茫茫一水隔扶桑，几阅麻姑鬓影苍。谩说巨文资地媪，似闻神武已天皇。借才刘晏筹盐铁，奉使张仪挟虎狼。多事邓鉴新上策，阴符谋秘煽东方。"
"送李东蔚归朝鲜三首 其二","清末近现代初","夏曾佑","一海浑茫涵万国，三韩形胜拱神京。戎衣定后陪诗宴，玉节颁时巩汉城。劲旅曾传安市甲，令公犹典朔方兵。莫因邹衍忘箕子，五德推迁说大瀛。"
"送李东蔚归朝鲜三首 其三","清末近现代初","夏曾佑","画荡深衣使者星，曲终回首数峰青。春归鸭绿鱼龙起，地接虾夷草木腥。欲赠岂无天下策，重游还聚海中萍。至今长白连云气，犹亘三韩满八溟。"
"春雨二首 其一","清末近现代初","夏曾佑","人声漏点听难详，草草登车梦故乡。湿遍征衣疑别泪，折来官柳悟韶光。轮痕满地同心乱，铃语如年识夜长。回首江南行乐地，绿荫应满郁金堂。"
"春雨二首 其二","清末近现代初","夏曾佑","频年饮饯短长亭，暮霭沉沉一火荧。已觉平芜千里碧，不堪回首数峰青。楼台几处曾登眺，身世无端入杳冥。柔橹荒芦如和答，几人丝鬓为伊星。"
"赠新会梁卓如孝廉七首 其一","清末近现代初","夏曾佑","端门受命启微言，礼运中庸两大原。文质由来无定尚，明夷噩梦即贞元。"
"赠新会梁卓如孝廉七首 其二","清末近现代初","夏曾佑","孟子荀卿同一传，竟将才士作舆台。遗文五十三篇在，夏道原从附会来。"
"赠新会梁卓如孝廉七首 其三","清末近现代初","夏曾佑","表微零落遗编蚀，刊误蹉跎宿草深。显学于今无巨子，十年徒抱著书心。"
"赠新会梁卓如孝廉七首 其四","清末近现代初","夏曾佑","璱人申受出方耕，孤绪微茫接董生。一片苍苍蓝省月，当年曾照两畸英。"
"赠新会梁卓如孝廉七首 其五","清末近现代初","夏曾佑","知本无涯生有涯，万源并鹜等恒沙。往而不返真虚语，大海澄圆本一家。"
"赠新会梁卓如孝廉七首 其六","清末近现代初","夏曾佑","情怀孤寄三千界，图史如流一万年。日用限前无所得，奇才老去例逃禅。"
"赠新会梁卓如孝廉七首 其七","清末近现代初","夏曾佑","阎浮世界生龙象，奋迅凭淩势本雄。下视苍苍应一笑，人天何限可怜虫。"
"送汪毅白出都 六首 其一","清末近现代初","夏曾佑","落拓长安秋已分，烽烟如此况离群。马头风雨连红树，笛里关山望白云。千古心期凭寸简，九州容易入斜曛。江湖断梗藩笼翼，一样生平负典坟。"
"送汪毅白出都 六首 其二","清末近现代初","夏曾佑","轻霜已下薄寒成，万恨茫茫对酒生。一自凭陵关白甲，频年辛苦朔方兵。馀皇失策无长鬣，右校求封有少卿。楼阁金银禽兽白，由来徐市未分明。"
"送汪毅白出都 六首 其三","清末近现代初","夏曾佑","丰沛从来拱帝畿，曾觇云起应昌期。连鸡失计开新局，聚米无谋覆旧棋。西帝欲窥周氏鼎，北庭谁卓海都旗。淩烟将相今何在，万里秋风入鼓鼙。"
"送汪毅白出都 六首 其四","清末近现代初","夏曾佑","长江直贯中原下，两岸青山挽不留。大泽几人书帛待，庸奴循例处堂游。金缯日见归鞮译，兵气宵来接斗牛。太息湘淮龙虎地，谁人慷慨策神州。"
"送汪毅白出都 六首 其五","清末近现代初","夏曾佑","羹沸蜩螗信不虚，于今亲见古人书。兴亡未必关殷浩，功罪何劳案仲舒。欲卜明夷愁亥子，直凭噩梦到华胥。驼铃雁阵浑閒事，次第宵来过敞庐。"
"送汪毅白出都 六首 其六","清末近现代初","夏曾佑","钧天帝醉谁从问，红烛光寒各自愁。缱绻骊歌凭夕照，沈吟龙战老扁舟。观河岁月皆青史，嚇鼠功名惜黑头。用舍皆非惟我尔，片帆开已愧沙鸥。"
"甲第","清末近现代初","夏曾佑","甲第乡闾重，簪裾海上齐。朝宗归凤阙，踪迹剩鸿泥。衵服馀兰麝，香团印瓠犀。茑萝伤往事，杨柳赓留题。倚玉双台负，泥金六画低。一帆来蜃海，重梦怅鹃啼。曲罢吟髭断，图陈利屣提。杂花开古树，闺讯苦柔荑。作赋银河艳，朕镳玉勒嘶。明妆随月魄，边燧阻征蹄。锦瑟华年换，仙源旧路迷。封侯何日返，画栋燕双栖。"
"歇浦舟中","清末近现代初","夏曾佑","又是孤帆照暮愁，六年弹指廿回游。凭将家国无穷恨，并入关河一叶舟。两岸荒芦穷士隐，满帆风色大江流。天涯岁暮将何往，惭愧家无可典裘。"
"至上海","清末近现代初","夏曾佑","繫缆人如沸，江城半夕阳。顿殊南北候，但见管弦忙。蓬鬓欣新沐，衣尘惜帝乡。幸无行李累，为已弃书囊。"
"愚园示内子","清末近现代初","夏曾佑","三年弹指过，倚槛黯愁生。古墓成蹊久，朱楼夹道明。沉吟观物化，出处负生平。策马言归急，人间重晚晴。"
"抵杭州","清末近现代初","夏曾佑","片帆摇客梦，乡语蓦心惊。倒屣船唇望，当头塔影迎。笋舆循古堞，鱼市沸人声。回首金门路，寒云万里横。"
"夜饮示家人","清末近现代初","夏曾佑","去作京华客，匆匆又几年。何期重对酒，疑是旧离筵。过此将何往，相遭亦偶然。夜深人不寐，心迹悟澄圆。"
"八年","清末近现代初","夏曾佑","八年三十度，一度一登临。丘墓平夷尽，夥颐帷帐沉。微醺观物化，万感养禅心。仰视浮云逝，孤踪不可寻。"
"沪上寄吴季子武昌","清末近现代初","夏曾佑","飞乌既营巢，狐狸复穴墓。惟此行路人，道长蒙霜露。扬舲下大江，一一来时路。回首武昌城，俯仰迷云树。夜永月常悬，风定涛犹怒。夹岸古山川，兴亡向谁诉。对此念友生，弹指成今故。别梦自西驰，江波自东注。逝水与人心，互去无朝暮。同舟数百人，虱处无缁素。一钟散万物，各自归其趣。随缘赴佳招，与物悉无忤。瑶瑟碧云停，金尊绮筵错。歌舞既已陈，哀乐各有赴。辽廓万地球，各有征人驻。流转澹忘归，六艺皆成误。嗟我拾粪来，现识犹常住。繁会同所欣，别离同所苦。那不恋须臾，明晨再洄溯。落叶定归根，孤蓬亦无住。但恨素心人，仓猝不可晤。缅怀托诗篇，千里在跬步。吴刚本神仙，伐桂栖云雾。得毋笑我顽，沐我天花雨。"
"丙申一日试笔","清末近现代初","夏曾佑","散木萧闲入梦身，流光喜见一年新。春风遥托文王统，云驭难追帝子尘。演孔告羊胡术破，升皇临睨国无人。朝阳一抹西山上，昨夜曾经照大秦。"
"丙申三月将改官出都和青来前辈","清末近现代初","夏曾佑","连天芳草送征轮，未免低徊去国身。八百馀年王会地，垂杨无语为谁春。"
"留赠方药雨 丙申之冬入天津洎己亥秋始得归将行赋此二律 其一","清末近现代初","夏曾佑","鸿飞本不为留计，竟见荒原万瓦稠。又举离觞辞旧雨，为思身世怯登楼。青山白浪驰黄海，暮雨孤灯过秀州。从此归帆好云物，分明点点入新愁。"
"留赠方药雨 丙申之冬入天津洎己亥秋始得归将行赋此二律 其二","清末近现代初","夏曾佑","天问无灵白日徂，素筝浊酒欲何如。起看天地斜阳里，浪策兴亡作计疏。古今几回蕉鹿梦，江湖相勖计然书。河流一道窗三面，赢得他年入梦无。"
"为药雨题扇二首 其一","清末近现代初","夏曾佑","金堂慊慊憺忘归，百姓容容无所依。逴逴春秋愁览竟，淫淫雾雨湿征衣。三招悔拥来丹剑，每下真成监市豨。闻道仙人共啖粪，壶中楼观是耶非。"
"为药雨题扇二首 其二","清末近现代初","夏曾佑","江水湛湛枫树林，风弦袅袅女环琴。冥昭瞢暗成千古，吊靡波流见素心。阖视吾良秋柏实，化为繇草洞庭深。有情最算神州土，曾见提符直到今。"
"赠麦孺博二首 其一","清末近现代初","夏曾佑","十年不见两茫茫，忽尔相逢语转忘。一劫那能一宵说，此江未比此心长。琉璃厂外泥没脚，关帝庙前酒尽觞。自问只疑弹指耳，兀然相对满头霜。"
"赠麦孺博二首 其二","清末近现代初","夏曾佑","寻常鲑菜浊醪陈，便尔匆匆过一生。往事已随名世去，出门便有大江横。狂言淩乱原无状，秋梦悠扬不计程。只是迷津何处问，十年随例约归耕。"
"箱根重晤任公","清末近现代初","夏曾佑","自从多难相离后，握手犹疑各梦魂。风雨沉沉灯火暗，杯盘草草语言温。十年旧事归青史，一卧沧江剩酒痕。扶醉登楼西望久，白云何日出山村。"
"戏赠梁启超","清末近现代初","夏曾佑","不见佞人三日了，不知为佞去何方。春光如此不游赏，终日栖栖为底忙。"
"赠梁任公","清末近现代初","夏曾佑","滔滔孟夏逝如斯，亹亹文王鉴在兹。帝杀黑龙才士隐，书蜚赤鸟太平迟。民皇备矣三重信，人鬼同谋百姓知。天且不为何况物，望先万物出于机。"
"沪上赠梁启超","清末近现代初","夏曾佑","有人雄起琉璃海，兽魄蛙魂龙所徒。天发杀机蛇起陆，羔方婚礼鬼盈车。南朝文酒韬乾战，西婉山川失宝书。君自为繁我为简，白云归去帝之居。"
"抵都二首 其一","清末近现代初","夏曾佑","一贫兼万苦，辗转又长安。岁暮关山客，哀朝蚁虱官。计难全侍畜，生已负衣冠。往事填胸满，踟蹰到夜阑。"
"抵都二首 其二","清末近现代初","夏曾佑","客散月痕白，凄然一抚膺。七年千里客，一点五更灯。踪迹风中絮，心期定后僧。明王何处所，客梦亦无凭。"
"无题二十六首选十 其一","清末近现代初","夏曾佑","南朝往事例如斯，感触笙歌不自知。西日欲斜花欲落，回肠荡气立多时。"
"无题二十六首选十 其二","清末近现代初","夏曾佑","前年同作京华客，一散搏沙不可完。更忆汪梁江海上，暮云无际隔长安。"
"无题二十六首选十 其三","清末近现代初","夏曾佑","潇潇夜雨掩重门，已有秋心到酒尊。听至荒鸡三唱后，浮云落絮本无根。"
"无题二十六首选十 其四","清末近现代初","夏曾佑","潞河曙色拥烟岚，风露微侵宿酒酣。一样晓风残月地，无端回首望江南。"
"无题二十六首选十 其五","清末近现代初","夏曾佑","更重恩怨归青史，一事清凉剃白头。愿约鸿蒙骑莽眇，再来华表看神州。"
"无题二十六首选十 其六","清末近现代初","夏曾佑","艳喜逃禅已有年，深观宿命债应填。生能并世无他责，为托文章告后贤。"
"无题二十六首选十 其七","清末近现代初","夏曾佑","水期世界太清凉，洪水茫茫下土方。巴别塔前一挥手，人天从此感参商。"
"无题二十六首选十 其八","清末近现代初","夏曾佑","帝子采云归净土，麦加文石镇欧东。两家悬谶昭千祀，一样低头待六龙。"
"无题二十六首选十 其九","清末近现代初","夏曾佑","六龙冉冉帝之旁，三统茫茫轨正长。板板昊天有元子，亭亭我主号文王。"
"无题二十六首选十 其十","清末近现代初","夏曾佑","红黑棕黄次第新，梨花最晚饯残春。天涯不见归家路，愁煞山头法会人。"
"送越山宽归日本","清末近现代初","夏曾佑","正怜相见晚，何忽遽言归。寂寞儒家绪，萧条岁序违。苍波流断梦，斜日上征衣。明岁蒲帆落，行当款子扉。"
"赠任公 二首 其一","清末近现代初","夏曾佑","壬辰在京师，广座见吾子。草草致一揖，仅足记姓氏。洎乎癸甲间，相居望衡宇。春骑醉莺花，秋灯狎图史。青霄与黄泉，上下穷其旨。冥冥兰陵门，刀鬼头如蚁。修罗举只手，阳乌为之死。袒裼往暴之，一击类执豕。酒酣掷杯起，跌宕笑相视。颇谓天地间，差足快吾意。夕烽从东来，孤帆共南指。再别再相间，便已十年矣。吾子尚青春，英声乃如此。嗟嗟吾党人，视此为泰否。"
"赠任公 二首 其二","清末近现代初","夏曾佑","衣食困庸才，遂老关山路。对人诩流略，清夜知其误。沧海正横流，箜篌唱无渡。所望我佳人，崛起匡天步。长啸览太空，国土恒沙布。而子都不游，乃独游此土。此土亿万年，又与此时遇。嗟哉天所戮，那得知其故。为子发图书，治乱纷如雾。一治一乱间，铁血为其具。譬如一滴水，微虫逞威怒。既生微虫间，此怒讵可措。落月满征衣，烟帆从此去。雪耻酬百王，无为疾所怖。"
"戊戌中秋与村白水陈锦涛洪复斋蒋信斋张养农方楚青蒋澍堂常伯旂同饮天津酒楼时余蒋南归率呈一律","清末近现代初","夏曾佑","两年曶曶如无事，说道归期转惘然。俯仰遂无千古计，乱离难得一尊前。旧游历历归青史，秋雨沉沉入长年。愁见北河如带去，烟帆沙鸟湿云边。"
"除夕","清末近现代初","夏曾佑","微阳下乔木，瞑色满神州。亦复称除夕，萧然独倚楼。白河通渤解，故垒阅春秋。代谢浑闲事，无忘秉烛游。"
"元夜","清末近现代初","夏曾佑","春阴春雨太模糊，如水楼台望欲无。不信万家丝竹夜，有人挥涕读阴符。"
"己亥与章枚叔夜饮即送其之天津二首 其一","清末近现代初","夏曾佑","我从北海君东海，浩荡江湖幸一逢。零雨凄风秋正苦，书灯草具酒将空。一生遗恨沉吟老，数著残棋万变中。世界果然无作者，殷勤重为试青锋。"
"己亥与章枚叔夜饮即送其之天津二首 其二","清末近现代初","夏曾佑","把剑高歌望友生，强施枉策助长征。神经孤寄荀刘外，世法兼持老墨衡。四海何年归倦羽，一身自受尽生平。箜篌唱遍西风恶，延伫孤云一怆情。"
"不寐","清末近现代初","夏曾佑","残梦觅无处，宿酲寒已醒。风枝惊宿鸟，雪晕掩孤檠。忽忆生平事，恒沙不可名。止之神不许，始识学无生。"
"寄严又陵","清末近现代初","夏曾佑","儒既分为八，孙氏源子弓。帝王自有术，六籍遗祖龙。亭长起詈泰，口詈心则从。白水袭新都，家法将毋同。儒法既持世，杨墨道乃终。云台画奴隶，东观罗鱼虫。英英严夫子，先觉开愚蒙。归来钓大泽，遁世全其躬。滔滔浙江水，湛湛上有枫。四山乱云合，孤艇深烟中。维舟为再拜，万感罗心胸。朅来二千年，日下靡有穷。顽廉与懦立，斯言得毋空。斯台富篇翰，谁则能知工。"
"日暮","清末近现代初","夏曾佑","日暮江逾阔，秋深水不波。寒沙求食鸟，远浦挽船歌。万物艰辛里，劳生感慨多。低回思作者，此意欲如何。"
"己亥秋别天津有感寄怀严蒋陈诸故人四首 其一","清末近现代初","夏曾佑","暮雨掩柴门，秋声满庭树。瑟瑟纸屏间，一灯静如鹭。仿佛少年时，读书未驰骛。即此感生平，流转亡吾故。乙未在武昌，始与吴生遇。丙申在密云，闭户互朝暮。丁酉在京师，张赵日相晤。新机始萌芽，祷祀润雨露。戊戌在天津，噩梦正惊寤。素筝载浊酒，慷慨登楼赋。今年在乡闾，过此将焉驻。人生几中秋，何者为我素。问天天不闻，听雨雨不住。"
"己亥秋别天津有感寄怀严蒋陈诸故人四首 其二","清末近现代初","夏曾佑","束发抱流略，辛勤三十年。一日不忍舍，颇欲窥高坚。才短衣食迫，穷老仍愚颛。慨然望六合，岂无豪与贤。间关十数载，所在穷山渊。山阳一闻笛，中策从此捐。时会既未至，盛业由书传。旁行百万卷，精诣穷人天。舌人十万辈，瞠目无媸妍。学未闻大道，岂能事言诠。昔者山海隔，今有车与船。今者文字隔，谁施蹄与筌。事穷我公起，吾族殆帝怜。公学岂在此，而此世所先。国狗素狂瘈，眈眈吻常涎。兴亡有一定，名世独见全。冥冥津门树，日暮起苍烟。扁舟载吾逝，不复相流连。何时一尊酒，黾勉为执鞭。"
"己亥秋别天津有感寄怀严蒋陈诸故人四首 其三","清末近现代初","夏曾佑","蒋子起寒素，姓名世不张。气食走燕野，扫尘书一床。过从日抵掌，每觉芝兰芳。农宗发大义，精谊贯百王。持此照震旦，可谓见膏肓。陈子墨者杰，与蒋相翱翔。畴人振绝诣，哲学搜旁行。馀事托雄剑，赴难甘探汤。嗟吾二三子，于世诚蚊虻。然而贞元际，舍此谁与商。艰难困一饱，口呿舌为僵。浮云起西北，俄顷满八荒。潇潇凉风至，白露降为霜。蒲柳与松柏，于理岂久藏。为我蓄明德，毋亟耀其光。"
"己亥秋别天津有感寄怀严蒋陈诸故人四首 其四","清末近现代初","夏曾佑","湛湛一尊酒，渊渊千卷书。萧萧两株树，寂寂三间庐。微材岂有竞，即此亦足娱。所嗟时日迫，言将戒征车。征车亦何为，穷达非我图。但恨万山外，朋友日夜疏。滔滔浙江水，亘古不得徐。东流到黄海，应潆故人居。登楼望不见，天海摇空虚。旋归对尘俗，积懑聊一舒。侘傺独就枕，梦见游天衢。九奏动万舞，熊罴自我涂。丘聃并千古，畴能辨有无。"
"己亥除夕选二 其一","清末近现代初","夏曾佑","雨雪经旬日，浑天白屋贫。催租能劝酒，读史忽怀人。咄咄同谁语，潇潇又向晨。明朝诗宪历，二十六年春。"
"己亥除夕选二 其二","清末近现代初","夏曾佑","国与年俱暮，愁随命共长。深宵潜演易，终古閟明王。风雨真如晦，天心不可详。百回从此夜，谁与说兴亡。"
"送继禅和尚之杭州开僧学堂","清末近现代初","夏曾佑","本朝文苑最苍凉，佛法师承更早亡。正好独开生面在，未须料理六朝唐。"
"与君遂叔雅饮黄公庐选三 其一","清末近现代初","夏曾佑","蟠空造论路千条，忽地低头酒一瓢。谁是预为无赖地，镜湖烟水浙江潮。"
"与君遂叔雅饮黄公庐选三 其二","清末近现代初","夏曾佑","两间老屋坐閒人，四碟盐齑当八珍。大有旗亭风味在，胜持胡饼学维新。"
"与君遂叔雅饮黄公庐选三 其三","清末近现代初","夏曾佑","微风淡月夜初凉，席幅欹斜微算狂。归于山荆谈显者，年来真为立谈忙。"
"后黄公庐 赠吴遂君","清末近现代初","夏曾佑","朝朝伏案赋大狗，忽思出门跨疲驴。立谈遍国竟无有，时有鬼物相揶揄。技穷仍自访吾子，狂谋谬算相嬉娱。须臾意尽计无出，入手幸有黄公卢。饿鬼见脓大欢喜，况有臃肿之与居。一壶怡愉两壶笑，三壶喧虺四欷歔。五壶骂座客尽散，兀然入梦忘登车。役夫脱籍履六合，哮吼跳掷皆诗书。方持文字作大狱，忽然境界皆为虚。教堂呜钟拜磔鬼，壁虱列队如肥猪。秋风无赖犯破席，绳床兀臬如舆图。嗟乎我醒得非此，人生觉梦那不殊。嗟乎梦觉那不殊，然后孔丘代温真吾徒。"
"晚凉","清末近现代初","夏曾佑","一雨潇潇作晚凉，出门思换夹衣裳。开窗已喜尘容静，拂簟悬知梦境长。已绝归心成久客，自偕劳侣负秋光。微吟偶为西风起，往事如潮说又忘。"
"老来","清末近现代初","夏曾佑","老来始认梦难成，梦觉模糊总未醒。万卷读成闻道晚，自厓无际大江横。尊前残雪千山暮，烛外孤怀久客情。惟有老猫知我意，兀然相对到三更。"
"晚泊荻港","清末近现代初","夏曾佑","廿载江湖感，茫茫对此生。残晖乱樯影，窄港但人声。颇复闻群盗，乘危一弄兵。大江流日夜，谁为挽前程。"
"题沈子培方伯寒林坐腊图谨用原韵即送方伯东归","清末近现代初","夏曾佑","仓书以来五千年，怯卢恐在羲炎前。磨砖画石锲草木，物论自尔纷云烟。观其大归亦寂寞，皆求形化而登仙。可知人身足厌患，百家对此同相看。韦驮雄艳出南纪，本随大梵来三禅。金头两众迭相继，紬绎道妙稍完全。鸺鹃夜出得五顶，胜数两宗炎与寒。其他偏至出奇怪，同思度世殷痌瘝。双林晚开具众妙，生老病死为因缘。浮尘聚沫称意说，排除小果捐人天。众生同业故同病，菩萨三大阿僧祇劫相周旋。留惑润生本宏誓，甘就脆薄捐精坚。先生故是应化者，天龙推出横相牵。谈经说剑偶然事，为与五浊相缠绵。况当火宅逼万苦，化城何必非人间。我生廿载侍瓶钵，收拾樗散加镌刊。慈思恨密禅恨放，宝山终见空手还。披图恍若见前世，径欲往叩空山关。斜阳不语归鸟寂，流水自去石自顽。再三弹指不出定，欲往从之众业繁。湛湛长江去，东去无由延。寒潮归壑江岸迥，明山未上衔山圆。机轮曳响入寥泬，塔灯隐树犹巑岏。结茅他日定何处，得毋图中万壑千峰巅。莼鲈自有无穷意，岂独拈花有别传。"
"寿严又陵六十","清末近现代初","夏曾佑","冥心测玄化，难以智力争。若就得见论，似亦粗可明。必与外物遇，始有新理成。造物凭此例，乃以有此昌。吾人用此例，学术乃可商。邃古有巫风，物魅恣披猖。洞庭彭蠡间，苗民所徜徉。及与吾族遇，其说稍精良。五行通天人，八卦明阴阳。糅合作史巫，用事最久长。悠悠及柱下，哲理始萌芒。青牛邃沦隐，赤鸟来翱翔。又复合真伪，后以制百王。自从制作来，大义未改常。然而微言际，委屈不可详。秦皇覆六合，天下赖以平。左手携方士，右手挈儒生。二者交相妒，乃各盗所长。高文冠千古，此义为宗纲。班马俨然在，吾说非荒唐。金人既入梦，白马旋就荒。一时流略力，辟易莫敢当。尔来数百年，惟释为主张。中间中国盛，非无梯与航。景教说沙殚，大食称天方。摩尼辨光暗，突厥祀豺狼。细琐不足道，如沸羹蜩螗。委蛇及赵宋，始决儒释防。剥极在明季，弥望成汪茫。斯时利氏学，乃适来西洋。几何及名理，一挽空言狂。清朝盛考订，汉唐莫与京。推其得力处，讵非数与名。悠悠岁千祀，沉沉书万囊。人事变如海，玄理日以张。寥寥数匹夫，实斡其存亡。启非图书力，天地为低昂。先生晚出世，时正丁晚清。新忧日以迫，旧俗日以更。辕驹及枥马，静待鞭与烹。一旦出数卷，万怪始大呈。譬如解骥足，一骋不可程。虽云世运开，要亦贤者诚。阳春转寒冽，风日流辉光。两头安丝竹，中间罗酒浆。芜词发积素，为寿登高堂。十年例见事，相对突惭惶。所赖尚能饮，当为尽百觞。彭篯非所志，相期在羲皇。"
"夏曾佑稳坐钓鱼台之《寿严又陵六十》题姚惜翁像","清末近现代初","夏曾佑","疏灯草具会痴人，偶语诗书亦夙因。五十自怜闻道晚，百年谁会不传真。愿同秉烛寻流晷，便抱斯文寄贱贫。岂为乾嘉耆旧感，纷纷漠宋总成尘。"
"题严几道江亭饯别图","清末近现代初","夏曾佑","七年人海几升沉，孤往谁知去国心。看到画图风景地，交柯乱叶最精深。"
"为马通伯参政题戴先生墨迹三首 其一","清末近现代初","夏曾佑","零星矮纸墨将昏，对此犹思狱吏尊。一语痴人想慰藉，文章无命始长存。"
"为马通伯参政题戴先生墨迹三首 其二","清末近现代初","夏曾佑","沉吟往事想时艰，心事嵯峨万叠山。若使髡钳成汉史，岂无六一再人间。"
"为马通伯参政题戴先生墨迹三首 其三","清末近现代初","夏曾佑","国势人才各有真，一时功罪正难论。祇怜岂有奸雄奖，沧落金门画鬼神。"
"苦麦孺博","清末近现代初","夏曾佑","藏山那有纸千张，惜往空馀泪万行。浊酒素筝犹昨日，渊才雅思本文王。渐多宿草应知晚，一枕邮亭未算长。文酒蹉跎荒日夜，寄声来日惜韶光。"
"赠黑子","清末近现代初","夏曾佑","老友尊前但默然，双瞳夹镜口流涎。有缘宿乌才同树，无况相依近十年。"
"送井上先生归国","清末近现代初","夏曾佑","空山围落叶，孤骑背高城。此地一为别，征途讵有程。旧游温大梦，夙誓在非兵。春草年年绿，青尊日日盈。"
"为海客索赠鼓娘刘翠仙 其一","清末近现代初","陈三立","吟虫鸣鸟送残年，老卧青溪钓石边。一为成连寻海上，琴音歇绝鼓音传。"
"庸庵尚书寄赠见怀二律依韵和酬 其一","清末近现代初","陈三立","敷坐同残衲，题轩欠此君。邻园闲倚杖，溪水自成文。怀旧悬灭壤，飞吟破海云。寒阳辉几榻，鹤唳已能分。"
"春归","清末近现代初","郑孝胥","正是春归却送归，斜街长日见花飞。茶能破睡人终倦，诗与排愁事已微。三十不官宁有道，一生负气恐全非。昨宵索共红裙醉，酒泪无端欲满衣。"
"六月十六日观洗象","清末近现代初","郑孝胥","宣南洗象迎初伏，万骑千车夹水看。法驾旧仪从卤簿，玉泉新涨试波澜。蒲甘国破封难复，莽氏民存业遂残。留汝南荒遗老在，可堪有齿已先寒。"
"九日独登清凉山","清末近现代初","郑孝胥","科头直上翠微亭，吴甸诸峰向我青。新霁云归江浦暗，晓风浪入石头腥。忍饥方朔非真隐，避地梁鸿自客星。意气频年收拾尽，登高何事叩苍冥。"
"题顾子朋斋壁","清末近现代初","郑孝胥","客去晚窗明，行吟山鸟惊。残阳一峰静，秋水半潭清。几席馀文字，祠堂近老成。终知归寂寞，徙倚若为情。"
"雨中宿子朋斋临乌龙潭","清末近现代初","郑孝胥","幽人默相感，冲雨命篮舆。树暗城西路，云深水北居。添衣携短褐，共饭洗芳蔬。庭鹤声谁警，潭龙气自嘘。对眠清榻冷，立语暮钟疏。世事堂堂夕，山中梦熟初。"
"吴氏草堂 其一","清末近现代初","郑孝胥","雨后秋堂足断鸿，水边吟思入寒空。风情谁似枫林好，一夜吴霜照影红。"
"吴氏草堂 其二","清末近现代初","郑孝胥","水痕渐落露渔汀，秃柳枝疏也自青。唤起吴兴张子野，共看山影压浮萍。"
"人日登陶然亭","清末近现代初","郑孝胥","春来料理唤吟朋，暖日江亭便可登。林杪山光能映酒，芦根泉脉欲消冰。閒曹踪迹人谁觉，老辈追陪我亦曾。犹有后山同刻意，故应风味爱盲僧。"
"赠许豫生下第南归","清末近现代初","郑孝胥","西笑频嗟宦未成，故山还我旧才名。春衫涴酒重寻梦，纨扇题诗又送行。海上閒居娱寿母，朝端知己说门生。南归垂翅吾犹羡，姜被多年冷弟兄。"
"为王幼霞阁长鹏运题易安居士小像","清末近现代初","郑孝胥","南渡遗嫠流人伍，老去才名谁比数？歌辞激愤一世无，小朝廷人真愧汝。画图省识古词女，比似黄花瘦几许。赵侯赞之署德父，政和四年岁甲午。胡马未窥想宁处，归来堂中正媚妩。生小聪明喜自赌，金石图书斗记取。暮年作序戒好古，叙述乱离备悽苦。何来云麓与苕溪，未识绍兴老命妇。建炎系录尤莽卤，俞君编缉年可谱。行迹章章俨对簿，半塘老人刻乐府。殷勤轶篇手搜补，摹图徵题更志语。表微事较好奇愈，荼蘼云巢今何所？惟有流传漱玉词，坐觉清晖照眉宇。"
"官学雨中与陈笙陔夜坐","清末近现代初","郑孝胥","宣南五月翻阶雨，二客虚堂坐渺然。聊喜素心共今夕，忽惊浪迹近中年。清谈忍刺当时事，归梦贪寻自在眠。来日闭门同索句，便从正字證诗禅。"
"冯园看牡丹","清末近现代初","郑孝胥","出郭车声不厌迟，寻春聊赴好花期。园林客里重游地，风日樽前绝艳思。孤宦正堪栖物外，壮年转易触儿时。阿翁轶事谁能说，感激初闻访友诗。"
"官学杂诗 其一","清末近现代初","郑孝胥","家孥寄人食，一身居都门。谁言不易居，寝处长苦闲。昼倦俄欲觉，诸生诵已繁。取书与相和，梦我丱角年。从嘲先生痴，涸辙枯微官。尚憎凤皇池，今为鹅鸭喧。岂知无巢者，暮雨鸦飞翻。十旬沈我书，方寸丛忧患。耐閒特不易，所学诚空言。"
"官学杂诗 其二","清末近现代初","郑孝胥","今年本苦旱，一雨遽浩浩。桑乾既北决，滹沱亦南倒。畿民半漂没，千里势如扫。皇仁虽亟赈，岂免穷无告。致灾大臣咎，幸已宽谴诮。夫何反行乐，张晏恣燕犒。吾皇富春秋，左右赖辅导。谁司致君责，老智讵称髦。位卑固有罪，悲叹心孔悼。"
"官学杂诗 其三","清末近现代初","郑孝胥","五月六月交，雨势昼夜大。中宵闻嘂呼，巷屋纷倒坏。朋亲断奔视，消息各狼狈。忍盦庭柳拔，乙盦床书败。经旬觏檐日，云意仍叆叇。众情馀震惧，传说播灵怪。乃云芦沟绝，蛟螭骋狡狯。丰台十数乡，筑堰幸自卫。河神蛇服出，巫语索祭赛。方当风雨黑，昆明势尤倍。神灯见十三，倏忽助澎湃。或言乃龙目，激波涌堤外。行宫墙甫合，荡突渺疆界。奔腾谁能遏，阒若潮自退。游幸非所宜，毋乃神祇戒。老鼋过城隅，容与状无畏。都人夙好事，填道杂粉黛。阴奸竞得意，熟视但我辈。"
"官学杂诗 其四","清末近现代初","郑孝胥","公卿喜接士，清望雅所归。良莠虽杂陈，此意未可非。谓彼为士者，岂无以自居。谨身保令名，庶足酬己知。如何务苟得，暮夜靡不为。坐令倒屣人，鼠璞遭世讥。少年固可尔，垂老胡奈痴。阴求或不餍，恚怒仍怨咨。纷吾二三子，名盛毁亦随。朋友有难言，我怀良郁伊。"
"官学杂诗 其五","清末近现代初","郑孝胥","习静必于动，解人无不可。马足复车尘，中著瞢腾我。侧肩入戏场，里耳聚已夥。众生等螟蛉，吾岂殊果蠃？绕梁遇法曲，赏音久亦颇。持此较奔波，所得讵幺么。"
"官学杂诗 其六","清末近现代初","郑孝胥","冷淡自为欢，所居必移情。今年青溪傍，欠我勃窣行。画舫弦管脆，草堂风月清。底用持誇渠，政缺一水横。日西引散步，巷尾欣未经。豁然得纵目，迤逦带高城。初来尚见底，再来波遂平。石桥偶俯眺，尘颜写空青。王邸郁葱葱，林中露飞甍。垂鞭马上郎，何物生宁馨。归来急作书，记此眼暂明。江湖是吾性，朝市非公能。"
"家书至却寄 其一","清末近现代初","郑孝胥","书来意万千，隔此纸一重。持剪手自发，尚恐读易穷。向来喜夜书，灯花剔幢幢。墨淡字断续，体势殊未工。实亦无所语，但道无恙侬。欲知许时事，丁宁寻欢悰。生理本可笑，日对蓬发僮。甚思逐春游，出门成孤踪。正月月圆时，斜街鼓鼕鼕。二月月圆时，我在官学中。诗就还独吟，书史颇亦攻。署中时来云，某日当趋公。赁车便应去，车声何玲珑。友朋有几人，旬馀或相逢。笑谈破无俚，神情总悤悤。说归渐可厌，画饼饥岂充。回头看庭树，谁能送飞鸿？"
"家书至却寄 其二","清末近现代初","郑孝胥","大七黠可怜，岁暮甫断乳。孟冬我行时，识字已百许。渠姊强解事，笑语颇楚楚。见舅肆顽痴，娅姹聒大母。小七虽未周，神气溢阿堵。汝身尚抱疾，课读底须苦。十三毕经书，那不见渠父。今年过三十，偃蹇困尘土。微官羁辇下，剧似搬姜鼠。更无旁人嘲，餐饭讲训诂。昨朝值无事，出城日当午。道旁见笼雀，倾囊唤买取。开笼瞥四散，幸未伤翅羽。追飞似公妪，啾唧上邻宇。放生事大好，愿力庇儿女。更求得暂归，归时汝应愈。"
"寄栗生兄","清末近现代初","郑孝胥","齑盐未了持家事，灯火惟馀课弟编。料理儿曹聊晚计，浮湛闾里忽中年。好乘佳日舒心眼，莫遣新霜拂鬓边。准拟江淮乞郡倅，为兄先办杖头钱。"
"枕上","清末近现代初","郑孝胥","閒身急景暗中过，枕上方惊去日多。月影渐寒秋浩洞，柝声弥厉夜嵯峨。养生候密须逢子，学道心繁总著魔。是事故应思熟烂，不将美睡换奔波。"
"八月二十八日夜坐时将出都","清末近现代初","郑孝胥","宵凉百念集孤灯，暗雨鸣廊睡未能。生计坐怜秋一叶，归程冥想浪千层。寒心国事浑难料，堆眼官资信可憎。此去梦中应不忘，顺承门内近觚棱。"
"出京","清末近现代初","郑孝胥","坐看林叶黄，已有难留意。秋阴积离色，送我以寒吹。亲朋裁三五，念别数相诣。去来自细事，所叹迫生计。翻然徇微念，赴之颇沈鸷。宁辞长途劳，聊免他时悔。海波千万叠，适志即平地。驱车出东门，眇默身如寄。"
"伯潜约游鼓山","清末近现代初","郑孝胥","风雨危前诺，中宵喜见星。夜寒依竹轿，晓雾出茅亭。沧海归人瘦，孤峰向我青。入山真恨晚，举首愧山灵。"
"听水楼偕伯潜夜坐","清末近现代初","郑孝胥","人閒可语转寥寥，默坐空山尽此宵。月黑忽惊林突兀，泉枯惟对石嶕峣。宣南气类今难问，楼上诗魂我欲招。莫便相逢恨岑寂，明朝分手马江潮。"
"东坡生日集翁铁梅斋中","清末近现代初","郑孝胥","江上残年我又归，高斋雪后正添衣。终知此老堂堂在，剩觉虚名种种非。酒半题诗忘客去，香中读画爱梅肥。聚山楼外山能识，只欠相携看夕晖。"
"薛庐同子朋待月","清末近现代初","郑孝胥","欲雪城西尝对饮，旧游新岁感峥嵘。平生已畏论怀抱，湖海何缘识姓名？入寺看江孤阁冷，烹鱼炊稻暮钟晴。与君晚遇良非浅，小待梅梢好月生。"
"游栖霞泊舟下关寻三宿岩题字不得","清末近现代初","郑孝胥","寒鸦衰柳点霜天，好放城根下水船。岁暮暂寻招隐客，年来深欠入山缘。江光月尽空含影，人语宵分渐坠烟。惆怅精蓝三宿字，吟魂梦倚洞龙眠。"
"登摄山最高峰","清末近现代初","郑孝胥","每愁飞鸟灭云端，石磴行来倦百盘。钟阜云开分晚照，吴江枫落入新寒。名山谁信身堪隐，世事终怜劫未阑。直恐哦诗增客感，松风还为卷波澜。"
"桃花涧有石刻非人间三字","清末近现代初","郑孝胥","双涧分流出翠微，春来红雨想沾衣。桃花曾见先皇日，真觉人间事已非。"
"栖霞市","清末近现代初","郑孝胥","街名最爱栖霞市，兵火荒村定几经。欲考江乘图彷佛，漫过茶肆客零星。溪流抱寺通渔艇，山色开门展画屏。闻说徐家存诰敕，可堪寻看伪银青。"
"正月二十一日城西步归作","清末近现代初","郑孝胥","嗅遍江梅更惘然，东风吹面又今年。春山渐绿荒烟外，野水偏明落照前。谁遣旁人觉哀乐，稍从浪迹悟因缘。寻思光绪承平日，好办閒身付酒边。"
"鉴泉听事悬画龙子朋咏之余亦继作","清末近现代初","郑孝胥","黑云涌出极可畏，中有鳞虫得熟视。离蛰奋飞恣游戏，咫尺真愁雷雨至。阙角谛寻悉题字，辟火曾云著灵异。董源笔欤或黄筌，寄此苍茫神灵意。吾闻神物善自翳，见尾向来羞尔辈。抑郁无言短人气，老子平生宁足贵。"
"吴氏草堂梅花下作","清末近现代初","郑孝胥","今年又见江梅发，叹息劳生几往还。淡荡风香春欲半，萧寥烟日地常闲。墙阴活计添新竹，篱角幽情带好山。莫管花前诗力减，怜渠岁月不教删。"
"杂事 其一","清末近现代初","郑孝胥","城西朋好谁相忆，定是丁陈与沈黄。海上昨逢润州守，一时回望奉先坊。"
"杂事 其二","清末近现代初","郑孝胥","江海论心有几人，葆真季直最相亲。治河策上仍为客，种树书成未疗贫。"
"杂事 其三","清末近现代初","郑孝胥","石头城西去来客，路熟深惭钵山碧。山下诗人顾石公，念我狂痴时叹息。"
"杂事 其四","清末近现代初","郑孝胥","扁舟京口留三日，北固山头别酒明。珍重赠言吾过矣，著书用世太劳生。"
"杂事 其五","清末近现代初","郑孝胥","螺髻瑶簪倒碧空，长崎山色似闽中。出门十日忽至此，归梦可怜千万重。"
"高松保郎诗","清末近现代初","郑孝胥","断腕高松氏，歌者良纷纷。四坐且勿喧，听代保郎言。保郎家江户，事在明治前。少小无所知，但念知己恩。藩法时方酷，义父抱深冤。狱急待自杀，营救穷百端。俱死犹不解，智竭惟有身。探怀出白刃，霜光蚀我魂。低回语左臂，全归愧难全。断者不复续，今日与汝分。欲下齿牙断，神鬼啼右边。谁知父母躯，彼此乃相残。一挥何时落，昏绝耳不闻。俄然视白日，岂意犹生存。收我刀如风，涤我血翻盆。修书仍函腕，驰献辞悲酸。义父幸得白，残躯越中年。支体已不痛，沈痛在心肝。卖药溷市人，忏悔向世尊。众生有疾苦，莫似我艰辛。大清黎公来，遗我以古文。李公尤慷慨，陈义高青天。保郎身见在，保郎名已传。会有义士知，热泪坠衣巾。人生历情劫，忧患深相缠。本心要不昧，君子或见怜。保郎骨可朽，义士泪不乾。"
"花市","清末近现代初","郑孝胥","秋后閒行不厌频，爱过花市逐閒人。买来小树连盆活，缩得孤峰入座新。坐想须弥藏芥子，何如沧海著吟身。把茅盖顶他年办，真与松篁作主宾。"
"八月二十六日芝口张饮","清末近现代初","郑孝胥","豪举京华在眼前，谁知海外有今年。客中总觉朋尊乐，酒后差怜粉黛妍。灯影自繁无月夜，桂香微动欲霜天。欢场那落中原后，听罢清歌莫惘然。"
"九日爱宕山登高同秋樵袖海","清末近现代初","郑孝胥","秋怀闭户兀嵯峨，都付登临眼底过。蛮菊那知佳节重，霜林也傍醉颜酡。楼西地尽邻斜日，海上帆收展夕波。爱宕山头三客望，乡愁谁似舍人多？"
"形赠影","清末近现代初","郑孝胥","学道未为晚，新持胎息经。凝心存日景，行气摄神庭。情在妨飞举，身微混醉醒。对君终不愧，勿复患颓龄。"
"影赠形","清末近现代初","郑孝胥","用意君良苦，崎岖欲胜天。拙迟期得巧，后发待争先。世运行一变，人谋无万全。就阴应可息，吾已倦周旋。"
"神释","清末近现代初","郑孝胥","万化有消长，而非减与增。短长初止此，得失亦何曾。知退宁渠黠，好谋讵尔能。唯当量心力，兴到径须乘。"
"曲町","清末近现代初","郑孝胥","檐牙初日下霜风，坐看窗前半树红。稍喜书声侵梦寐，乍怜秋气入房栊。晓寒峭后衣频著，浅语拈来句未工。谁念诗人渐消瘦，曲町馆里送归鸿。"
"江之岛夜宿岩本楼","清末近现代初","郑孝胥","潮头未没一痕沙，来处回看隔浪花。气暖洞天巢蝙蝠，山贫夷户卖龙虾。灯前归梦愁难熟，浦口遥峰认欲差。却笑含情吕居士，偏将情感證无邪。"
"王子飞鸟山看红叶饮扇屋","清末近现代初","郑孝胥","有山曰飞鸟，似我射乌不？高树红犹浅，回溪响更流。烹鱼怜女手，把酒爱楼头。莫厌三年住，堪成一笑留。"
"赠郑瀚生","清末近现代初","郑孝胥","君于我厚矣，不鄙谓我语。所云讵无缪，政自出肺腑。闻君道贤伯，老辈具风矩。门中足师法，岂复假外取。亲贤远不肖，此事已为主。性情端且厚，俊哲必乐与。文字艺之末，费日浪自苦。但当勤读史，大义了今古。自居在何等，肯作流俗伍？知君多良友，走也岂足数。离居傥相忆，莫哂渠言腐。"
"送柽弟入都","清末近现代初","郑孝胥","与子同出都，十六年于兹。子今复入都，良甚喜以悲。两兄虽未老，皆异年少时。事业那可说，所忧寒与饥。我如风中船，奔涛猛相持。不怨漂流苦，但恨常乖离。何时得停泊，甘心趋路岐。向来盛负气，不自谓我非。进士弃不求，从人诟狂痴。念子行入世，科第政所期。闽士多褊狭，此语古已讥。器闳乃受大，要须力戒之。何物益神智，读书乌可迟。吾今之所行，世人讵见知。似傲非慢侮，似倦非摧颓。寸心虹贯月，子胡愁我为？"
"上海旅次寄京中友人书","清末近现代初","郑孝胥","惘惘重经黄浦滩，霜灯照彻月千盘。潮喧楼外车初过，雨迸尊前曲未残。入洛士龙成独往，伤春小杜罢追欢。修书粗说江湖意，已觉春阴到指寒。"
"二月廿七日集沈祠文肃公生日 其一","清末近现代初","郑孝胥","一见斯人怅永藏，病中尤自意堂堂。流风可但兴吾党，后起谁当望雁行？入幕往曾依肃毅，游吴晚及接忠襄。若凭目击评风节，公论年来有短长。"
"立秋永田町日枝山下新居作","清末近现代初","郑孝胥","日枝蓄深苍，细巷藏山麓。清溪复绕巷，弥望但高木。西寻巷欲尽，杝落窥我屋。入门势稍邃，纸窗昼常绿。累垂柿与梨，离立松与槲。连楹作磬折，三面成五曲。闺人爱西南，临水好送目。东轩尤蒙密，敷坐客所肃。距轩北二椽，宜以栖我仆。周遮望若隔，呼唤应颇速。跳梁便儿女，饮啖足蔬肉。旬馀困坐起，月许忘局促。丁宁促洒扫，婢媪额屡蹙。比邻各勤洁，讵可愧彼族。雨檐报晚霁，片月如凉旭。晴灯闹流星，繁丝压孤竹。奔车汤忽沸，推枕声在褥。中宵起舒啸，夜气漫林谷。乡心茫欲碎，离念牵更酷。我愁妇亦叹，身世付转毂。中原民情敝，隐患在心腹。此邦俗亦偷，交谊聊云睦。谁能任兹事，起造斯世福。微官欲何道，一饱忍千辱。悲呻久不寝，人世寐正熟。雏鸡尔谁戒，向曙强咿喔。"
"雨后徒步入署","清末近现代初","郑孝胥","湿云重难起，雨气夜不小。河堤决屋顶，汹汹遂至晓。新凉睡味美，惊觉讶非早。披衣趣具食，杂进殊草草。出门沟浍溢，未敢怯途潦。因思宵来势，疑恐小楼倒。楼前甫拆屋，东北豁可瞭。斜风时潇潇，远树淡袅袅。低头或终日，书史粗省了。近来罢午餐，薄粥润吻燥。朝夕出无车，纵步自轻矫。他人笑吾吝，彼浅恶知道。壮夫事事可，妙赏恃怀抱。使吾行负担，亦足营一饱。"
"作书久不能进愤然赋此","清末近现代初","郑孝胥","作书无难易，要自习之久。苟怀世人誉，俗笔终在手。古今祇此字，点画别谁某。必随人作计，毋怪落渠后。但当一扫尽，逸兴寄指肘。行閒驰真气，莫复抟土偶。时贤争南北，扰扰吾无取。狂奴薄有态，或者进猿叟。达哉临川言，妄凿妍与丑。"
"答袁爽秋","清末近现代初","郑孝胥","踪迹宣南阔，情怀海外孤。佳书能见及，妍语故多殊。岛族滔新法，宾僚局腐儒。默惭袁伯业，勤力久过吾。"
"黎受生遗郑子尹书四种及巢经巢诗钞","清末近现代初","郑孝胥","吾年十二熟仪礼，闇诵全部色不挠。尔雅急就亦宿读，当时恚渠云等道。长大孤露事举业，文辞颇复心所好。数年之间失八九，偶取温习翻苦奥。治经念自小学始，桂段严王手勘校。久闻遵义未得见，《逸字》《汗简》名尤噪。渐怜岁月去飘忽，精力无成坐消耗。君今遗此令我愁，便恐悠悠迹如扫。郑君朴学仍能诗，瘦硬偏工兼澹妙。一生自哀独何事，得丧何人为计较。不如学道积毫发，入世差同饥可疗。养心聊复期尽年，火速捐书真得要。"
"川和村看菊途遇雷雨返饮神奈川丁子屋","清末近现代初","郑孝胥","秋来足风雨，已自负重阳。佳日天公妒，黄花异国香。郎当游亦壮，调笑意殊狂。我辈人谁识？胡姬傥不忘。"
"冬日杂诗以仰视皇天白日速为韵 其一","清末近现代初","郑孝胥","此日不足惜，去我逝安往？山风剥庭叶，晚意太卤莽。宁知吾送汝，对景聊俯仰。经行万马中，驻足看扰攘。乃于瞥然际，而作攫取想。用意如许毒，所得徒自罔。"
"冬日杂诗以仰视皇天白日速为韵 其二","清末近现代初","郑孝胥","日人行新法，中国始遣使。华民我自辖，诸国不得视。彼非不欲尔，实亦势所至。来者更五公，交涉略可志。吾初检案牍，抄撮取关系。会以事不竟，讫未就编次。又观图书馆，典籍亦略备。尽蒐为目录，颇足资考异。迁延顾莫往，尤未坠此意。"
"冬日杂诗以仰视皇天白日速为韵 其三","清末近现代初","郑孝胥","运会今何世，更霸起西方。谁能安士农？唯闻逐工商。贾胡合千百，其国旋富强。此风既东来，凌厉世莫当。日本类儿戏，变化如风狂。天机已可见，人心奈披猖。诚恐时无人，礼义坐销亡。豪杰皆安在，俗佞空张皇。"
"冬日杂诗以仰视皇天白日速为韵 其四","清末近现代初","郑孝胥","麴町往筑地，正出东海湾。诸胡所聚居，楼观映晴天。不知夜何事，聚众张几筵。童妇齐列坐，施帷当其前。数人类作剧，笑怒相与颠。下帷俄复展，一人口有宣。学语殊未熟，时省怀中编。主人有四女，鬈发各垂肩。碧眼若含愁，綵服何蹁跹。入帷迭娇歌，观者咸称妍。众中都为谁？舍人在其间。舍人学胡语，彼胡奚知焉？读书二十年，此举谁谓然。吾意顾有在，未足为俗言。"
"冬日杂诗以仰视皇天白日速为韵 其五","清末近现代初","郑孝胥","儿女寝已熟，瞑坐自数息。十年流浪踪，一一过胸膈。朋辈可远大，要自念季直。长吾四五岁，屡叹厄通籍。葆真虽通籍，随众限资格。未知谁有就，命运难可测。忍盦稍深稳，所守当不易。自余迫世务，软熟那足责。平生甘贱售，抛掷良弗惜。自贪兹游奇，兼可秽行迹。推门独起旋，噤凛霜月白。"
"冬日杂诗以仰视皇天白日速为韵 其六","清末近现代初","郑孝胥","此都号文士，浮躁多不实。盛名如赖襄，语助未究悉。黎公昔在兹，求士惟恐失。芝山岁再会，赋咏积篇帙。求其粗可者，百十未得一。善吾有长尾，后起实美质。吟诗辄晓意，作字且秀洁。墨江望之夜，烟水上满月。管弦喧我醉，诘论忘笔舌。如渠齿方稚，才气已奔轶。前贤那足畏，好自奋今日。归来得惆怅，嗜此诚痴绝。"
"冬日杂诗以仰视皇天白日速为韵 其七","清末近现代初","郑孝胥","猗嗟我从祖，高行世所独。有时闻微言，终身在初服。孤露薄有知，所赖见尊宿。今年吾道苦，此老梦已觉。别时知难再，挥手反见速。衰颜一何瘦，忍泪窃注目。不殊辞所生，摧割痛在腹。未曾闻怛化，每忆已自哭。理当弃妻子，卒侍启手足。何言迫生计，恨愧满衷曲。因思议私谥，介节诔不辱。虽然异出处，知己配文肃。哲人萎二老，愿见那可复。吾其放于夷，猖狂混清浊。"
"南河县尉王寅侯死贼诗","清末近现代初","郑孝胥","挺身追语贼，父弟得生全。尔辈可杀我，微官宁愧天。彭修今复见，赵孝世终传。高位多偷活，吾因表此贤。"
"日枝神社晚眺","清末近现代初","郑孝胥","望眼能令意暂伸，门前假我小嶙峋。入天峰影长含雪，照海波光已酿春。屈指交亲增恨别，乱思文字赖忘贫。少年心事行看尽，忧患人间待此身。"
"朝鲜权在衡招饮观梅","清末近现代初","郑孝胥","雪消江户春满枝，权君招饮不得辞。已看名士同来盛，况是明月初圆时。官梅登盆映银烛，使星入座临酒卮。逡巡开筵极丰腆，食单时尚从欧西。淳熬捣珍炮糁渍，浆水醷滥酏醢醯。左殽右胾近古法，葡萄论斗行如淮。主人殷勤善言笑，客不解语惟解颐。酒酣登楼望天际，乡思正与寒云迷。烹茶却唤看影画，亦有巾帼搀须眉。德法二主信时杰，猛很欲作鳞之而。谁知异人华盛顿，状貌酷类枯禅师。雄豪百鍊至平淡，中外一理元无疑。盛衰天道迭倚伏，会有能者同华夷。霜风吹面醉渐解，归舍儿女犹唔咿。汪君翌日幸语我，大夫以下皆为诗。我虽强作用我法，措语蹇涩爱者谁？"
"栗兄书言荔支老树枯矣因感念介节叔祖","清末近现代初","郑孝胥","岁星人望鲁灵光，此树婆娑共可伤。不见赪虬虚老屋，载寻白发亦空堂。披书海国怀难遣，照影池波梦岂忘。凭仗阿兄勤点缀，春寒更与种修篁。"
"神户理事署楼中雨望","清末近现代初","郑孝胥","危峰郁郁浪苍苍，对此茫茫我亦忘。时命看天终濩落，雨风注面暂清凉。华民力屈愁微业，岛市风移足老羌。海内故人应绝倒，便从穷发问行藏。"
"七月七日官舍风雨中作","清末近现代初","郑孝胥","四围山海一身藏，历落嵚崎自笑狂。天际云涛秋益壮，楼头风雨昼初凉。操心稍悟安心诀，更事翻思忍事方。独有韦郎言可念，俸钱虚愧对流亡。"
"寄酬秋樵赠别之作","清末近现代初","郑孝胥","秋风夕起忆秋樵，高馆人稀暑渐消。谁解微言长耿耿，时吟清句便超超。等閒未悟欢难继，他日方愁迹更遥。身世政须容度外，莫令相见减风标。"
"梦乌山因寄怡舅","清末近现代初","郑孝胥","万叠悲欢逐境空，乌山只在梦魂中。泪痕自共华年积，心事真看隔世同。此日诸甥多失母，即今阿舅亦为翁。山兜老屋如重到，惘惘斜阳巷尾红。"
"九日大阪登高","清末近现代初","郑孝胥","霜风连朝作重阳，萧寥坐落无人乡。端居秋气最先感，起与虫鸟争号翔。楼头山海自围绕，于意不乐如羁缰。逝将去此更一纵，瞬息百里遥相望。未花蛮菊那足道，眼底正喜落日黄。登高聊欲去浊世，负手天际终旁皇。空中鸟迹我今是，底用著句留苍苍。故山归隐有兄弟，倒海浣此功名肠。"
"怀人亭 其一 并序","清末近现代初","郑孝胥","孤亭云海渺相思，独上惟吟忆我诗。从此故人感天末，不妨来此立移时。"
"怀人亭 其二 并序","清末近现代初","郑孝胥","海色微茫自入檐，亭中最好眺风烟。如今题作怀人地，白鸟沧波共惘然。"
"述菊 其一","清末近现代初","郑孝胥","天凉意便好，秋高诗欲长。菊花为时出，见之辄神往。岛人亦好事，辟地据高爽。敛钱乃纵览，妇稚杂扰攘。连棚往复还，种色竞题榜。轻寒媚海日，千本各俯仰。就中半束缚，佳卉失倜傥。谁令尔生兹，逸士堕尘网。来归伴萧斋，吾不汝抑枉。"
"述菊 其二","清末近现代初","郑孝胥","离宫峙赤阪，国主开秋会。殿香黄花前，池明丹枫外。群胡掉臂来，牛酒肆啖嘬。先生独微叹，霜英谁解秽。横滨有名园，林谷颇映带。花时不辞客，异种亦不卖。川和尝一往，其盛又数倍。中途遇雷雨，当垆笑我辈。不如坐寒斋，一月可相对。从渠各烂漫，妍丑置弗怪。虽然不解饮，旷怀天所醉。人生何者难，难在同臭味。使我重怀人，斜街来梦寐。"
"伤忍盦 其一","清末近现代初","郑孝胥","彼苍不足恨，人事实可哀。莫复念忍盦，念之心胆摧。烈士尽夺气，况我生平期。四海尽惊叹，矧我夙昔怀。聚时不甚惜，皎皎心弗欺。别时不甚忆，落落意弗疑。如何无穷志，殉此七尺骸。交情日太短，天绝非人为。命也审如此，终古宁可追。"
"伤忍盦 其二","清末近现代初","郑孝胥","朝士重清流，此风亦久息。不随薄俗移，通介见所植。抗言得弃外，天日无惭色。谁知活人手，未恨江湖窄。为民奋请命，有此二千石。世间污吾子，捐去诚上策。但縻老亲泪，冤苦滞魂魄。当时殉名人，著望各藉藉。贪夫溷烈士，事定众乃白。公等当期颐，王济我恨惜。"
"张绮季属题小金井观樱图","清末近现代初","郑孝胥","海山尽道是蓬莱，怅望群仙去不回。偶约寻春向江户，又疑失路入天台。玉颜一队连云出，金井千株枕水开。应念此花太岑寂，长教我辈画中来。"
"生女七日而殇","清末近现代初","郑孝胥","夫何而为人，骨肉亦已具。奄忽遂物化，掣电未尝驻。微质倏去来，我意初不悟。儿曹何所失，洒涕向暗处。有无旋相生，常理自成数。久视或偶然，沈吟山色暮。"
"感旧示李君芝楣","清末近现代初","郑孝胥","浮生百事苦难就，所贵得意当我身。吾力能为未敢必，况乃假力于他人。皆云未至时有待，伤哉心胆几沈沦。往年都城盛朋友，缄斋忍盦情相亲。激扬掩抑性虽异，用意沈著不可言。倏如花落风雨过，置我惘惘销精魂。向来缄忍竟何得，俯仰各已归九原。宁当入海尚负气，痴念志业空穷年。忆尝吟咏戏相劝，检视遗句馀悽酸。今者聊欲托此事，天道弗忌当长存。心知寥落谁与语，惊叹李君下笔真。君傥感此可共作，精力足用毋逡巡。"
"决壁施窗豁然见海题之曰无闷","清末近现代初","郑孝胥","海天在我东，胡为伏暗室？容忍久不决，奇境真自失。庸流那辨此，此秘待余发。君看五尺地，概若收溟渤。閒来一据案，意气与天逸。滔天自横流，而我方抱膝。窗閒独偃蹇，万象绕诗笔。竖儒奋清狂，作事众尤憟。前身疑幼安，遁世送日月。"
"清友园探梅 其一","清末近现代初","郑孝胥","海波淡对道人閒，胜日清游一破颜。谁见春风甘寂寞，朱霞白鹤满空山。"
"清友园探梅 其二","清末近现代初","郑孝胥","山园脉脉发霜枝，陇首无人夕照移。一段荒寒谁解赏，松梢遮莫揭春旗。"
"清友园探梅 其三","清末近现代初","郑孝胥","嫩蕊疏枝点碧苔，盈盈才得几年栽。他时屈曲山中老，长记先生为汝来。"
"清友园探梅 其四","清末近现代初","郑孝胥","天空海阔须磨驿，山静日长清友园。流落中年仍世外，梅花数点忆中原。"
"日人求为题关张画像","清末近现代初","郑孝胥","关张非猛士，浩气兴百世。海外犹敬之，岂不以好义？画师亦可人，胸无功名意。笔端小褒鄂，于此知见地。"
"樱花花下作 其一","清末近现代初","郑孝胥","仙云昨夜坠庭柯，化作蹁跹万玉娥。映日横陈酣国色，倚风小舞荡天魔。春来惆怅谁人见，醉后风怀奈汝何。坐对名花应笑我，陋邦流俗似东坡。"
"樱花花下作 其二","清末近现代初","郑孝胥","嫣然欲笑媚东墙，绰约终疑胜海棠。颜色不辞脂粉污，风神偏带绮罗香。园林尽日开图画，丝管含情趁艳阳。怪底近来浑自醉，一尊难发少年狂。"
"樱花花下作 其三","清末近现代初","郑孝胥","脉脉轻阴压软尘，閒愁渐逐柳枝新。清明寒食初惊艳，秾李夭桃不当春。薄醉乍苏沈宿梦，凝妆才就写全身。亭西枨触年时事，错认东华绝代人。"
"樱花花下作 其四","清末近现代初","郑孝胥","看到繁枝处处开，韶光骀荡锦成堆。春归沧海刚三月，骨醉东风又一回。花气连云收暮雨，涛声催昼送轻雷。道人摩眼空吟望，无复当年侧艳才。"
"风雨花尽","清末近现代初","郑孝胥","昨夜仙官下取将，海天风雨彻宵狂。名花身世真堪羡，烈烈轰轰做一场。"
"三十五岁初度","清末近现代初","郑孝胥","令名殊不果，三十又过五。已孤轻岁月，弃掷那足数。少壮等戏剧，熟思极无取。从今脱皮肤，真实聊自补。结习患难尽，术业且莽卤。妄怀当世意，侧睨穷宙宇。百年戎狄运，天道未有处。小须会事发，收拾入年谱。吾知讵有涯，怀哉《养生主》。"
"咏盆中白牡丹 其一","清末近现代初","郑孝胥","神如皓月元来淡，气带春风些子寒。海外更休嗟寂寞，白花犹自伴朝官。"
"咏盆中白牡丹 其二","清末近现代初","郑孝胥","倭中亦解重花王，苦为樱桃说擅场。他日教知南汉事，也如北胜对南强。"
"五月十五日神户月下","清末近现代初","郑孝胥","摇摇林际海旋明，耿耿楼头月又盈。一道玉虹蟠夜色，千寻银阙卷涛声。平生入世怀将尽，物外孤吟影太清。今夕方诸应涌泪，故人何处径骑鲸。"
"自住吉游有马入山杂诗 其一","清末近现代初","郑孝胥","蝶飞山无人，涧响若读曲。岩云媚晴晖，起弄海波绿。"
"自住吉游有马入山杂诗 其二","清末近现代初","郑孝胥","诸峰殊阴晴，岚雨洒我轿。乱泉路欲迷，山鸟时飞导。"
"自住吉游有马入山杂诗 其三","清末近现代初","郑孝胥","入山凡几曲，缘涧凡几湾。山回涧转处，海风赴襟寒。"
"自住吉游有马入山杂诗 其四","清末近现代初","郑孝胥","回看来处峰，伏地微露尖。峡口云行急，扑面如轻烟。"
"自住吉游有马入山杂诗 其五","清末近现代初","郑孝胥","侧卧看群峦，起伏极有势。长天如匹绢，泼绿恣游戏。"
"自住吉游有马入山杂诗 其六","清末近现代初","郑孝胥","云白山青青，望可数百里。我从山背来，对境心数起。"
"自住吉游有马入山杂诗 其七","清末近现代初","郑孝胥","山东曰朝阳，山西曰夕阳。夕阳祇芳草，朝阳松柏长。"
"有马杂诗 其一","清末近现代初","郑孝胥","山街足楼阁，姝丽多倚市。借吾一榻风，梦入溪声里。"
"有马杂诗 其二","清末近现代初","郑孝胥","松萝风飒然，双泉自奔泻。踞石而科头，白衣山人也。"
"有马杂诗 其三","清末近现代初","郑孝胥","阴阳为之炭，不亏亦不盈。已余幽忧疾，始信泉有灵。"
"有马杂诗 其四","清末近现代初","郑孝胥","溪馆无人至，松杉閟翠微。乌山底处似，沈范二公祠。"
"有马杂诗 其五","清末近现代初","郑孝胥","溪声使人静，鸟语引熟寐。风从前山下，尽带松竹气。"
"有马杂诗 其六","清末近现代初","郑孝胥","笔工亡古法，但于俗书宜。龙蛇入吾手，毛锥空尔为。"
"有马杂诗 其七","清末近现代初","郑孝胥","雷奋雨百倍，云驰峰四移。山灵好才气，献此一段奇。"
"有马杂诗 其八","清末近现代初","郑孝胥","摇兀竹篮间，怕云下密幄。银竹万丛鸣，先生梦徐觉。"
"夹竹桃","清末近现代初","郑孝胥","官斋六月花相映，红白尤怜夹竹桃。政尔无言神自远，祗缘不俗韵殊高。如山案牍围长夏，隔海烽烟照怒涛。老子婆娑聊独笑，花前那得并儿曹。"
"六月十八日未明望海","清末近现代初","郑孝胥","天荒荒而非云，月团团而无色。海兀兀而不波，楼迢迢而将白。"
"贫女","清末近现代初","郑孝胥","贫女低眉十六七，茅屋西风怨斜日。祇将翠袖度荒寒，未许铅华污天质。向来众女总怜渠，性格矜高为识书。易得河清难一笑，盛年不偶欲何如？"
"移居绵侠营","清末近现代初","郑孝胥","惆怅梅边想战尘，往来何地著吟身？客怀漫比官为业，物望谁云国有人。花发休论沧海事，水清聊结草堂邻。东风草草劳人目，又看江南二月春。"
"西湖初泛","清末近现代初","郑孝胥","乍喜杭州入眼新，便呼小艇载閒身。抱城岚影浮初日，侵岸湖光上早春。祇觉楼台胜人物，欲凭山水远风尘。酒垆正在宫墙外，带醉凭栏独怆神。"
"湖上","清末近现代初","郑孝胥","漠漠云阴敛晓光，平波才欲倒垂杨。诸峰尽在微濛里，今日西湖是淡妆。"
"湖上杂诗 其一","清末近现代初","郑孝胥","微雨洒复止，春山人独行。西湖知不远，照眼小桃明。"
"湖上杂诗 其二","清末近现代初","郑孝胥","湖心风乍起，云影暗雷峰。但觉波光白，不知烟翠浓。"
"湖上杂诗 其三","清末近现代初","郑孝胥","湖波太娇软，画船殊难载。最宜拿小艇，尽领烟水态。"
"湖上杂诗 其四","清末近现代初","郑孝胥","诸峰竞弄影，湖水与摇曳。不用借楼台，为渠作庄丽。"
"湖上杂诗 其五","清末近现代初","郑孝胥","欢情酒维持，好景诗记录。吴侬生湖山，此语差不俗。"
"湖上杂诗 其六","清末近现代初","郑孝胥","名胜多难复，风流不可攀。苍凉莫怀古，祠庙满吴山。"
"湖上杂诗 其七","清末近现代初","郑孝胥","海氛传闻恶，闽浙防有变。朝旨起尚书，昨日湖上宴。"
"湖上杂诗 其八","清末近现代初","郑孝胥","二月向杭州，何人见独游。犹能轻世事，日日醉湖楼。"
"湖上杂诗 其九","清末近现代初","郑孝胥","春暖桃柳新，六桥多士女。祇愁风雨来，路长奈何许。"
"湖上杂诗 其十","清末近现代初","郑孝胥","渐与诸峰熟，又怜湖水妍。湖山岂识我，欲去莫流连。"
"用贾岛真山民三月晦日诗作首句 其一","清末近现代初","郑孝胥","三月正当三十日，挽春无计祇伤春。明朝惘惘成追忆，却道春光属别人。"
"用贾岛真山民三月晦日诗作首句 其二","清末近现代初","郑孝胥","九十风光能有几，春风春雨总经过。谁知地变天荒意，莫借鲁阳回日戈。"
"书柽弟扇 其一","清末近现代初","郑孝胥","我生实不辰，降志而辱身。如今好相戒，莫作采薇人。"
"书柽弟扇 其二","清末近现代初","郑孝胥","二兄久食贫，被酒语跌宕。门户要人兴，两弟齿俱壮。"
"暮霞 其一","清末近现代初","郑孝胥","祇疑日已落，黯黯颓云翳。百里俄极明，金银耀天际。"
"暮霞 其二","清末近现代初","郑孝胥","雨气漫不收，斜照忽相逼。爱此带雨林，临流弄奇色。"
"同季直夜坐吴氏草堂","清末近现代初","郑孝胥","一听秋堂雨，知君病渐苏。欲论十年事，庭树已模糊。"
"怡舅卒于建宁闻耗述哀","清末近现代初","郑孝胥","考功携伴爱乌山，晚入京尘泪有斑。寄画虚传书尾意，填词苦说梦中还。已孤兼抱离群恨，别舅长怀被酒颜。今日西州凭一恸，几生并在廿年间。"
"晚登吴园小台","清末近现代初","郑孝胥","众喧不妨寂，独往偶成游。阅世人将老，登台月已秋。蒲荷丛暮气，星宿沸清流。何事单衣客，悲歌起饭牛。"
"游石观音寺登周处读书台","清末近现代初","郑孝胥","秋原风日照眼明，北城熟游思南城。遥怜古寺媚平楚，入门忽对幽峥嵘。高台望望悄然下，双梧萧萧啸檐瓦。劳生折节空尔为，太息当年读书者。"
"上海待鉴泉未至","清末近现代初","郑孝胥","南来过此意常违，北望愁予已念归。感逝行吟空抚髀，伤时被酒易沾衣。遥山隐日成斜照，弱羽冲风更退飞。司马青衫道傍客，待君相对说知非。"
"烟台舟中","清末近现代初","郑孝胥","月照成山船似箭，舷间一卒话军前。捕生虏谍浑如鬼，斩级健儿祇为钱。弃甲于思恩不死，霾轮魂魄怼虚捐。众中惊起沉沦客，愤慨终宵独废眠。"
"天津入都车中 其一","清末近现代初","郑孝胥","风雪晚可惧，去京犹百里。局促辕下驹，潦倒车中士。"
"天津入都车中 其二","清末近现代初","郑孝胥","国势决难挽，将相岂足为。幸此无人知，岁暮吾将归。"
"天津入都车中 其三","清末近现代初","郑孝胥","六年复此来，停车聊一望。指点畿内山，祇汝色无恙。"
"天津入都车中 其四","清末近现代初","郑孝胥","举朝议变法，不动犹拔山。道傍穷措大，缩手入袖间。"
"怀座主宝竹坡侍郎廷","清末近现代初","郑孝胥","沧海门生来一见，侍郎憔悴掩柴扉。休官竟以诗人老，祈死应知国事非。小节蹉跎公可惜，同朝名德世多讥。西山晚岁饶还往，愁绝残阳挂翠微。"
"追怀陈缄斋（与囧）","清末近现代初","郑孝胥","风味缄斋致最优，眼中何处著时流。逢场未减清狂概，带醉偏寻寂寞游。双鬓早衰缘骨肉，孤儿谁托指山邱。软尘丁郑还相见，宿草年年泪不收。"
"泰安道中","清末近现代初","郑孝胥","陇上清晨得纵眸，停车聊自释幽忧。乱峰出没争初日，残雪高低带数州。回首会成沉陆叹，收身行作入山谋。渡河登岱增萧瑟，莫信时人说壮游。"
"正月二日试笔","清末近现代初","郑孝胥","心远无妨得地偏，南归袖手对吴天。凌空翔隼高圆外，破寂鸣鸡午景前。白下溪流向人静，紫金山色入春妍。闲中把玩消何物，却办微吟遣壮年。"
"从广雅尚书登采石矶彭杨祠","清末近现代初","郑孝胥","大江东去意何如，暂驻旌旗上碧虚。祠庙云霄依太白，山川风物比南徐。料量筋力艰虞际，总揽英才感慨馀。不信乖崖久閒地，吴民遮看老尚书。"
"上巳吴园修禊","清末近现代初","郑孝胥","茫茫相对复江春，奈此英多磊砢人。各自中年怜意气，聊堪一醉祓悲辛。层阴坐滞芳菲节，乐事偏归寂寞滨。未遣风流顿销歇，等閒乞与草堂邻。"
"题上元顾氏忠贞录 其一","清末近现代初","郑孝胥","忠节元天性，尤悲不遇身。从来依草莽，何处有君臣。浩劫灰俱烬，贞闺志独辛。表微下廷议，未足慰斯人。"
"题上元顾氏忠贞录 其二","清末近现代初","郑孝胥","著录存家乘，清门挺隽才。友朋倾一世，文笔助馀哀。天道宜昌此，人言岂妄哉。君看明德后，名字已如雷。"
"三月三十日顾子朋招集薛庐","清末近现代初","郑孝胥","龙潭一片故依然，坐客浮沈过十年。能共送春中酒后，可堪照影绿波前。入山计就真忘世，招隐诗成更问天。秦老顾生莫怊怅，好留豪气伴华颠。"
"五月连雨答子朋","清末近现代初","郑孝胥","雨晦风昏断来往，窗竹孤鸣映书幌。压瓦宵惊钟阜移，开门晓看河流广。寂寂栾城话对床，平生听雨爱虚堂。年来顾五空相念，短发青衫滞建康。"
"六月三日大雨后诣局","清末近现代初","郑孝胥","短檐竟夕意难平，侵晓蓝舆绕水行。日气含云迷远岫，风头带雨过高城。谋乖举国天方醉，岁恶缘江众易惊。叵耐放晴终未定，坐闻蛙黾满城鸣。"
"六月二十一日愚园集欧公生日","清末近现代初","郑孝胥","惟将清兴慰蹉跎，渐比名园阅事多。销暑一时寻水石，移尊竟日对风荷。醉翁去后谁吟怨，傲吏閒来任啸歌。却笑飞卿未闻道，放怀经世待如何。"
"晚凉","清末近现代初","郑孝胥","临河初月挂幽光，出树云阴吐晚凉。饭后常教移竹榻，秋来最爱住江乡。引身林水神俱适，敛手风尘意已苍。心胆试扪尽灰冷，几分馀热祇刚肠。"
"章希援招集半隐草堂","清末近现代初","郑孝胥","主人结习在名场，酒熟秋高宴此堂。远岫依檐窥客坐，凉波绕舍占鸥乡。买山莫便嘲支遁，种漆还应学寿张。盖顶把茅吾事办，未须相对说行藏。"
"雪后第一楼晓坐","清末近现代初","郑孝胥","江波海气晓澄鲜，晞发贪凭碧槛前。天半飞楼收雪色，坐中明镜对云烟。鸱夷画舸宁终隐，梅福吴门未是仙。尽有豪情凌百尺，祇愁无地与高眠。"
"答沈子培","清末近现代初","郑孝胥","委靡谋何济，优游意自哀。津梁愁作佛，党锢怕成魁。海覆虚琴操，池枯待劫灰。不应子沈子，图霸尚怜才。"
"海棠盛开与稚辛似斋二弟同赋四首 其一","清末近现代初","郑孝胥","晓日蠲寒雾乍开，忽惊绝艳立苍苔。破颜自擅生天质，顾影难凭倾国媒。脂水粉痕空写照，浓春好梦费疑猜。赞皇花木曾成记，忍道根从海外来。"
"海棠盛开与稚辛似斋二弟同赋四首 其二","清末近现代初","郑孝胥","漫翻谱录辨棠梨，色色香香理不齐。三月繁华浑醉后，一春桃李总颜低。牢愁衔子思鸿鹄，胜事题诗步碧鸡。记取濠堂人未老，花前吟到夕阳西。"
"海棠盛开与稚辛似斋二弟同赋四首 其三","清末近现代初","郑孝胥","燕郊东出记寻芳，流水游龙赴道场。沈醉春风围日气，断红人面拥花光。髫年尘梦频弹指，宦况江城独绕廊。几树如云俄似雪，暗中谁信送堂堂。"
"海棠盛开与稚辛似斋二弟同赋四首 其四","清末近现代初","郑孝胥","关心风日凋颜色，八九分开已惘然。带露微垂长脉脉，怯寒犹敛最娟娟。朱栏玉砌休论命，宿酒残妆欲破禅。心力平生殊不负，樱花诗后又三年。"
"幽栖","清末近现代初","郑孝胥","空翠晓絪缊，鸟声清可闻。目成溪上水，心悦岭头云。下吏何妨隐，幽栖谁与群？前湾异喧寂，弦管太纷纷。"
"寄吕秋樵临城 其一","清末近现代初","郑孝胥","中年养熟老难侵，小邑才堪托鼓琴。莫道才雄无泄处，太行万叠付高吟。"
"寄吕秋樵临城 其二","清末近现代初","郑孝胥","栖迟牢落总悠悠，世事宁关我辈忧。看到扬尘沧海后，也应不忍话前游。"
"寄吕秋樵临城 其三","清末近现代初","郑孝胥","语笑当时是盛时，张皇幽眇最能奇。杜陵身世非今日，却办颓唐作继之。"
"题吴鉴泉新成水榭","清末近现代初","郑孝胥","旧隐新营意最殊，曲廊小景向来无。过桥山色閒相引，隔水林风清可呼。白下羁心长儿女，草堂断句遍江湖。廿年携手淮流上，照影何人识故吾？"
"十一月廿八日书事","清末近现代初","郑孝胥","蓬莱左股已遭钳，渤澥东门枉戒严。燕雀处堂元自若，豕蛇荐食更无厌。侏儒坐遣衣冠尽，姬汉行看玉石炎。眼底横流兼落日，故山何处认茅檐？"
"舟过金陵钟山戴雪而卧凝眺有感","清末近现代初","郑孝胥","依依钟阜旧崔嵬，负雪尤怜玉一堆。词客还从江上过，濠堂端付梦中来。蹉跎知遇存黄土，寥落朋侪隔酒杯。曾是华年磨灭地，不关儿女漫兴哀。"
"海藏楼杂诗 其一","清末近现代初","郑孝胥","奋身欲何往，盘空殊未安。高楼一日成，截然如断山。脚跟愈坚牢，世态愈等閒。群嚣不易到，鸟语时间关。道人袖手人，所患犹多言。今年有新得，稍简应对烦。独居不负楼，种松待参天。妻子真我客，欢然来扣门。"
"海藏楼杂诗 其二","清末近现代初","郑孝胥","露台性宜月，我性爱登台。月岂与我期，台成月自来。从游者清风，披襟共徘徊。便当凌霄去，惜我非仙才。人间实污陋，孰能委形骸？可怜玷风月，抚膺暗生哀。碧海连青天，月逝我独回。"
"海藏楼杂诗 其六","清末近现代初","郑孝胥","吾楼虽甚壮，高寒难久居。长安居不易，视此定何如？缺月上稍迟，光彩铺平芜。茫茫坠碧烟，谁辨树与庐？幽人一再起，已是四更馀。阑干独来倚，凉风袅衣裾。吴姬归夜阑，马蹄腾九衢。千灯出林影，照乘霏明珠。向曙忽隔世，喧寂理岂殊。"
"海藏楼杂诗 其七","清末近现代初","郑孝胥","幼时学为文，独喜柳子厚。《断刑》与《时令》，熟读常在口。近人尚桐城，其论深抑柳。阳湖实支派，相袭亦已久。柳文彼所轻，学柳更何有。奇人吾炜士，爱我忘其丑。咨嗟愧室辞，沈至信高手。子亦毗陵宗，胡不惮众诟？损名勿轻言，意子适被酒。"
"海藏楼杂诗 其十一","清末近现代初","郑孝胥","倚楼闻妙香，心知必有异。披衣行草际，初日未到地。丛兰虽竞开，微甘岂高味。幽寻入篱侧，泠泠袭露气。一花藏深碧，冰雪抱殊致。踟蹰欲却步，绝世难逼视。素心非吾侣，自顾果形秽。端逢姑射仙，绰约方掩袂。怅然不能去，有意在尘外。"
"海藏楼杂诗 其十四","清末近现代初","郑孝胥","物生必有耦，二者道之门。俗士务执一，百世成争端。寒暑与昼夜，相需不待言。彼此各是非，孰能为平反？圣智坐未达，著述迷乾坤。强同诚可哀，末流遂滔天。摩厉得发明，转战亦竞前。哲人非世用，宥之入自然。"
"海藏楼杂诗 其二十五","清末近现代初","郑孝胥","寄禅本才士，为僧名转盛。见嘲壬秋翁，岛瘦心所病。今年学寒郊，风味颇峭硬。虽云六十化，未免近饾饤。山人当自寿，雄据天童胜。以诗作佛事，四海必响应。聊为童子戏，直入散僧圣。"
"海藏楼杂诗 其二十八","清末近现代初","郑孝胥","孔子语闻道，乃曰夕死可。闻道知几人，死者盖已夥。读之每失笑，求道计殊左。道自有生死，安之实在我。畏死而乐生，死遂为子祸。吾今伏孔子，敢死气磊砢。彼云魂有灵，亦未脱缰锁。"
"海藏楼杂诗 其三十二","清末近现代初","郑孝胥","守国知以兵，何如守以民。无民孰与国？恃官终难存。吾民弱至此，久散不能群。救亡事虽急，翻欲治本原。扬汤以止沸，岂如去其薪。满蒙苟相合，不下千万人。部落得渐强，地利谁能分？交通实上策，速决胡逡巡？锡公持此谋，程公为我言。我许为一行，暂为诸侯宾。悲歌极慷慨，老去弥苦辛。"
"海藏楼杂诗 其三十三","清末近现代初","郑孝胥","万物役于人，见用乃为贵。是岂万物情，诬之因自遂。试看鹤乘轩，孰与翔天外？惟人有殊性，徇意终不悔。少游与文渊，两已适相背。平生吝轻掷，老去若可弃。每思犯至难，头璧誓俱碎。惜哉时无人，谁解赏雄概？楼头意万里，缩手久不快。倚阑更小留，安閒故常态。"
"海藏楼杂诗 其三十四","清末近现代初","郑孝胥","东北劫愈急，问策乃及我。楼前招片月，仗剑向辽左。强邻久阻兵，跨海置遮逻。吾民被迫逐，待毙但僵坐。其锋诚难争，善守抑犹可。杜回有时颠，食报在魏颗。姑求振民气，申儆首媮惰。死灰傥复燃，行见陆浑火。人言柔胜刚，精铁绵与裹。试探囊底智，筹一不须夥。"
"消寒会示同坐","清末近现代初","郑孝胥","蒙难灵修久苦辛，玩时愒日坐诸臣。一为孤注机旋失，再卜中兴义未申。江左夷吾虚想象，黄图赤县付何人？楚囚君子吾何敢，深觉新亭愧伯仁。"
"九日","清末近现代初","郑孝胥","十年几见海扬尘，犹是登高北望人。霜菊有情全性命，夜楼何地数星辰？晚涂莫问功名意，往事惟馀梦寐亲。枉被人称郑重九，更无豪语压悲辛。"
"重九日曹纕蘅向仲坚邀至灵光寺登高","清末近现代初","郑孝胥","白日销沈兵气昏，漫持热泪洒中原。燕辽一战民应尽，江海横流溺岂援。玉貌无求犹不去，西山始到欲何言。残年残世还相对，便乞馀杯酹断魂。"
"固始吴氏家诫卷书后","清末近现代初","郑孝胥","介寿称觞俗所同，长言劝诫见家风。人生只有思亲日，莫付良辰乐事中。"
"闻笳","清末近现代初","郑孝胥","楼窗未白已闻笳，旧梦惊回失岁华。短后荷戈心纵在，南冠挟策计终差。相从休比龙云逐，一往空愁马齿加。挥洒推敲吾事了，不妨断送冷生涯。"
"万公雨求题画狗","清末近现代初","郑孝胥","得隽径窜诚智矣，搏噬跳踉何所为。旁观矜宠且宿饱，怪尔相厄无已时。子于何处得此态，曲写尽意毫无遗。往者不谏莫恶剧，来者视此犹可追。"
"三月十一夕","清末近现代初","郑孝胥","痴顽可是恋人间，死别犹伤去不还。渐悟馀生元易散，尽成往事杳难攀。孑遗岂识天何意，磨折方愁老益艰。却道明朝又生日，莫将情况问初鳏。"
"琵琶湖中秋","清末近现代初","郑孝胥","谁遣琵琶化此湖，歌声终古绕西都。锦帆拂水成殊色，杰阁藏林想霸图。一角夕阳山尽处，万家灯火夜归无。石山寺外唐桥月，莫向愁人问故吾。"
"小仓正恒招宿舞子住友别业","清末近现代初","郑孝胥","楼馆嵯峨倚暮空，雨声竟夕杂松风。逃虚路出沧桑外，愤世人来醉梦中。入海扁舟应已具，看云孤岛更谁同。白鸥欲下还飞去，莫为高吟怪此翁。"
"夜起庵","清末近现代初","郑孝胥","一别高楼寄此庵，五年况味更谁谙？枕堪待旦天难晓，薪已将然卧岂酣。沧海径归真上策，旧京入梦奈空谈。丹青自写灵台状，莫信人誇蔗境甘。"
"燕山近事诗（十二首选三） 其一","清末近现代初","朱青长","布帆春水与东来，红草黄沙认劫灰。九殿嵯峨明日月，六街璀璨汉楼台。腥风骤涨毡奴哭，海气横飞父老哀。仗剑鸣鸾人济济，形骸粘合莫相猜。"
"燕山近事诗（十二首选三） 其二","清末近现代初","朱青长","金粉秦淮最断魂，繁华焚掠变荒村。笑啼两敢双夫妇，犬马千刀五趾豚。趋避太工成水性，皈依随地得天尊。新朝旧将衣冠美，宫府雍容没点痕。"
"燕山近事诗（十二首选三） 其三","清末近现代初","朱青长","沸鼎扬汤迹未融，生波横海斗心锋。骷髅荒冢埋新鬼，鳞甲漂波遁败龙。泡影谈兵何草草，连獾逐鹿太匆匆。仙洲自有偷生窟，只恐无颜对老翁。"
"丙辰北来诗第二章（十六首选五） 其一","清末近现代初","朱青长","巧舌灵心最有馀，蟠桃三熟牧丹初。缤纷词旨甘肠肺，妖懒行踪媚起居。未敢尝君偏说狗，无关于水独求鱼。金盆玉鼎花千树，自信芳菲总不如。"
"丙辰北来诗第二章（十六首选五） 其二","清末近现代初","朱青长","破碎中原作战场，徵兵眠鼓两郎当。丽谯鹤列标仁义，冠冕龙华制帝王。貔虎勋劳分铁券，公侯门第换金张。鸾锵鸟步人多少，共戴神山吸玉浆。"
"丙辰北来诗第二章（十六首选五） 其三","清末近现代初","朱青长","雕绘蓬莱作壮观，歌声花影泪偷弹。坛宫徒骥千旗合，沼圃蹄禽万牒刊。春近柳门归梦紧，人稀藜杖欬君难。龙羹麟脯安排好，可听霜眉细细餐。"
"丙辰北来诗第二章（十六首选五） 其四","清末近现代初","朱青长","辛苦重瞳觅五臣，蒲车迢递迓天宾。钩绳宝马稀金骨，风雨神龙粉画鳞。宦海浮生馀米袋，名山人物渺纶巾。云堆或有扶轮客，傲骨嵯峨尚未驯。"
"丙辰北来诗第二章（十六首选五） 其五","清末近现代初","朱青长","恩语重重慰窦融，蛮荒旗鼓致孤忠。渐成祸局新朝制，竞吐奇谈薄老翁。吞海狂鳞涎帝饵，逃天小雀污汤笼。自歌黄竹招西母，鸟使迂纡路未通。"
"丙辰北来诗第三章（十二首选五） 其一","清末近现代初","朱青长","桃熟仙州第四年，飞来鸾侣诒群仙。蚁邱臣妾同登极，蛙井虫鱼萃盗泉。银汉波澜兴咫尺，星桥乌鹊误婵娟。玉霄高处无人迹，只许霞冠近座前。"
"丙辰北来诗第三章（十二首选五） 其二","清末近现代初","朱青长","戏挽鸿濛访赤松，瑶池车驾几人从。迷途具茨悲前马，沸鼎残羹欲豢龙。贝阙渐深云叆叇，天衣璀璨玉丁东。尘堆已隔方壶远，怕问蓬山第二峰。"
"丙辰北来诗第三章（十二首选五） 其三","清末近现代初","朱青长","再掬桃花数玉尘，两经寒雪两经春。甘投金瓦为孤注，未许江河合大人。左右角争蜗国险，东西嗥逐虎邻亲。不知白发唐宫女，此夜珠帘下几层。"
"丙辰北来诗第三章（十二首选五） 其四","清末近现代初","朱青长","花尊清快酒香酣，自引愁丝向月谈。铸鼎已欹残铁冷，改弦无当碎徽甘。飞身灵药巫云渺，尽鼻神斤匠石惭。一宿蘧庐无地问，可敲牛角叩周颠。"
"丙辰北来诗第三章（十二首选五） 其五","清末近现代初","朱青长","闲倚冰轮哭素娥，重重碧海泪溅波。文章典贵虞甥馆，音节凄凉帝子歌。良友不疑辞国锐，干将多难听人磨。皇皇圣种东华贵，偏许旁人弄太阿。"
"丙辰北来诗第四章（十首选二） 其一","清末近现代初","朱青长","虫沙多难万方灾，零碎河山我独来。朱评家破荒龙技，庄叟词穷笑雁才。换心神毒经旬醉，落魄长歌一里哀。茫茫沧海无人问，自凿金函贮劫灰。"
"丙辰北来诗第四章（十首选二） 其二","清末近现代初","朱青长","帝秦嚆矢六诸侯，转眼寒盟竹帛羞。旌节附胶穷喜怒，角宫反叩乱春秋。画尸雕琢纯欺我，战捷雷鸣小忘牛。赤县樱花香烂漫，可怜无语付沙鸥。"
"丙辰北来诗第五章（二十七首选五） 其一","清末近现代初","朱青长","火帝人皇去未遥，崔巍衡策转天杓。八方训受禽虫合，九鼎威灵鬼魅朝。竭海负图龙丈谨，将云阿阁凤儿娇。淋漓元气天难极，光影茫茫看玉霄。"
"丙辰北来诗第五章（二十七首选五） 其二","清末近现代初","朱青长","新颁玉篆绾群仙，云雨轻移造化权。今不识初豪杰病，树犹如此岁华迁。鸾生暗应民谣毈，龙死先期鬼告年。我自得之人力少，神书无假国师编。"
"丙辰北来诗第五章（二十七首选五） 其三","清末近现代初","朱青长","沙土金钱去不还，阵云西北万重山。旗枪黯淡威棱秃，言说荒唐恶响环。大有径庭新旧鬼，都无爱惜死生关。深谈浅笑工酬答，仓猝何词塞鸟蛮。"
"丙辰北来诗第五章（二十七首选五） 其四","清末近现代初","朱青长","是非恩怨两重重，偏反言词掉舌工。修外美文矜死豹，承馀彰过毁诒龙。至游不适仙踪远，好梦将圆幻影封。寄语云师休怏怅，云中鸡犬许人从。"
"丙辰北来诗第五章（二十七首选五） 其五","清末近现代初","朱青长","宵鸣篝火弄戕殳，鬼母腥风合野狐。鹏路九天亏咫尺，蝉丸六月堕锱铢。无情可告华胥杳，抵死方知倏忽愚。炼石斩鳌神主事，不知长剑在腰无。"
"北来诗稿第六章（十首选四） 其一","清末近现代初","朱青长","神霄年命大难知，头白升天岁已迟。六诏烽烟环甲会，九游摇动散兵旗。祸成火井当天子，误到文章贬国师。自起匡郎本无碍，过劳张许构鸿词。"
"北来诗稿第六章（十首选四） 其二","清末近现代初","朱青长","坐领蓬山四五春，好年华去最关情。招魂福殿汗神宇，觞客天厨起鬼兵。叩马苦无滨海士，从龙何止后宫臣。嵩呼万里雷鸣合，耳底隆隆尚有声。"
"北来诗稿第六章（十首选四） 其三","清末近现代初","朱青长","鲸石通灵海气腥，文章谁任祭蜻蛉。旄头野战降枭将，附耳谗言听小星。选帝纡尊咨岳牧，尉佗翻案问朝廷。蚕丝有路穿秦蜀，何必开山杀五丁。"
"北来诗稿第六章（十首选四） 其四","清末近现代初","朱青长","五幡归命八旗降，海宇清平大业张。嗜好累人儿女气，金钱役物少君方。藩侯锡麦风符瑞，岛客神仙卖帝王。馀位太赢龙体缩，此回甘苦最难当。"
"燕山丁已杂感（十五首选三） 其一","清末近现代初","朱青长","反手风云叩帝扃，衣冠误恋旧朝廷。高台王座留孤月，旧垒残枪殒大星。乱世歌谣千里草，美人踪迹九秋萍。词笺散漫兴亡事，戏举群龙组一经。"
"燕山丁已杂感（十五首选三） 其二","清末近现代初","朱青长","老木荒祠碧草斜，鸣蜩多事问官蛙。江神解佩珠仍杳，汉女还钗玉有瑕。小草蔓延滋劫火，青藤代树点秋花。明知不是安龙咒，强向芦丛学画蛇。"
"燕山丁已杂感（十五首选三） 其三","清末近现代初","朱青长","秋坟新死九男儿，大眼蓬心尽可訾。败耒犊无遵轨识，跳波鱼醒出群思。苍头持髻怀先古，赤手探珠笑岛夷。独有啼儿与孀母，一声声泪点铜墀。"
"明日（十六首选六） 其一","清末近现代初","朱青长","笙歌明日送春风，拭泪千丝认画龙。鸡犬神仙仍恋主，河山惭愧不留侬。颓唐心眼怜骄子，凉薄肝肠怨老翁。此去漳台才半月，只嫌乡梦太重重。"
"明日（十六首选六） 其二","清末近现代初","朱青长","竟假风云量伯才，铁衣金剑自崔巍。相为臣妾留馀地，又有河山造劫灰。饲虎图龙心血瘁，续凫成鹤泣忧来。东皇雨泽膏民浅，荠麦青青过绿苔。"
"明日（十六首选六） 其三","清末近现代初","朱青长","封金颁印绾千城，竟假栾徐托死生。逐鹿太牵豪杰志，斩蛇新决项刘争。攒眉怕问新鸾掖，沥血重寻旧豹盟。天步艰难行惯熟，颇忧图史累公卿。"
"明日（十六首选六） 其四","清末近现代初","朱青长","错认骷髅作肺肝，荒唐谋画去留难。红心满地流民血，白骨千堆上将坛。渺渺行踪愁海岛，迟迟归梦阻邯郸。早知紫雾黄云伪，不改巾箱旧大冠。"
"明日（十六首选六） 其五","清末近现代初","朱青长","虎步龙骧没点痕，河山留得子生孙。神光只只凝祥室，鬼瞰彰彰祸福门。慷慨言词流水梦，寻常巷陌夕阳村。南来旅客过洹上，犹见残军十五屯。"
"明日（十六首选六） 其六","清末近现代初","朱青长","九龙千骑欲何之，恰是榴花半落时。逐臭过门人掩鼻，代庖倾鼎我犹尸。舞台爱听收场鼓，残局难收打劫棋。雨将云官齐默默，草间还有帝王师。"
"新秋（十二章纪黎、冯之际也）（选六） 其一","清末近现代初","朱青长","鸦婢牛奴大可诛，扫花驱蝶太糊涂。盗兵竟弄潢池戏，出手轻弹玉局铺。小坐忘川兼及楚，设词挑越更燔吴。来因渺渺无人识，窃笑徐娘负故夫。"
"新秋（十二章纪黎、冯之际也）（选六） 其二","清末近现代初","朱青长","玉黵金符了不真，白头奇想作兵神。茫茫硕画三生愿，落落雄谈四座瞋。近苑楼台高过阙，非花杨柳媚于人。破篱采菊疏狂事，别有玄虚结虎邻。"
"新秋（十二章纪黎、冯之际也）（选六） 其三","清末近现代初","朱青长","人情浓薄水东流，记得来时近早秋。不佞已经成远别，可怜未必得空留。盟心磐石生蒲苇，誓月冰规减玉钩。盼盼苦心无白处，只宜泉下筑高楼。"
"新秋（十二章纪黎、冯之际也）（选六） 其四","清末近现代初","朱青长","莲花四角自葳蕤，别后登楼近十回。旧伴重逢心恻恻，柔肠双碎语哀哀。同遭逼迫均无恙，新有郎君想更才。命薄只今分冷暖，久留侬住反生猜。"
"新秋（十二章纪黎、冯之际也）（选六） 其五","清末近现代初","朱青长","蓬莱宫外漫长堤，松菊依然赋去兮。续带以绳穷子愧，将谦比素故人凄。冷月怕谈前夕梦，新花初发旧诗题。玉函妆镜般般在，但隔红墙听晓鸡。"
"新秋（十二章纪黎、冯之际也）（选六） 其六","清末近现代初","朱青长","荷花生日日初长，排比文鸳促凤妆。百辆班班迎姹女，前骑咄咄送飞王。先朝大老留长乐，别署新宫号未央。最是小南强可笑，绕篱分路发幽香。"
"金楼（十首选五） 其一","清末近现代初","朱青长","漂摇踪迹自员壶，刘圣回翔阻绛都。蓬海万年仙冢密，桑田千劫帝宫无。云间煮石閒人好，玉座谈金海客逋。通作少君栾大看，此曹生计亦粗疏。"
"金楼（十首选五） 其二","清末近现代初","朱青长","赤帻云衣拜冕旒，杞人今日剖天忧。巍巍事业炊梁梦，短短年华让麦秋。骤富颇疑摸冢尉，辞封应愧曲钩侯。画龙幡好狂风急，留与旁人涤马溲。"
"金楼（十首选五） 其三","清末近现代初","朱青长","仓猝云仙唾雨师，樵柯未烂竟残棋。不分卢雉投孤注，拟借山河作小诗。胜国衣冠枯草秸，他乡憔悴好男儿。楼台懒入林逋眼，除却梅花百不知。"
"金楼（十首选五） 其四","清末近现代初","朱青长","失魂逋去笑神巫，知是龙蛇第几图。争树语莺黄济济，交枝新露绿涂涂。神仙饥渴炊顽石，草木旌旗瘁老奴。西北近边烽火密，梁乔何日遣罴貙。"
"金楼（十首选五） 其五","清末近现代初","朱青长","乱草狂花太不齐，寒烟高卷野云低。鸟垂王气争巢北，柳爱斜阳故向西。小苑歌珠莺弄舌，南宫战血马殷蹄。窗前绝好青山色，自酌莲花嚼玉齑。"
"春风（二十五首选三） 其一","清末近现代初","朱青长","朝来楚尾夜吴头，更上梁园旧酒楼。丰乐买驴行子去，太行归雁范阳秋。天下几人知杜甫，老夫从此倦东游。吟鞭剩草今无用，留载春航话白鸥。"
"春风（二十五首选三） 其二","清末近现代初","朱青长","追花傒月自挥金，裘马凋残剩一琴。八表同昏篘酒浊，十州为客醢诗深。花间词好雄心死，萍点风多酒力任。与世颇生悲悯念，蹉跎歌哭欲成喑。"
"春风（二十五首选三） 其三","清末近现代初","朱青长","楚江夔峡远迢迢，才与京华隔一宵。潦草兴亡终北气，苍茫山水尽南条。断肠弦管翻新破，唤鬼歌词续大招。可惜妆楼人太俗，绝无残泪点新朝。"
"哭刘申叔（二首选一）","清末近现代初","朱青长","锦江帆布送君归，碧柳章台访少微。瘦马高车游子倦，寒天修竹美人稀。葳蕤玉树埋黄土，零落金篇散紫薇。此去重泉逢故友，无言相对作嘘唏。"
"题黄鹤楼","清末近现代初","朱青长","不信崔郎在上头，白云黄鹤两悠悠。乾坤破碎馀今我，天地吟诗剩此楼。大敌尊前逃李白，英雄无罅觅荆州。荒荒海月生残夜，照见鱼龙熟睡不。"
"偶然（九首选一）","清末近现代初","朱青长","水随山北又西归，柳线东风两不违。匹马万骑心志广，乱莺三月友朋稀。最能殃鬼唯黄纛，第一高人是布衣。可惜汪汪翠湖水，豢龙成鲋养虾肥。"
"金台（三十二首选三） 其一","清末近现代初","朱青长","破柳荒榛噪暮鸦，寒灰尸气召群邪。昂头说国三千辈，奋舌谈兵五十家。江外我同鸥最好，天边微剩月无瑕。金沙走海澄清少，闻说黄流更可嗟。"
"金台（三十二首选三） 其二","清末近现代初","朱青长","燕台吴会十经秋，雨舫烟灯处处留。金殿升贤天子黜，绿林为贼丐儿羞。且分峨岳当窗眼，并取嵩高作枕头。得此仅堪梅鹤住，鬼车龙血听悠悠。"
"金台（三十二首选三） 其三","清末近现代初","朱青长","新华门柳绿毵毵，南鸟哑哑北燕喃。灭世勋猷裁五帝，夷殷鸡犬笑三监。平成戈马争戎首，破碎伊周让阁衔。秋水读完庄子笑，而今方信有生黬。"
"辛酉岁暮书怀（二十八首选四） 其一","清末近现代初","朱青长","弦管分曹曼舞时，神仙年命远无期。春宵云雨蛟龙妾，内室干戈虎豹骑。大海已枯江更浊，少时无乐老尤悲。孤身哭国逃刑刖，遏怨鸣天凤鸟迟。"
"辛酉岁暮书怀（二十八首选四） 其二","清末近现代初","朱青长","追悼尧仁与舜华，巍巍声教及流沙。衣裳大会亡牛耳，剑腹新官署虎牙。潭水竭衷承碛树，春风时鬓附村花。蜉蝣朝暮冥灵觉，不敌闲斋两盏茶。"
"辛酉岁暮书怀（二十八首选四） 其三","清末近现代初","朱青长","卧醒还斋薄有闻，鸟夷虾族说瓜分。不因残世将尧舜，长拟分天造雨云。销铁劲馀双烈士，枕戈闲死六将军。东华灵气无时竭，会有祥麟统兽群。"
"辛酉岁暮书怀（二十八首选四） 其四","清末近现代初","朱青长","亡羊死鹿两难知，但恨宁馨少可儿。饮酒得仙余亦想，读书延世我何訾。于今真爱人无几，后此能传或是诗。泠砚窄笺数行字，人间休认托宫词。"
"客泸闻渝事有感（二十五首选五） 其一","清末近现代初","朱青长","冷眼模糊看太空，草间偷活笑群雄。骥行千里需良驭，艾蓄三年少国工。春后槁花村女拙，钱荒沽酒薄夫穷。十前九蹶家家险，请治崎岖作大通。"
"客泸闻渝事有感（二十五首选五） 其二","清末近现代初","朱青长","苦雨幽篁径路迷，黄牛归马去无期。三天使命风雷塞，十殿森罗鬼怪奇。小醉呜呜环子女，夜灯轧轧念丁妻。只今才信青山好，不向髡奴插反旗。"
"客泸闻渝事有感（二十五首选五） 其三","清末近现代初","朱青长","自信奇儿石敢当，今朝携手上河梁。蛇头失跗愁身短，蜃喙分鳌笑海荒。群力有时迁重鼎，好风难禁折枯杨。瀛洲浅浅清如镜，愿种蓬蒿莫种桑。"
"客泸闻渝事有感（二十五首选五） 其四","清末近现代初","朱青长","干戈转眼换三朝，血海刀丛结死交。鹊起固难栖帝馆，鹿肥终得借君庖。言深患难兼金答，唱到兴亡碎玉敲。花实不成枝叶乱，南旌多事责苞茅。"
"客泸闻渝事有感（二十五首选五） 其五","清末近现代初","朱青长","一剑宵磨恨未阑，雄心消灭泪声酸。重修旧业屠龙好，颇念年荒养虎难。倏忽可怜南北帝，鬼蛇深爱圣贤官。桃僵李代寻常事，莫遣坚车识路漫。"
"登杓江楼感事（三十二首选七） 其一","清末近现代初","朱青长","风云漂落万年枝，苦向黄泉哭可儿。龙沼管弦天上曲，霓旌烟露月边词。晨华夕瘁哀荣木，暮种朝繁爱兔丝。我自不堪今更老，辟嚣终日下重帏。"
"登杓江楼感事（三十二首选七） 其二","清末近现代初","朱青长","厌居华屋爱渔矶，自斫迷阳种蕨薇。十日乱明春梦短，八方供赋暖人稀。传家准备修茶史，破虏终当仗酒旗。荒水野鸥云外鹤，近来均向北山飞。"
"登杓江楼感事（三十二首选七） 其三","清末近现代初","朱青长","龙骧蝉蜕薄肠翁，起灭无端尚未穷。燕燕玉筐鸾子毈，依依罗幕凤儿工。深宫剑履骄穷寇，大阀诗书误小同。怕读十年新秽史，且栽桃李坐春风。"
"登杓江楼感事（三十二首选七） 其四","清末近现代初","朱青长","遁迹烟丛老不辞，尘埃纷密眼难支。高碑草草惭诸葛，新曲呜呜为李奇。抚尔定为千载绝，嗟予多积万方诗。孤怀久蓄酸心语，对著群鸦不敢提。"
"登杓江楼感事（三十二首选七） 其五","清末近现代初","朱青长","落落乾坤十四春，逃兵逃贼两频频。争场麾盖还松柏，腴土官酋互主宾。衾冷可知身是客，窗寒应笑月窥人。短篙渔父增惭影，恋旧经年又送新。"
"登杓江楼感事（三十二首选七） 其六","清末近现代初","朱青长","禁树啼乌日色昏，妆楼寂寂闭重门。两鲛雷雨争渊穴，九虎嗥嗷破帝阍。金剑莫歌瑶殿影，碧天难返素娥魂。尊前一唱家山破，泪点秋坟渍草根。"
"登杓江楼感事（三十二首选七） 其七","清末近现代初","朱青长","药谱茶经共一囊，寂无人处自添香。楚辞系肘寻山鬼，巴舞弓腰媚竹王。国事已成三变局，乾坤还可一挥觞。金沙水浅鱼龙细，不用移文责夜郎。"
"花前感事（十首选二） 其一","清末近现代初","朱青长","云轮高座发雷音，颇得昆蒙述我闻。槐蚁焦螟高纛将，猪苓鸡实两朝君。零星血点污金甲，牢落新诗写练裙。试取老兵比彭泽，薰莸千古有人分。"
"花前感事（十首选二） 其二","清末近现代初","朱青长","海浪江涛久不清，重阳萸酒自怡情。十年梦枕三更熟，一角峨天九虎争。草泽安危刘馆学，文章埋没庾兰成。延年新酿无人饮，留与群鸥细细斟。"
"戊辰人日遣春诗（二十三首选二） 其一","清末近现代初","朱青长","乱草芜垓久不齐，剪刀风好复谁徯。几家旗鼓争名义，一代兴亡没好题。短榻共鼾忘夜客，长宵啼苦盼晨鸡。壮心未老人无用，自负斜阳过柳堤。"
"戊辰人日遣春诗（二十三首选二） 其二","清末近现代初","朱青长","七变沧桑鬼劫长，人谋天意两荒荒。沸波大鸟嗛河伯，竭海妖鱼小水王。报友久无青玉案，留人深恼白云乡。他州异县衰朝世，怕检花阴筑草堂。"
"戊辰感事（十九首选五） 其一","清末近现代初","朱青长","乾坤南北动笳声，偏许蹉跎负盛名。懒睡久荒王伯梦，远交新构楚吴争。血花桃李朱王府，肉搏鲸鲵白帝城。拟写寸函寄三峡，年来当见圣人兵。"
"戊辰感事（十九首选五） 其二","清末近现代初","朱青长","诗泪珠珠滴未乾，眼前踪迹太迷漫。蟏蛸网络婆娑木，虎豹旌旗格泽竿。毳毳白冠名将少，鏙鏙黄钺帝师难。桑田沧海原无定，只苦元元久不安。"
"戊辰感事（十九首选五） 其三","清末近现代初","朱青长","人谋国是两无功，草草年光渐不同。上峡雨程箫习习，鸣帆风碛鼓咚咚。灵均黍粒蛟龙窃，禹穴粮粢鸟鼠穷。白眼青天难一语，有谁知得短须翁。"
"戊辰感事（十九首选五） 其四","清末近现代初","朱青长","渺渺烽烟卷浊尘，支离花鸟不成春。焚心涤虎从炎帝，竭水求鱼訾盗臣。我大可为天采药，人何堪以国伤生。芳林丝管泠泠作，独有狂夫自丧神。"
"戊辰感事（十九首选五） 其五","清末近现代初","朱青长","白猿黄石圣贤官，三匝无枝草木寒。怀玉高行书剑草，从车传食酒杯宽。辜兰负柳先心醉，浊海清泉两足难。容易避人成废物，此身终是负儒冠。"
"垂杨百柱楼感事（十八首选四） 其一","清末近现代初","朱青长","姜桂风雷两不凡，蓬蒿时局听谁芟。焚驱虎兕貔貅纛，针割龙蛇日月函。一字灰钉苛史笔，满身尘垢老征衫。舞台丝竹生啼笑，拟作悲歌付阮咸。"
"垂杨百柱楼感事（十八首选四） 其二","清末近现代初","朱青长","绝少英雄值一文，自张旗鼓树孤军。荒村买棹寻诗瓮，香土携锄觅酒坟。如见肺肝南海帝，相为饥渴北城君。腥波浊浪茫无际，可见长天有片云。"
"垂杨百柱楼感事（十八首选四） 其三","清末近现代初","朱青长","草草还山易姓名，玄玄天眼十年青。楼嫌地狭分峨岳，家倦山居念洞庭。龙性只宜江海阔，鲛渊长笑水波腥。固穷无碍苍生苦，独倚斜阳上小亭。"
"垂杨百柱楼感事（十八首选四） 其四","清末近现代初","朱青长","座外群龙好舞戈，南征江海北争河。别来大国成焦壤，何处名山可烂柯。与世低昂充酒怪，为人歌哭中诗魔。幽州剩稿南归集，唱入秋坟死鬼多。"
"三十诗史（十四首选八） 其一","清末近现代初","朱青长","钟山王气闇龙兴，竞有冰棺傍孝陵。不可以仙宁事鬼，罔谙于佛大驱僧。羞操尺匕从龙野，愿裹名花葬马塍。细检梁陈残稿子，六家人物可同称。"
"三十诗史（十四首选八） 其二","清末近现代初","朱青长","祸局迁延入死途，泉台深唾老狂夫。蜗争水火千寻井，鼠将风雷六甲符。无所取材天地窄，同归于尽海闾枯。层城未死云英嫁，可识黄袍是唾盂。"
"三十诗史（十四首选八） 其三","清末近现代初","朱青长","西湖波细涌神鳌，鹏翼摩云万里高。辇毂新诗墙有茨，河山妖孽地生毛。承天少读归牛史，卷土重寻命马皋。久阻江淮风雨恶，不知何日覆枭巢。"
"三十诗史（十四首选八） 其四","清末近现代初","朱青长","九霄阊阖听天排，虎踞秦淮气象佳。甥馆歌残银汉曲，帝州花谢女儿槐。番楼突兀新妆阁，监石模糊古禦街。何北何南梁上屋，不如东去筑漳台。"
"三十诗史（十四首选八） 其五","清末近现代初","朱青长","自卷愁心住锦城，休将时事问先生。长思割土终无取，久约还山未买成。列校两难分汉鼎，焚书深凿大秦坑。钱唐江上西泠月，独照归船大有情。"
"三十诗史（十四首选八） 其六","清末近现代初","朱青长","玉垒春风百尺楼，秣陵烟雨六朝秋。双眸久湿千程远，二水中分万古愁。襟带支离明主陋，绮罗竿牍美人羞。台城旧有胭脂井，可酌清泉照好头。"
"三十诗史（十四首选八） 其七","清末近现代初","朱青长","半壁河山旧姓孙，仲谋曾此问中原。斜阳草树宫人墓，社鼓神鸦蒋帝魂。大有新词留北固，也穿黄叶访南村。自从一拜高陵后，久已无心向北门。"
"三十诗史（十四首选八） 其八","清末近现代初","朱青长","大略雄才自古难，朝班新改作奇观。民生戚戚千言伪，国丑鳞鳞万纸弹。新鬼两模皇帝制，故人争拜圣贤官。恒河无量诸天佛，一现昙花转眼残。"
"辛未初秋月下自述（二十八首选三） 其一","清末近现代初","朱青长","笙歌丛里怅然归，不问年荒与鳜肥。一卷好诗游子路，几莺残月乱花飞。包缠行李新朝报，补缀帆衣旧国旗。最好美人沱上月，照人来去自东西。"
"辛未初秋月下自述（二十八首选三） 其二","清末近现代初","朱青长","天垓徒步听人登，黑海狂澜一万层。髡首好奇多秃犬，赤衣无类只苍鹰。滔滔大劫延无已，瘁瘁民生渐不承。四起狼氛肆屠毒，可怜荒冢葬王敦。"
"辛未初秋月下自述（二十八首选三） 其三","清末近现代初","朱青长","大恨深忧不可排，倾天容海一螺杯。无因蛇虺生龙种，难取鸱鸮化凤媒。得意风云随梦涨，丧时花木认春开。朅来也构非非想，自学汾阴教伯才。"
"远寄（六首选二） 其一","清末近现代初","朱青长","漫写鸾笺寄所知，祗于今日更何辞。双栖梁燕终成客，独倚花人或是伊。珠佩早空江汉女，西烟孤袅凤凰儿。蓬山万里刘郎老，假得龙车去已迟。"
"远寄（六首选二） 其二","清末近现代初","朱青长","南归词好去何遥，一尺蓬窗一管箫。昨夜杏花流水梦，西泠桃叶断魂潮。情天缥缈成终古，怨海模糊负久要。缺月疏桐谁省得，风尘知己最寥寥。"
"锦水（三十二首选十） 其一","清末近现代初","朱青长","南条江水尽朝东，万里滔滔入海穷。吴雨春灯游子路，楚天云梦美人踪。卅年诗酒须眉白，几粒河山夕照红。中有许多闲意事，不堪零碎付衰翁。"
"锦水（三十二首选十） 其二","清末近现代初","朱青长","荒疏日与世相违，长挹西山缓缓归。大议七争持论腐，诸侯九合主盟非。兰言交薄浮云厚，菜色民饥战马肥。等是有家兼有国，不依门户自孤飞。"
"锦水（三十二首选十） 其三","清末近现代初","朱青长","浮云远远哭天宾，自喜征衣没点尘。诡画市欺终应斗，乱花殊候不成春。除君竟有三皇帝，绝世偏生两美人。黑白是非相出入，不知新室几时真。"
"锦水（三十二首选十） 其四","清末近现代初","朱青长","湖海盟鸥久不逢，牵萝荷月十经冬。蒹葭秋水怀人远，桃李春花爱彼浓。隔岁故人唐肆马，几鸦残月曙楼钟。江东渭北长千里，更阻夔巫一万重。"
"锦水（三十二首选十） 其五","清末近现代初","朱青长","豨苓鸡实两平均，醉死歌丛拜画裙。土梗几尊排仗马，雄枭千古左将军。森严壁垒成荒土，冷淡河山值几文。我独爱山爱猿鹤，反嬴清气二三分。"
"锦水（三十二首选十） 其六","清末近现代初","朱青长","黯黯长宵白日残，匡时人苦圣贤官。穿珠蚁孔朱丝细，拨剌荆丛赤手难。公且堕私偏更劣，今还殊昔后何堪。繁霜渐渐凋风叶，深恐罗衣不避寒。"
"锦水（三十二首选十） 其七","清末近现代初","朱青长","白眼青天碧玉杯，慨江疑冢郁姑台。瑶池八马天王返，冰殿双鸾月女回。半劫龙蛇贻话柄，十朝心血化寒灰。酸眸几个秦淮女，尚说可汗是将才。"
"锦水（三十二首选十） 其八","清末近现代初","朱青长","几声归橹薜萝村，一望金台一断魂。十道鸟言鹦鹉女，九重鸾毈凤凰孙。萋迷芳草随风偃，锦绣宫槐带露存。妖袅番姬含泪死，贵儿终是报君恩。"
"锦水（三十二首选十） 其九","清末近现代初","朱青长","懒向新朝乞酒监，回甘无过作晶盐。长陵画土输方策，东岳盟山失玉函。垂白语荒遭鬼笑，汗青书驳待人芟。模糊几笔开天史，千古同悲釜底黬。"
"锦水（三十二首选十） 其十","清末近现代初","朱青长","九游星动起天兵，百战江河夺帝城。南土家居宜白下，别来人望失苍生。殚金大累屠龙党，清酒先寒杀虎盟。缄口莫谈新国事，山栖无用上公旌。"
"黄鹤楼二次之作","清末近现代初","朱青长","千里登临百感哀，万方摇落首重回。荒荒云日环天去，了了兴亡转眼来。世事不堪强弩末，河山权认劫馀灰。凭栏屡欲题霜壁，生怕鱼龙笑乱才。"
"黄鹤楼第四次作","清末近现代初","朱青长","青莲崔灏两郎当，天外飞来一酒狂。仗槊直须排魏祖，谈兵无地觅周郎。人才聚散成今古，山水骄横入武昌。惊醒鱼龙眠不得，和烟和月拜诗王。"
"锦水归来感赋二十二律（选三） 其一","清末近现代初","朱青长","黄尘双鬓绝萧萧，曾对青山唾六朝。内苑柳遮名士宅，后庭花负美人腰。朱陵未改心犹壮，画舫重归路已遥。三十六骑平朔漠，而今何只百班超。"
"锦水归来感赋二十二律（选三） 其二","清末近现代初","朱青长","河山朝暮是耶非，量柳高堤长十围。锦水涟漪留我住，断云明灭共鸥飞。眼中时局朝朝改，溪口桃花灼灼肥。此际去留无所谓，春江波阔买船归。"
"锦水归来感赋二十二律（选三） 其三","清末近现代初","朱青长","风殊南北自天分，大海吞江述我闻。往事丑于当驿女，寄生人笑换朝君。穷奴一纸裁黄幄，瑞气千条护紫云。朱雀当年承帝眷，定挥长剑扫东氛。"
"闲中指事诗（二十七首选六） 其一","清末近现代初","朱青长","云师济济点朝班，十国星轺一舰还。万里定波横海将，大刀扬烈煞胡山。九游摇动兴天问，众口灰钉犯圣颜。借得好题无壮句，平心两字只群奸。"
"闲中指事诗（二十七首选六） 其二","清末近现代初","朱青长","兵民分治乱王章，部卒森森小帝王。泉府自行新币帛，锦丛私决野鸳鸯。泽蕉人命同儿戏，瓦裂民生及女墙。在昔罔闻今罕有，可怜金玉尚盈箱。"
"闲中指事诗（二十七首选六） 其三","清末近现代初","朱青长","就木陈人作鬼祈，贪狼虐狈想非非。蓬莱远售神仙药，辽海私分日月旗。高祖不兴狐语诞，蜀王惭死鳖灵归。盲伧话柄传千古，竞指金星是紫微。"
"闲中指事诗（二十七首选六） 其四","清末近现代初","朱青长","刀砧鱼肉肆威棱，太息潼州十六征。树剥千层收尽木，瓜经三抱痛无藤。雄拿白取双生活，搜粟摸金两股肱。野舍荒田多饿殍，慈悲犹自说能仁。"
"闲中指事诗（二十七首选六） 其五","清末近现代初","朱青长","旧王宫殿血犹殷，草草人云我亦云。焚据纷争同是贼，豨鸡臣妾迭为君。巴蛇吞象终无骨，菜圃营宫值几文。测量不通贪念重，不知何日运风斤。"
"闲中指事诗（二十七首选六） 其六","清末近现代初","朱青长","秦守千年作壮观，导流穿岭出奔湍。分枝立表存遗庙，低筑深淘置堰官。孟浪大言裁旧制，鲧湮无力挽狂澜。腴田万顷将成海，尚有旁人冷眼看。"
"旅宿","清末近现代初","赵熙","出门第一夜，百事换天地。萧萧四壁风，破床占客位。油灯翳复吐，强饭淡无味。絮语邻房客，各算还乡计。而我适万里，初程浩无际。家贫事万端，思亲有馀泪。寒溪响终宵，欲睡如何睡。"
"涪石","清末近现代初","赵熙","冬晴江出滩，一雨秀山麦。泸州三十里，小船换今夕。土山高复下，转棹即江驿。濛濛人声沸，万瓦炊烟白。争言半月前，此水没行客。小舟如土沉，大舟一化百。至今篷板在，狼藉堆沙碛。我行初出门，疑信未能择。将身托船中，与水一纸隔。但令半篙失，立堕蛟龙宅。勇前理无回，临发良脉脉。谁欤其健者，飞身越涪石。"
"猫儿峡","清末近现代初","赵熙","乡中往往讳言虎，地是古志毛虫处。兹山嶙嶙唤作猫，奇哉江津此门户。高逾江面知几里，刀截悬崖无寸土。年深注水作肉色，铜锈瓜皮结钟乳。自泸州下多小山，惟少岷山天一柱。翩翩小儿穿绿衣，突遇黄斑耸肩股。大抵论山如论文，第一雄奇次媚妩。以此问猫猫不驯，铜官驿前驾飞橹。"
"重庆","清末近现代初","赵熙","万家灯火气如虹，水势西回复折东。重镇天开巴子国，大城山压禹王宫。楼台市气笙歌外，朝暮江声鼓角中。自古全川财富地，津亭红烛醉春风。"
"人鲊瓮","清末近现代初","赵熙","滩名可骇人，瓮大不近理。自从刳木来，人鲊积在此。想当四五月，一雨洪波起。小船不敢前，大船薄于纸。以卵掷石头，不碎将何恃。未知屈宋在，是滩可如是。我行水方落，篙尖及瓮底。练练沙水清，矶边坐渔子。长年笑呼之，一瞬隔数里。回望归州城，裹入青山里。峡中富见闻，客意杂悲喜。作书报老亲，出瓮我不死。"
"淫预石","清末近现代初","赵熙","瞿唐双苍崖，绝地拔天起。奇哉一拳石，锁钥全川水。何时唤淫预，意自舟人始。立名本惧心，义不旌厥美。不知造化才，生此据何理。儒者称禹功，中古镇夔子。疏凿与天然，未究洪荒史。飞鹰著粪白，万古沉牛祀。抟抟博山炉，石脚果谁视。无怪白乐天，恐至无名死。"
"出峡","清末近现代初","赵熙","孤棹自天落，峡门江浩然。雄心生八表，大势别全川。野雁知春气，江鱼卖酒船。万山如万马，勒足不能前。"
"东山寺","清末近现代初","赵熙","六一还朝后，千秋几客来。为名贪古迹，出众喜高台。日月秦灰迥，江山楚望开。论兵披史牒，苦战历群才。"
"初上轮船远望","清末近现代初","赵熙","白日青天楚望开，船头人坐九成台。大轮激水长鲸动，乱树排山万马来。辟路全球凭力取，考工吾国失心裁。渡汾望海轰今古，虚费秦皇汉武才。"
"楚江舟中","清末近现代初","赵熙","杨柳飞花日，行人发武昌。君门犹万里，春雁极三湘。竞夜风雷动，沿流楚火长。江村好烟竹，潮落倍思乡。"
"小孤山","清末近现代初","赵熙","江水日滔滔，镵天石骨高。森森数乔木，凝望似秋毫。老树摩孤鹘，深根压六鳌。如君真健者，独立在风涛。"
"上海","清末近现代初","赵熙","五十年前东海滨，县门荒浦吊春申。一朝曼衍鱼龙戏，碧眼胡儿胜化人。"
"晓至大沽","清末近现代初","赵熙","飞辔策天吴，燕齐控地图。势驱千弩下，天黑一星无。荠影浮初日，人烟出大沽。竟辞家万里，沧海照头颅。"
"送华阳徐子休归蜀三首（选一）","清末近现代初","赵熙","乔公忧去更无师，徐子还山复有期。人到穷途真若此，天将吾道欲何之。草堂云重西川远，蒲阪沙横北道迟。别后新诗多寄与，他年离合不堪思。"
"宋玉宅","清末近现代初","赵熙","楚国伤心地，归州阴雨时。徘徊江上宅，犹傍屈原祠。海气长鲸恶，秋风山鬼悲。萧萧猿貁作，摇落极荒陂。"
"上山二首（选一）","清末近现代初","赵熙","到此忽无际，茫然生我悲。高空不可到，云气尔何知。万象随风灭，孤岚度栈危。来时万松枥，真在下方吹。"
"桫椤坪望大小云壑","清末近现代初","赵熙","昨夜北峰寺，雪声如玉砂。朝看大云壑，处处生红霞。一自李仙去，千年山月斜。空馀白蝙蝠，飞上桫椤花。"
"嘉州","清末近现代初","赵熙","山光蘸碧水搓蓝，秋雪芦花掩钓庵。画出苏稽三十里，铜河风景胜江南。"
"清音亭","清末近现代初","赵熙","天地此空亭，江声万古听。人烟一城白，山色大峨青。鸟路凭高阔，渔歌杂醉醒。寒钟佛崖碧，秋雁落沙汀。"
"游大佛寺","清末近现代初","赵熙","巴江落日水溶溶，古寺梅花已仲冬。一座几人三亩宅，八年重听数声钟。上书谁引王安石，入海难师邴曼容。试望青天呼杞子，巉巉娲石在高峰。"
"澈庵招游北楼二首（选一）","清末近现代初","赵熙","古寺凭江郭，高楼感众阴。时危万里仄，思苦百年深。半醉天难问，多材陆岂沉。迢迢独行者，珍重吕粱心。"
"夜坐怀诗舲师涪州","清末近现代初","赵熙","江上玉津阁，岿然高百层。十年存旧梦，六月对孤灯。学道宦情减，吟诗秋气增。思君若巴水，日夜向涪陵。"
"夜雨望孝怀","清末近现代初","赵熙","江水去汤汤，美人天一方。云随秋色至，雨阻乱山凉。海国亲心远，津门客路长。愁霖感今夜，魂梦到君旁。"
"夔州","清末近现代初","赵熙","全川争一峡，风力聚夔州。八阵平沙没，重关万古愁。江心盘皂鸟，石角怒苍虬。此地穷天险，荒寒白帝秋。"
"淫预石怀刘裴村先生","清末近现代初","赵熙","片石苍茫太古前，每怀神禹泣当年。长江不尽风波恶，谁拄西南半壁天。"
"屈原祠","清末近现代初","赵熙","细雨欲成雪，青枫江上祠。美人犹有恨，宋玉独承师。秀气空山掩，荒城异代悲。滩声如梦里，言折楚江蓠。"
"武昌","清末近现代初","赵熙","楚塞晴开巫峡长，西陵红树有微霜。一千里外三宵梦，又送涛声到武昌。"
"哭卿子三首（选一）","清末近现代初","赵熙","世外枯槎水自流，别离儿女不胜秋。青天碧海须臾事，却益人间万古愁。"
"杂感十一首（选五） 其一","清末近现代初","赵熙","诸君可叹善亡身，咫尺能扬碧海尘。犹道将军军令肃，路人方欲拜黄巾。"
"杂感十一首（选五） 其二","清末近现代初","赵熙","一策长沙自古悲，趋庭论谪亦何师。党人碑上新镌字，谁识闻歌泪满卮。"
"杂感十一首（选五） 其三","清末近现代初","赵熙","大槐阪上绝车茵，忍见清流失渭滨。雄剑上方君莫拭，朱云宁是汉家人。"
"杂感十一首（选五） 其四","清末近现代初","赵熙","故府牌官定国基，太清坛上几人知。城中日奏甘泉捷，不记长平十万师。"
"杂感十一首（选五） 其五","清末近现代初","赵熙","玉石昆冈积不分，汉家火德已先焚。它年莫例晁家令，未枉虫沙化六军。"
"纪事十一首（选三） 其一","清末近现代初","赵熙","何处涓埃报帝恩，四更勤把此心扪。兵戈满地皆尘事，自挈瓶花拜世尊。"
"纪事十一首（选三） 其二","清末近现代初","赵熙","山河影在月中看，三世公卿论道难。任是六龙西幸去，黄扉安稳一蒲团。"
"纪事十一首（选三） 其三","清末近现代初","赵熙","海风吹处尽浮云，月蚀瑶台色色昏。谁识卅年辛苦力，老来含泪入斯门。"
"拟出居庸关，由宣化至太原，途经边塞之胜，与游不获，积想成诗五首 其一","清末近现代初","赵熙","万古蚩尤作祸胎，崆峒山色自崔嵬。广成一去无消息，谁驾鸾凰问道来。"
"拟出居庸关，由宣化至太原，途经边塞之胜，与游不获，积想成诗五首 其二","清末近现代初","赵熙","清时岚翠尚诸峰，马上晴光落万松。大地山河尘遍起，几时横剑上居庸。"
"拟出居庸关，由宣化至太原，途经边塞之胜，与游不获，积想成诗五首 其三","清末近现代初","赵熙","宁武关前度乱沙，萧萧榆叶隐悲笳。蜀山万点南云外，一片愁心落雪花。"
"拟出居庸关，由宣化至太原，途经边塞之胜，与游不获，积想成诗五首 其四","清末近现代初","赵熙","塞云青入雪中寒，白草黄沙几度关。汉代铙歌唐乐府，一时传唱纥干山。"
"拟出居庸关，由宣化至太原，途经边塞之胜，与游不获，积想成诗五首 其五","清末近现代初","赵熙","塞山青陡入云黄，一路沙程度朔方。曾是周师游徼地，为君含笑唱伊凉。"
"闻损老孙女殇于华阴，慰之","清末近现代初","赵熙","老来沧海化风尘，莫望秦关更怆神。大劫未完来日局，残年已属再生身。昌黎谪宦犹殇女，北海传经要有人。辛苦诒谋正商略，眼前花柳又乘春。"
"柳花","清末近现代初","赵熙","薄命东风只自嗟，年年飞絮满天涯。马头春色人千里，笛外萍踪水一洼。吟入谢娘空作雪，逐来张俭已无家。人生只有秦关远，岂独飘零是此花。"
"春暮杂感四首（选一）","清末近现代初","赵熙","落尽杨花客未归，丁香已过海棠稀。一年春向馀生得，万里书来百事非。秋老铜驼无北望，月明青雀只西飞。兰成萧瑟江关远，落日孤云泪满衣。"
"荆门","清末近现代初","赵熙","峡云浓处落乌蛮，归客扬舲上楚关。去国苏卿今万里，秋风吹泪虎牙山。"
"滩夜","清末近现代初","赵熙","此夜滩声里，谁能不黯然。月斜巴国远，枫老屈祠边。世乱无长策，山深窘百年。归鸿意何极，送客楚江天。"
"万县","清末近现代初","赵熙","上峡又三日，前山知万州。日长欹枕过，年老读书愁。滩石嵌鼋背，人烟辨马头。晚天孤雁雨，重轸故园秋。"
"云安","清末近现代初","赵熙","孤客江程付小诗，庙前春木雨来时。十年直北天涯感，惟有云安杜宇知。"
"南游杂诗七首（选一）","清末近现代初","赵熙","老树如龙翠意寒，酒楼人散夕阳间。苇苗沿路清于水，一夜诗心到浒关。"
"再题","清末近现代初","赵熙","铁生十指有松气，曾听松风碧云寺。归来松下长闭关，梦里寻松抱松睡。海气朝寒老鹤知，苍龙夜半空嗟咨。明月团团皎冰雪，韦侯放笔真吾师。长安城头天泱泱，小草唐花尘十丈。行人风起日穿沙，谁信惊涛作秋响。人间劫火渐烧山，山中人去谁往还。香山静宜自朝暮，秘魔崖翠空苔斑。铁生铁生思超忽，故乡松有山千笏。何处青山望客归，九天风雨苍龙骨。"
"送蒋惺甫侍禦转外","清末近现代初","赵熙","郁郁青霓不可呼，天狼一箭折雕弧。玉堂自古生清梦，铜狄惊心长绿芜。虎豹九关天路远，荆高一去酒人孤。新蝉欲警西风露，回首延秋叫夜乌。"
"黄河桥","清末近现代初","赵熙","禹域此桥壮，黄河争怒涛。风沙千里曲，灯火一虹高。大势中州变，论功举国劳。凭栏知铁用，今古事滔滔。"
"陌头","清末近现代初","赵熙","陌头芳草绿天涯，桃子新红又作花。三月东风齐著力，不容燕子不归家。"
"墓祭","清末近现代初","赵熙","卿知寒食否，岁岁苦天涯。合葬今非计，前春我去家。荒原风俗旧，高树墓门斜。一寸红心草，鹃痕泪染花。"
"火车（二首） 其一","清末近现代初","赵熙","青山一线引无穷，旋见烟痕大野中。急管声闻潮一派，美人名字气如虹。"
"火车（二首） 其二","清末近现代初","赵熙","时穿菀柳浓花外，想见垂天凿地功，夜半黄河桥上过，一条含火大蜈蚣。"
"九老洞","清末近现代初","赵熙","一穴蛟龙气，全山蝙蝠天。无稽僧众语，问道汉皇年。风水闻前导，星辰摘倒悬。不知何地出，窦小碍人穿。"
"钻天坡","清末近现代初","赵熙","知非无路上，山意示人难。势似崩云动，名从怖鸽盘。远声传涧水，空影出林幡。一杖行吾意，苍天作玉寒。"
"绝顶望雪山","清末近现代初","赵熙","兹山横地脊，一白界天光。雪外知何国，峰尖划彼苍。遗编探博望，循路认巴塘。日落无人处，黄金镀大荒。"
"哭胡雨岚（得山腴书知雨岚忽逝，惊恸纪此）","清末近现代初","赵熙","书来一顾天无色，大野青山是哭声。迸泪只增妻子叹，伤心宁止弟兄情。中年此路非长别，万里论交付再生。嗟我林逋曾识否，品君极口玉山清。"
"重展山腴书志感","清末近现代初","赵熙","伤春何计遣花时，江上同舟系梦思。去日各惊蓬鬓雪，出城还问草堂资。书来一命轻生死，夜半千层悔别离。露外酒边成泪望，仙山楼阁是归期。"
"渡河","清末近现代初","赵熙","雨过荷花赴上京，贫遭白眼亦人情。尚留卧榻容酣睡，饱听黄河万古声。"
"和石遗天宁寺荒台登高，携酒对饮","清末近现代初","赵熙","古人不尽当时意，历历登高总自悲。为客惊秋仍往节，去年看雪正峨眉。功名岁晚非天予，法喜宵寒共石遗。塔影山光黄叶外，因君回首菊花期。"
"广和居题壁（二首） 其一","清末近现代初","赵熙","居然满汉一家人，乾女乾儿色色新。也当朱陈通嫁娶，本来云贵是乡亲。莺声呖呖呼爹日，豚子依依恋母辰。一种风情谁识得，劝君何必问前因。"
"广和居题壁（二首） 其二","清末近现代初","赵熙","一堂二代作乾爷，喜气重重出一家。照例自然呼格格，请安应不唤爸爸。岐王宅里开新样，江令归来有旧衙。儿自弄璋翁弄瓦，寄生草对寄生花。"
"感事","清末近现代初","赵熙","心事西山就白云，主人绿帻有风闻。入时眉翠将谁画，申意唇朱不负君。莫倚度关歌狗曲，曾扛古鼎负龙文。海山却遣童男返，扫尽鸿门灞上军。"
"陶然亭","清末近现代初","赵熙","西山终古向人青，小院笼花坐画棂。老去逢春思旧雨，年来此地亦新亭。苇芽露白波光涣，柳絮风香酒易醒。一曲沧浪城阙下，人今塞耳不能听。"
"杨子传陈考功语，命题所著《散原精舍诗》","清末近现代初","赵熙","不知何与饥寒事，一卷文章送此身。偶作江南未归客，苍然天下隐忧人。时流痛饮无虚日，家祭中原告老亲。所欠世间惟一死，信陵君共楚灵均。"
"送汤蛰老","清末近现代初","赵熙","入朝一疏动天颜，夜话辽东晓出关。世上英雄酾酒定，古来神武挂冠还。回舟白鹭洲前月，飞雨卢龙塞外山。落落一身天下士，鲁连黄鹞在人间。"
"题南皮相国画扇","清末近现代初","赵熙","秋影吴兴上白团，过秦哀郢不相关。太平宰相真无事，日写清真雅正山。"
"题姚惜抱文稿应马通伯之属","清末近现代初","赵熙","马君官学部，日夕守一砚。手持姚氏书，徵诗命余撰。展之属稿物，初不以书炫。而于书故深，意外善使转。譬如挽强弓，力薄则手颤。及造虚和候，妙处在一箭。故其淡泊怀，著墨不求绚。徐徐引笔行，纸墨似相恋。于书固云耳，词出意尤练。句中无馀字，言外有馀茜。中原蕴刚德，气自泠然善。想见大自在，老怀粹于面。若夫文术大，国朝实三变。方公如老农，禾贵薪斯贱。姚公农学精，嘉植遍芳甸。有场更有圃，古今一类纂。指挥扬马处，大冶众材炼。曾公辟农国，植民以农战。非常可骇议，作作出篇卷。张吴虽独造，固是姚曾袒。言貌各自妍，一家为此眷。有触发所得，蛟龙挟雷电。要其用心始，矜慎只一线。论定不觉奇，已往人多眩。不观子姚子，特著刘吴传。平生所师友，万言岂能遍。萧然其神凝，语尽无可衍。含芳如有待，义乃富骚选。果拾骚选馀，一读意先倦。方知中行者，用狂而守狷。明明水中月，隔水多不见。月固不在水，水又为风扇。以故观古人，高材目亦眴。如此稿数本，宁非玉数片。揆君传宝之，心得意岂遣。余今近五十，方春恣游宴。此日非不惜，朋旧花时饯。对书发长喟，如饥负华膳。抑如古登徒，听人说佳媛。乃今谋请益，得君虔自荐。桐城在天下，于道非一县。天不丧斯文，君宜大权擅。遂题姚氏书，小诗君勿谴。"
"柬无竟","清末近现代初","赵熙","意外相逢意外归，百忧宁止旧交稀。岭南客路惊梅发，木落燕山逐雁飞。垂老一官原下策，依人无计恐长饥。看天莫问他时悔，何处江湖遂布衣。"
"题陈其年洗桐图（冒钝宧所藏）","清末近现代初","赵熙","陈侯髯似缘坡竹，解扣单衣微露腹。手持茗碗石上坐，野气萧然在双目。案上一行没字书，略陈数器无不足。浓阴大叶动凉吹，六本高梧立青玉。双童不过十馀岁，能取长罂汲山渌。是桐身本清净相，得水更如雨新沐。画中可是水绘园，词笔应安数茅屋。三百年中馀此卷，文人好事争题轴。便作迦陵掌故图，西京朝野凄凉局。长安钝宧贫过我，典衣直当文姬赎。还与陈髯作主人，陆沉天地巢民哭。宣统二年祭灶日，眼底桐阴半窗绿。题诗一阕质髯兮，擪笛应翻紫云曲。"
"纪别","清末近现代初","赵熙","燕子衔花不取泥，玳梁今夜失双栖。东风漫长青青草，留得春痕印马蹄。"
"临平道中","清末近现代初","赵熙","草绿新晴试马牙，湖边水气一村蛙。此行真入参寥句，五月临平看藕花。"
"车行","清末近现代初","赵熙","居庸关外望飞鹰，落日青山路一绳。队队驼铃亡国恨，了无人问十三陵。"
"渡海","清末近现代初","赵熙","欹枕惊涛白尽头，匆匆残梦堕神州。翻书尚滴儿时泪，去国俄登海上舟。潮落远鸡催晓色，月明南雁集乡愁。春申林际非吾土，回首燕云万里秋。"
"夜潮","清末近现代初","赵熙","芦叶忽惊风，鱼龙撼梦中。月球应吸地，海水欲浮空。终古浔阳断，遗民汐社穷。军声同世路，并入伍胥雄。"
"邓慕鲁乞题先人手录五家诗","清末近现代初","赵熙","西南半壁一男儿，险为全川血溅尸。日落大荒无法挽，天浮苦海有乾时。漂摇萍水逢春话，懵懂乾坤望汝支。地下老亲含笑说，太平还读五家诗。"
"题唐才常君尺牍","清末近现代初","赵熙","一纸千年碧血痕，堂堂正气至今存。亡奴只坐心无力，杀士宁知国有魂。湘水自沉犹未酷，鼎湖一去只馀恩。六飞惨澹秦关远，试问何人是祸根。"
"中秋","清末近现代初","赵熙","明月几时有，黄州无此哀。已沉天阙尽，谁放桂花开。病鹤丁令怨，秋蛩子夜才。山河大地影，一片海潮来。"
"秋恕生日赋赠","清末近现代初","赵熙","大名天下重蒲萧，意外惊魂赋大招。出狱自冲神剑气，窜身同听海门潮。是非如梦归前世，生死经秋换两朝。垂老菊花当进酒，去年焉识有今朝。"
"牛渚","清末近现代初","赵熙","芦叶西风响夜滩，沙中偶语雁知寒。孤悬万古青天月，只有渔人江上看。"
"北固楼","清末近现代初","赵熙","杳杳南朝寺，苍苍北固楼。潮声如梦里，水调换歌头。有扇难为月，无天可寄愁。谁传七日记，灯火唱扬州。"
"小孤山二首（选一）","清末近现代初","赵熙","大江流不动烟鬟，吴楚江声落照间。一剑雄心今老去，西风吹瘦小孤山。"
"寄印伯","清末近现代初","赵熙","江汉滔滔悲武昌，不图如此作兴亡。未成甑堕声先失，垂死秋虫足早僵。举目散沙抟劫运，故人一水限河梁。生逢尧舜今何世，试问前朝顾野王。"
"沙市雪定，三用前韵","清末近现代初","赵熙","晓风晴渚开帆叶，红日荆州数堆雪。饥鹰掠水寒更嬉，巷陌街头马声绝。此是景升用兵处，上游江势随山折。一代英名似雪花，掉头尽化春澌灭。鹅毛大片昨如席，玉龙穿鼻顽仙掣。楚江涛作银界色，剪水飞花乱鱼缬。立冬九日如此寒，敲日玻璃碎成屑。今朝檐际泫残溜，玉女窥云羞一瞥。长白山头王气尽，哀鸿遍地劳人说。雪中一酹孙仲谋，沉沙莫洗前朝铁。"
"歧路","清末近现代初","赵熙","江上青山换两朝，打头红叶晚萧萧。君看阮籍伤心处，各有行人路一条。"
"夔州谈雪赠徐君次前韵","清末近现代初","赵熙","峡程一舸穿红叶，前日白盐半天雪。人在冰壶粉本中，想见千山鸟飞绝。江陵白帝一千里，数报江边半竿折。我来夔府十日晴，猿窟流澌尚明灭。四年前作榴花醉，酒气如虹剑光掣。大轮激水复归来，瞿唐贾换黄金缬。此地前朝伤榷吏，苛到竹头和木屑。如今主治徐无党，三日三关成一瞥。快雪时晴天苦闇，玉龙旧事从头说。败鳞残甲落馀飞，铸错真成九州铁。"
"赠哈蜕庵同年","清末近现代初","赵熙","何处茅庵蜕此生，秋蝉敛翅不成声。便归同谷终如客，欲老辽东总畏兵。四顾莽苍无去路，一官衰白梦前清。蜀山夜半梅花发，念子悲歌猛虎行。"
"礼园杂诗三十八首（选一） 石鱼","清末近现代初","赵熙","问君石何名，君以石鱼对。全身不似鱼，背略似鱼背。佳石皱透瘦，此石佳何在。主人指石言，万事论大概。心中横一鱼，石即有鱼态。况此鱼之用，他石不能代。热中请坐之，顿觉凉可爱。"
"纪事","清末近现代初","赵熙","蓦然天笑当恩纶，道德文章愧此身。多感故交思悱恻，偶谈前史泪酸辛。杜陵老畏依严武，王导心原恕伯仁。一赋何关鹦鹉事，却怜黄祖斗筲人。"
"溪柳","清末近现代初","赵熙","金碧崖前麦垄斜，县南春色酒人家。东风不管前朝梦，西直门边看柳花。"
"北山诗三十八首（选七） 其一","清末近现代初","赵熙","行尽风霄欠小楼，请看釜底置荣州。多年宿处山窗改，活水香时茗碗秋。客过松阴招午饭，路宜崖下辟庚邮。寻源勘得双溪误，正恐郦亭世不收。"
"北山诗三十八首（选七） 其二","清末近现代初","赵熙","数株榕树客门遮，缓下山坳石级斜。大好春光元野外，薄游风味似天涯。贫挑石炭怜崖户，雨渴秧田念水车。指点去秋闻雁处，虎崖疏竹宿人家。"
"北山诗三十八首（选七） 其三","清末近现代初","赵熙","一丝路挂星光碧，屋在星边松树边。上古封疆疑獠迹，下方田垄作螺旋。人和胜处三门险，牛乳香浓一勺泉。自有此山无此客，便携长句问青天。"
"北山诗三十八首（选七） 其四","清末近现代初","赵熙","万峰高处古灵台，大石蟠空壁坞开。历尽兴亡伤乱世，造成形胜费雄才。千家人向眠牛聚，四面山如怒马来。独立倚天长剑在，便从左股割蓬莱。"
"北山诗三十八首（选七） 其五","清末近现代初","赵熙","心上华阳杂梦痕，此身落叶欲归根。万山拦路争诗客，一水浮花到市门。每念陈陶吹战血，久输王霸卧山村。不知魏晋成何世，自买乌犍课子孙。"
"北山诗三十八首（选七） 其六","清末近现代初","赵熙","市远村醪不易沽，一瓯花乳借僧厨。笑呼童子烧松火，清到仙人入玉壶。见说雨稀寻水远，迟来山上并茶无。老惭命分如王烈，石髓流香幸未枯。"
"北山诗三十八首（选七） 其七","清末近现代初","赵熙","作别青山又别君，思君今夜万山春。仙乡古寺他年会，寒食东风旧主人。自笑绿林愁李涉，相看白酒尽陈遵。翻书力纠邻封志，红豆相期问水滨。"
"啸台","清末近现代初","赵熙","废台文献久无徵，宋代题诗屋几层。冷眼看穿司马氏，山中一啸即孙登。"
"无题六首（选二） 其一","清末近现代初","赵熙","劝进才名一代臣，当涂典午局翻新。老来却向穷途哭，泪点如何不择人。"
"无题六首（选二） 其二","清末近现代初","赵熙","泪竹斑斑掩洞庭，夜深银甲响丁丁。文章不是遮羞物，一派青山野史亭。"
"桃源图","清末近现代初","赵熙","高士从来占水涯，大都有志在鱼虾。妙于司马家儿世，春水能寻一洞花。"
"怀人","清末近现代初","赵熙","海外孤臣不赐环，梦中平地换周班。从兹蜗角生兵气，竞附龙鳞化野蛮。今日故人悲杞国，伤心乐府念家山。知公夜枕江声里，熟计铙歌入汉关。"
"北山","清末近现代初","赵熙","白发城居久闭关，偶思县北点苍颜。党人自是天生与，请看飞扬跋扈山。"
"石路","清末近现代初","赵熙","石路田蛙吠稻中，疏林过雨夕阳红。前村记向山坳转，一树榕阴坐社公。"
"九日怀京国旧游","清末近现代初","赵熙","太行山翠落清樽，秋老黄花冷蓟门。梦断题糕还进酒，年来落叶算归根。凭崖金像相知未，旧雨铜驼几个存。落帽风流传韵事，稍怜嘉传附桓温。"
"山行二首 其一","清末近现代初","赵熙","不成村落夕阳边，蚕豆花开石阪田。山后有溪从竹入，却随流水到山前。"
"山行二首 其二","清末近现代初","赵熙","乡场如叶客如蚕，老树通巢鹊两三。今夜定知荣县雨，一天浓墨抹东南。"
"江楼","清末近现代初","赵熙","春水桃花艳一州，美人香径小红楼。有才薄命都成例，垂老西风不尽愁。三月莺花吟上巳，大堤杨柳咏千秋。渡江名士翻萧瑟，黄叶青山送客舟。"
"野泊","清末近现代初","赵熙","小船泊处竹阴浓，乱后荒庵不打钟。坐爱隔江鸥数点，带来山势极从容。"
"青神","清末近现代初","赵熙","不见涪翁借景亭，小山点点隔江青。古今同此玻璃味，手汲空江夜堕星。"
"宿鸟尤","清末近现代初","赵熙","竹边楼阁翠重重，梦里依然旧日钟。千古江声流不尽，三峨秋色晚尤浓。清时此地吟归雁，海穴通潮蛰老龙。起视神州无限黑，几星渔火照中峰。"
"拟行","清末近现代初","赵熙","劳燕生涯本不齐，行人明日碧云西。艰难万里关山路，浅草何能衬马蹄。"
"十二月赴成都纪行杂诗八首（选二） 其一","清末近现代初","赵熙","十里山程旧识稀，天牛唤雨牧童归。鹊巢两两青杠树，知是谁家白版扉。"
"十二月赴成都纪行杂诗八首（选二） 其二","清末近现代初","赵熙","老林口外野人家，小店黄茅不煮茶。偿得春行山路苦，一程红雨杜鹃花。"
"题王壬秋蒹葭感旧图","清末近现代初","赵熙","龙爪年年绿上都，蒹葭流怨采蘼芜。梦华旧录伤心史，秋水新亭掌故图。讲德尚遗南浦路，传衣聊胜大秦珠。登山临水今摇落，欲赋兰成树已枯。"
"惠陵","清末近现代初","赵熙","此中万古悲凉气，汉业高光一局收。天下英雄除孟德，乱时经术有谯周。谁云正统非西蜀，无分生儿似仲谋。西望长陵一抔土，画栏烟草不胜秋。"
"光明崖","清末近现代初","赵熙","金刚台下绝飞鹰，一斧从天劈万层。崖半不知何路下，蚁行红叶两三僧。"
"下山","清末近现代初","赵熙","路似腰绳缒太清，蜗黏苔壁屋三楹。人从之字盘空下，流水声中大蟹行。"
"洪椿涧中","清末近现代初","赵熙","昔有枯槎卧涧长，试探头尾入林荒。老樵一斧苔瘢血，大蟒横身晒石梁。"
"自峨眉归望乌尤","清末近现代初","赵熙","一塔见嘉州，铜江水合流。好山似神女，明镜照乌尤。渡远人争市，天空雁入秋。西风渔唱晚，黄叶夕阳楼。"
"壬戌十二月二十七日，十九女夭，次日纪感","清末近现代初","赵熙","昨日怀中物，今宵山下土。优昙九月花，一劫修罗雨。峨眉去岁归，汝母梦亲睹。绥山摘露桃，红香啖仙府。汝生啼时少，注目浑欲语。笑容雕小玉，珠胎月华吐。投抱竞挽须，失意顿忘怒。谓当娱暮年，白发光门户。冬风吹毒火，烂痘撒神姥。法惟牛种良，点点稀星数。收浆只避风，洗药云天祜。如何馀热在，一颗樱桃聚。庸医动多方，梦说五行谱。辗转十日灾，无计救汝苦。痰响不开眠，气细袅金缕。腊月廿七日，一霎遂终古。我生素无德，理愧为人父。入官三十年，年今五十五。情知来日短，育后终此女。母也自汝生，入命心注汝。全家闻哭声，如何慰哀楚。小棺三尺强，到眼刺肺腑。葬汝西瓜山，傍汝辜氏母。偕汝十七姊，岁时香一炷。家家岁事忙，馈问饰筐筥。薄福我独无，恸极忏佛祖。聊将老来泪，滴作泉下乳。"
"乡居四首（选一）","清末近现代初","赵熙","一榻风凉爱竹间，蜻蜓作市往仍还。片时吹过鸦边雨，绿遍桥西没骨山。"
"题画二首（选一）","清末近现代初","赵熙","翠笔淩霄玉女鬟，画来浑不似人间。自从一踏长安路，断送柴门马远山。"
"马戏","清末近现代初","赵熙","浪传青海是龙孙，蹴得风沙入国门。闲坐树阴谈汉晋，孙登过了又孙恩。"
"荒年","清末近现代初","赵熙","荒年无食不堪听，冷彻牛衣卧不成。夜半忍闻淹女计，祝他来世富家生。"
"贫家","清末近现代初","赵熙","蠢尔来苏望苦深，今年扫地不留针。全家灭尽糠头火，谁解将军五夜心。"
"梦中二首（选一）","清末近现代初","赵熙","人间无地可埋忧，夜夜妖禽出九头。玉色桃花金色橘，梦中山好在何州。"
"悼亡诗三十首（选三） 其一","清末近现代初","赵熙","老泪书难断，全家夜举哀。一棺三日隔，同穴百年来。病势心犹悸，禅关路早开。虚为皋复礼，无梦寄瑶台。"
"悼亡诗三十首（选三） 其二","清末近现代初","赵熙","一梦风吹过，朝昏空影堂。不眠欹永昼，加病记重阳。忽忽疑君在，悠悠去日长。燕山五千里，春雁正还乡。"
"悼亡诗三十首（选三） 其三","清末近现代初","赵熙","去国五千里，同心二十年。可堪垂老别，虚冀再生缘。世难经铜马，春山哭杜鹃。花朝第一泪，人异月华圆。"
"杨花曲二首（选一）","清末近现代初","赵熙","飘荡杨花不是春，一分流水尽扬尘。枉寻南国思公子，曾把萧郎当路人。遥夜巫山原是梦，小家碧玉漫回身。吴娘夜唱潇潇曲，化作流萍浪苦辛。"
"乡居二首（选一）","清末近现代初","赵熙","溪塘过雨绿浮萍，世事如蛙塞耳听。老去已无书可读，故人新赠养牛经。"
"失题二首（选一）","清末近现代初","赵熙","日日吹唇沸建康，年年狗骨吠萧墙。是谁卖却卢龙塞，山海关头望夕阳。"
"题钟馗听鬼吹箫图","清末近现代初","赵熙","终南进士太风标，秋影濛濛月色摇。见说江南新鬼大，不知何苦更吹箫。"
"放生池","清末近现代初","赵熙","将军西第拥高牙，春水回舟泛落花。天下正多冤死鬼，却将慈惠到鱼虾。"
"谢传度大师赠荔枝","清末近现代初","赵熙","汉嘉江水青玻璃，珊瑚崖色秦离堆。上人结翠此中住，天鹅含子生荔枝。今年五月雨新足，虬珠颗颗无虫丝。阳乌挂树万星灿，鳞皴染指调胭脂。竹篮晓摘趁风露，苞以柏叶香四维。二百里程两日到，开缄带叶红千枝。稚子如猿巧偷取，举家夜啖忘朝饥。玉盘分甘到亲友，山城各各争受持。天生因缘不可知，鸦声报客当晨曦。午馀果见传师至，可人佳客非素期。夜谈似荷异书读，还山预约徵我诗。我诗窘甚借苏语，海南一派仙人姿。贫予腹中化玉液，红纱腻褪白玉肌。江瑶柱是众生命，老禅未许供牟尼。上人说法吾导师，梵夹千番蒙法施。诗成幸勿诃绮语，秋海棠花开佛篱。年年江国荔枝熟，更借此花陪酒卮。"
"清音阁二首（选一）","清末近现代初","赵熙","青山责前约，计别十三年。楚客今番瘦，松牌旧句悬。馀生换天地，万古一山川。瀑作双虹影，林梢落自然。"
"由息心所上山","清末近现代初","赵熙","依依苦吟处，红叶十三秋。白雪明荒服，青山补寺楼。地高随路转，僧老话乡愁。次第千峰出，云窠是雅州。"
"千佛顶","清末近现代初","赵熙","开辟夜不尽，苍苍华藏秋。中天一明月，万古此高楼。呼吸通星界，华夷判地球。雪山五万里，栏外是神州。"
"佛光","清末近现代初","赵熙","赤日回山气，云中现玉盘。峨眉最高顶，五色晕成团。佛力窥银海，天容界铁栏。白毫吹更作，鹏背试风寒。"
"黄叶","清末近现代初","赵熙","石壕村外晚蝉嘶，秋获深愁刮地迟。莫道贫家无一物，尚馀黄叶罥蛛丝。"
"赠公孙长子","清末近现代初","赵熙","酒后恩仇一剑知，邯郸游侠紫骝嘶。半生党论多鶗鴂，终古江声付鹭鸶。黄叶又逢孤客下，白头应悔读书迟。苍茫万国高楼里，一别青山两鬓丝。"
"朋食退公家戏纪","清末近现代初","赵熙","游山有秘诀，窍在觅施主。慨自温塘归，饥肠响雷鼓。雅人坐一船，雅极愁不语。望中得磁溪，壮气生脾土。明知岁不恶，破例吃大户。访旧巧立名，佯佯吾甚武。退公惠然来，酒馔温尊俎。劝我尽量去，特地赈饿虎。一饱百虑静，诗作蚕丝吐。船头指尖峰，火苗辨前古。我戏叩我腹，吾何负于汝。"
"万县","清末近现代初","赵熙","布帆一转见钟楼，落日青山古万州。老去三巴惊岁晚，客中无雁识乡愁。绿苔滩石安鼋背，红叶霜枫到马头。往事江声流不尽，苦吟南浦廿三秋。"
"云阳二首（选一）","清末近现代初","赵熙","明月随人送晚寒，幸无杜宇哭云安。中宵忽领英雄气，知泊桓侯庙下滩。"
"峡门二首（选一）","清末近现代初","赵熙","峡门江鹳晚争飞，井底鸣蛙水气肥。莫怪公孙初恃险，经霜树树赭黄衣。"
"前汽车行","清末近现代初","赵熙","自渝至荣四日雨，车中受苦艰难尽。来时未晚下鹰关，午前始发木稗镇。今年夏暵补秋泞，一路上回兼下噀。时时陌上雇人抬，超海越山不能寸。永川城中灯火出，方丈蓬莱望中近。诘朝出城方就道，连车前挡等馀困。挨到荣昌始畅行，雨打头巾向风进。有时轮子又生角，真嗟骑马如蛙钝。乃瞻衡宇天忽晴，如此畸人走乖运。或笑临行盍笱将，事外哓哓只增忿。车班班兮六百里，本按常程不求迅。胡为使我终日饥，一笑载途餐一顿。"
"荣隆道中","清末近现代初","赵熙","梦里鸡声落枕头，晓行百里饭昌州。山云乍白还霏雨，田树微青强战秋。每见塔尖知县近，去年峡口正乡愁。人生祗向天涯老，怅望离堆绝顶楼。"
"报石遗泊渝州","清末近现代初","赵熙","渝州一水上嘉州，门对西南第一楼。节趁梅黄初过雨，人思李白与同舟。从来萧寺偏宜夜，此去花潭请薄游。日扫赞公禅榻久，峨眉山月不须秋。"
"登舟","清末近现代初","赵熙","渺渺伊人水一方，消魂此地即河梁。沙坪作戏曾题字，山木惊秋又著霜。篙眼蜂窝留癞石，橛头鱼网晒髡杨。思君藉甚潘邠老，好句如花作菊香。"
"泊泸州","清末近现代初","赵熙","残阳欲堕现虹霓，沙上谁家菜满畦。小市渐昏烟缕合，大船来泊电灯齐。猛闻夜雨潇潇响，东望沱江剡剡迷。所惜放翁南定句，故人耽搁浣花溪。"
"龟亭","清末近现代初","赵熙","风起江鸥点点星，不图今岁见龟亭。秋来碧玉难为漱，老去黄皤旧所经。孤屿题诗援谢客，幽情鼓瑟感湘灵。向南一望知何县，云外山如万马青。"
"抵渝州诸知好招","清末近现代初","赵熙","故人相见慰相思，郭外山光瘦益奇。别去一年谈近状，老来万事入新诗。秋鸿路远飞何极，穴鼠墙阴悔亦迟。小坐酒楼人对语，隔江黄叶有风知。"
"慈香阁","清末近现代初","赵熙","掠影西乌翅不停，久晴霜叶袅馀青。故园心系今双月，夜火山围电万星。往事朱三娱帝号，多年黄九赋龟亭。荒时不奈嘉陵岸，江上渔歌杂醉醒。"
"题蔚芝同年万言疏稿","清末近现代初","赵熙","末世贞臣贾傅才，当时忠愤普天皆。士流渐次风斯下，国运追伤厉有阶。冉冉喧啾凭燕雀，滔滔磨吮化狼豺。乾坤有字无人识，头白招魂剩玉差。"
"岁暮","清末近现代初","赵熙","家乡只隔赤云西，远近年光理亦齐。已剥树皮支歉岁，任凭花信换新题。人间除利无元恶，镜里多才扮小妻。造孽不知何日了，遑论杀业遍猪鸡。"
"东坡生日","清末近现代初","赵熙","来时风叶满苏楼，冉冉巴山过菊秋。乱世棼然翻作客，大江东去不回头。仍依腊月成私祭，并寿朝云祝好逑。此地故人多丙子，南飞一鹤胜黄州。"
"饯灶","清末近现代初","赵熙","祭灶荒唐等祭诗，厨娘作计讵全非。黄羊莫辨孤春色，白鹤相逢语令威。客里从人供饱饭，云端留意撞飞机。荣州路比青天短，惆怅君归我未归。"
"后汽车行","清末近现代初","赵熙","渝州启行脂挂轴，苦羡蜗牛身戴屋。不道新车六百里，插翅如飞排大陆。自出鹰关弯复弯，荣昌隆昌箭头镞。车中别自一天地，路上人如蚁无足。村童笑我地乌龟，爬沙洒洒风过目。昔坐火车京汉站，万头钻入蜈蚣腹。夜过黄河空际桥，电灯如珠灿龙烛。今我小车仅容膝，计程铁道无兹速。未晡已抵自流井，王生挽我银行宿。人人惊问何时发，指数经途骇僮仆。人生适意在一快，荣井路通更奇福。须臾劄劄响飞机，嗟我跛鳖推馀毂。"
"雨中望翊云不至","清末近现代初","赵熙","青山一骑策黎眉，后土无乾怨雨师。何限美人千里月，相看平子四愁诗。固存大计艰难定，珍重全家位置宜。玉貌想应东望海，鲁连知不拂衣辞。"
"不眠","清末近现代初","赵熙","辗转前街守柝声，汝南无夜负鸡鸣。遍参医士言无病，深恋汤婆妙有情。市到催眠非上药，少时苦读止三更。亏它短短游仙枕，举世郸邯过一生。"
"夜凉","清末近现代初","赵熙","依人小鸟作窠低，二月成雏翅未齐。不道稚蛇宵尽噬，枉传义鹘杜亲题。有情命是微生苦，举世天疑大浸稽。事有不平如此众，夜凉星点坐花西。"
"寒食","清末近现代初","赵熙","健妇锄犁哭向天，惨闻乡保占民田。东风不待催寒食，米贵人家早禁烟。"
"闻雁","清末近现代初","赵熙","万里黄沙白草秋，行人归及楚江头。从知汝亦伤心者，来自燕云十六州。"
"秋夜","清末近现代初","赵熙","夜凉风定敞中庭，远近蛙声倦耳听。闲赌流光数萤火，金银花下坠疏星。"
"九月十二夜","清末近现代初","赵熙","频年芳草绿湘皋，多少英雄付浪淘。惨绝峰青人不见，愁闻月黑雁飞高。思亲有泪悲皇览，叹世无方慰石壕。双鬓只今无可白，倦寻朱亥鼓屠刀。"
"和翊云四首（选一）","清末近现代初","赵熙","耳聋方笑蚁争哗，老眼真成落井花。病验医方从水药，春归吟事过山茶。鹃催滴沥千畦雨，燕入寻常百姓家。天幸江淹才不尽，只怜梁益剩中华。"
"无题三首（选一）","清末近现代初","赵熙","北地胭脂晚卸装，南来春怨落昭阳。玉颜自倚寒鸦色，不道人呼两面羌。"
"重庆","清末近现代初","赵熙","西望长歌入汉关，大江东去客西还。樱桃红了芭蕉绿，且认渝州作蒋山。"
"送壮丁","清末近现代初","赵熙","山城吹角瘦男行，岌岌神州待用兵。太白芒星宵正发，雕青恶少市仍横。疲牛黍地忘耕苦，卧犬花阴吠月明。世乱好纾人满患，非关东海斩长鲸。"
"是事","清末近现代初","赵熙","是事扪心总自知，百年为盗亦应迟。富春渚上捞虾客，只愿将身化鹭鸶。"
"乡行","清末近现代初","赵熙","乍飞群蝶即知花，一径纡行竹坞斜。碌碡豁时仍是石，蛣蜣能力只推沙。新栽有树疑龙眼，交错为畦杂犬牙。吏治不堪豺虎乱，方知万事苦农家。"
"昼夜乐","清末近现代初","袁克文","弄花人在云飞处。扑香尘、英英舞。丹涡细透新霞，素睐轻横宿露。薄薄娇羞留不住。算分明、握云揉雨。红影落鲛绡，记鸳鸯帘幕。五更月褪纤纤树。断肠时、重凝伫。云天不见眉痕，绿蜡尽摇愁缕。无那微春随梦去，怨西风、未团欢聚。何计问星娥，占银河旧渡。"
"檀青引附檀青传","清末近现代初","杨圻","江都三月看琼花，宝马香轮十万家。一代兴亡天宝曲，几分春色玉钩斜。玉钩斜畔春色去，满川烟草飞花絮。都是寻常百姓家，欲问迷楼谁知处。高台置酒雨溟溟，贺老弹词不忍听。二十五弦无限恨，白头犹见蒋檀青。雕栏风暖凝丝竹，筵上惊闻朝元曲。其时雨脚带春潮，江南江北千山绿。朱弦断续怨沧桑，望帝春心暗断肠。欲说先皇先坠泪，千言万语总心伤。坐客相看共呜咽，金徽弹罢愁难绝。同时伤春事不同，飘零身世何堪说。家在京师海岱门，少年往事不堪论。旗亭旧日多名士，北海当年侍至尊。太行北尽仙园起，灵台飘渺五云里。年年豹尾幸离宫，百官扈从六宫徙。万户千门鱼钥开，柳烟深浅见蓬莱。妆楼明镜云中落，别殿笙歌画里来。祖宗旰食勤朝政，百年文物乾坤定。万方钟鼓与民间，九重乐事怡天听。建康杀气下江东，百二关河战火红。猿鹤山中啼夜月，渔樵江上哭秋风。军书榜午入青琐，从此先皇近醇酒。花萼楼前春昼长，芙蓉殿里清宵久。三山清月照瑶台，夹道珠灯拥夜来。一曲吴歌调凤琯，后庭玉树极花开。临春结绮新承宠，玉骨轻盈珍珠重。避面宁教妒尹邢，当筵未许怜张孔。太液春寒召管弦，官家小宴杏花天。昭阳宫里春如海，五鼓初传燕子笺。鞓红照睡繁华重，绝代佳人花扶拥。南府新声妒野狐，升平独赐龟年俸。夜半青娥扫落花，深宫月色照羊车。庸知铜雀春深事，留与词人赋馆娃。当时海内勤王事，慷慨誓师有曾李。未见江头捷骑来，忽闻海畔夷歌起。避暑温泉夜气清，宫花露冷月华明。惊心一曲长生殿，直是渔阳鼙鼓声。延秋门外黄昏路，城阙生尘妃嫔去。穆王从此不重来，马上天颜频回顾。来朝胡骑绕宫墙，凝碧池头踞御床。昨夜采莲新制曲，月明多处舞衣凉。太白晱晱欃枪吐，云房水殿都悽楚。咸阳不见阿房宫，可怜一炬成焦土。和戎留守有贤王，八骏西行入大荒。金粟堆空啼杜宇，苍梧云冷泣英皇。居庸日落离宫暮，北望幽州空烟树。初闻哀诏在沙丘，已报新君归灵武。鼎湖龙静使人愁，福海悠悠春水流。山蝶乱飞芳树外，野莺啼满殿西头。梨园寂寞闭烟雨，百草千花愁无主。汉家仙掌下民间，秦宫宝镜知何处。玉泉山下少人行，琼岛春阴水木清。独有渔翁斜照里，隔墙吹笛到天明。繁华事散堪悲恸，玉辇清游忆陪从。明年重过功德坊，梨花落尽柳如梦。小臣掩面过宫门，犬马难忘故主恩。檀板红牙今落魄，寻常风月最销魂。十年血战动天地，金陵再见真王气。南部烟花北地人，天涯难免伤心泪。武帝旌旗满九州，湘淮诸将尽封侯。两宫日月扶双辇，万国车书拜五洲。独有开元伶人老，飘泊秦淮鬓霜早。夜梦帘间唱谢恩，玉阶叩首依宫草。糊口江淮四十年，清明寒食飞花天。春江酒店青山路，一曲霓裳卖一钱。君问飘零感君意，含情弹出宫中事。乱后相逢问太平，咸丰旧恨今犹记。怜尔依稀事两朝，千秋万岁恨迢迢。至今烟月千门锁，天上人间两寂寥。"
"荆门夜泊","清末近现代初","杨圻","山江夜流急，孤烛对愁眠。渔火潮生岸，猿声露满天。人来云梦泽，月出洞庭船。舟子语烟水，明朝欲济川。"
"夜次白河县热甚舟中望月","清末近现代初","杨圻","翠微摩碧落，万木拥孤城。石壁闻人语，溪云似马行。天明山月出，江热晓蝉清。一宿空舟客，凄凄远路情。"
"泊走马出洞滩在郧阳西","清末近现代初","杨圻","我思洪荒前，千山一大石。真宰泄飞流，巨灵一掌劈。馀力百脉受，群石皆碎裂。绝壁遂倒撑，如墙攒万额。断崖乃逡巡，如蚁缘败叶。船从地底来，寸步万牛力。竹缆数十丈，摇摇不得直。摩穹百夫伏，缒壑一舟黑。乃知著地行，难于蹈虚立。此路非通人，曷为强舟楫。波涛接云霄，自问将安适。江南有良田，归计未为拙。为歌公无渡，蛟龙亦叹息。"
"西乡县驿楼早发","清末近现代初","杨圻","纱窗夜半明，海上早霞生。瘦马入红树，哀猿乱水声。晓天江鹭点，残月野人耕。一夕题新句，绳床梦亦清。"
"自均州以西滩岭丛杂一千九百馀里每夜泊舟听雨闻猿盖经两月日行万壑间也","清末近现代初","杨圻","荆门西去皆秦岭，万壑猿声夜雨愁。几片江云如惜别，晚来相送过均州。"
"城固县江上怀亲时由汉中旋里","清末近现代初","杨圻","山深滩急夜猿鸣，汉上风波不可行。此是从头第一夜，遥知开眼到天明。"
"襄阳","清末近现代初","杨圻","襄阳信宿登临兴，为感前贤万古劳。汉上名山天下胜，龙冈争及鹿门高。"
"辛丑秋大人自长安莅汉中余奉母由汉沔赴南郑自兴安府西上二百里至黄金峡一名惶惊峡即秦用金牛通蜀处峡长八十里波涛险恶绝壁千仞石皆倒出崖隙纤路不盈尺舟楫必期一日尽此险峡中不得泊也日落风生往往沉舟摧楫遂复退至兴安舍舟遵陆纡道汉阴厅七日而达南郑似远实近以退为近矣","清末近现代初","杨圻","孤舟天地间，荡碎江漠碧。水程报入峡，舟子相蹙额。水东舟西行，所恃皆人力。上游千山雨，万流趋一脉。大石相夹束，逼水高百尺。绝壁争外顷，仰视天皆石。转王肠九迥，崩崖齿万齧。惊湍若箭来，到此忽一逆。不见船行迟，但看水流疾。细径凿青天，一发蟠百结。群夫牵弱缆，斗汗过寸隙。苔入太阴寒，雪是上古积。鸟飞时一坠，蚁缘仍百折。上无云日光，下狎蛟龙宅。八口岂微细，生命轻瞬息。动念当急流，欲退或不得。万全出侥倖，惶恐亦何益。君子重临渊，保身非懦怯。快意疾回舟，星月淡秋夕。"
"泊襄阳游汉上望鹿门山","清末近现代初","杨圻","新月趁行色，人家何处寻。过溪山鹿迹，挂树野猿吟。烟鸟数声寂，幽苔一寸深。庞公栖隐地，隔水指疏林。"
"洋县谢家山谢处士舍留别 其一","清末近现代初","杨圻","野屋峰间筑，梯田天半横。隔云闻水落，过雨见人耕。乱后知何世，閒中过一生。为烧菰米饭，邀我说神京。"
"洋县谢家山谢处士舍留别 其二","清末近现代初","杨圻","清江流绝壁，一曲抱村斜。老去犹能饮，春来遍是花。山光明酒店，雨色入贫家。不到襄阳市，庸知换物华。"
"汉阴秋望辛丑七月入汉中过此时两宫在长安","清末近现代初","杨圻","孤江剖万山，一发悬太空。牵马扪碧落，四顾开心胸。高乌沈下界，绝顶失诸峰。落日坠地上，丹黄千万重。秋色随雁来，浩荡自关中。树杪窥长安，目力千里穷。莽莽云霞间，汉唐多离宫。材官塞泾渭，忆昔迥六龙。旌旗出烟谷，跸路缘青松。悠悠古人事，当时皆英雄。寒芜不可极，西望伤幽衷。逆知千载下，惊心与我同。"
"垓下","清末近现代初","杨圻","彭城归失计，垓下战堪惊。楚汉无明日，乾坤要弭兵。丈夫常自误，竖子便成名。君听不平气，乌江日夜声。"
"早朝诗和略园相国","清末近现代初","杨圻","漠皇宫殿拂星河，天仗遥开入大罗。三海恩波仙浪静，九门春色晓云多。翠微日出开金锁，紫陌人来响玉珂。诸将已教封万户，八方喜报息兵戈。"
"过东华门","清末近现代初","杨圻","玉楼金殿晓云中，欲识天颜在碧穹。输与路旁三省吏，满衣清露出深宫。"
"汉口","清末近现代初","杨圻","百货云屯见鄂州，帆樯如栉蔽江流。天边斜雨挂烟树，江上夕阳明酒楼。如此山川移客枕，为寻形势踏渔舟。十年后事非今日，此地旌旗万古愁。"
"江上识陈伯严先生","清末近现代初","杨圻","元龙意气向谁论，江上楼船共一樽。酒欲醒时人不见，满天风雨入中原。"
"寄李生汉中","清末近现代初","杨圻","家在南山深处住，一琴一鹤送君回。褒城雨过风烟捲，斜谷云深人马来。远路春归蓟北树，故宫花发柏梁台。高楼独上王孙去，栏外江流去不回。"
"竹禅画松壁歌","清末近现代初","杨圻","入门满榻山苍然，林岩飞落来樽前。坐客四颅惊离筵，竹禅妙画神乎仙。一松欹石石为偏，不知松石生谁先。一松压松不见天，虚翠滴落为云烟。羲和不闻太阴键，霜雪矗立枝干填。苍藓剥蚀龙鳞穿，藤倒挂根相断连。折枝忽见沧海田，平远直吞天之边。下坐一僧闭目眠，坦腹如鼓脐如钱。一僧侍坐耸瘦肩，捉襟扪虱齧齿巅。客言此画当流传，两僧对坐将千年。中兴以来神画鲜，竹禅大笔如米颠。万象参赞化工诠，秋毫出落真宰宣。堂下老树撑屋椽，有僧面壁闻风泉，画耶真耶禅非禅。"
"戊申之秋外舅李公伯行奉使英国奏调司书记新加坡留别王啸龙章一山诸同年 其一","清末近现代初","杨圻","幽州早雁拂边楼，畿辅云山动地秋。莫是乘舟非恋阙，断无投笔为封侯。五溪衣服浮家乐，四塞风尘去国愁。万点青峰青未了，中原尽处是崖州。"
"戊申之秋外舅李公伯行奉使英国奏调司书记新加坡留别王啸龙章一山诸同年 其二","清末近现代初","杨圻","生不逢辰晏百年，鱼龙尺水事茫然。九州落日人皆醉，万仞尖山马不前。闻说参军多记室，我来入幕厕高贤。当时郭李同舟日，争及成连去刺船。"
"戊申之秋外舅李公伯行奉使英国奏调司书记新加坡留别王啸龙章一山诸同年 其三","清末近现代初","杨圻","扶馀真定事如何，奉使仙槎初渡河。大野星摇闻戍角，海门月落起夷歌。独来岛国衣冠古，每看天文涕泪多。醉后醒来人不见，匣中长剑尽摩挲。"
"戊申之秋外舅李公伯行奉使英国奏调司书记新加坡留别王啸龙章一山诸同年 其四","清末近现代初","杨圻","市隐郊居意自宽，还从杯底觅清欢。茫茫落日长途远，寂寂江山独立看。物外初闻鸡犬地，枕中曾见甲兵寒。龙门马阪浑閒事，百尺楼中酒不干。"
"戊申之秋外舅李公伯行奉使英国奏调司书记新加坡留别王啸龙章一山诸同年 其五","清末近现代初","杨圻","挂席沧洲趁好风，抱琴弹向海山空。中原分野星河近，南国楼台瘴疠雄。人笑书生逐什一，天教此子脱牢笼。文螺紫贝寻常物，异日臣佗口舌功。"
"戊申之秋外舅李公伯行奉使英国奏调司书记新加坡留别王啸龙章一山诸同年 其六","清末近现代初","杨圻","北雁南飞大泽秋，日斜风急正登楼。古今事改天堪问，舟楫功深地要愁。醉后闭门山冷落，起来支枕海横流。年年八月浮查去，万一牵衣宿斗牛。"
"登北固甘露寺瞻彭杨诸将遗像","清末近现代初","杨圻","萧萧烟浪拍寒矶，独上空楼俯翠微。乱后江山斜曰在，春深草木老莺飞。九州多难英雄出，百战成功户口稀。惆怅书生抱闲恨，眼中犹自有旌旂。"
"南溟感怀","清末近现代初","杨圻","觚棱万里望宸辉，花乱莺流事事悲。自古英雄愁落日，半生歌哭惜芳时。家山玉垒春无极，水草珠崖客有思。欲到高唐梦巫峡，行云出海去迟迟。"
"结屋 其一","清末近现代初","杨圻","结屋人烟外，云生谷口迷。早花江上发，春鸟峡中啼。水立燃犀渚，风翻饮虎溪。林间采苍耳，闲去一攀跻。"
"结屋 其二","清末近现代初","杨圻","不识求仙意，浑忘入海年。山明春镜里，江动画楼前。云重崖成滴，雨微花欲燃。知音百年后，不欲间时贤。"
"庚戌秋回国赴鄂州 其一","清末近现代初","杨圻","云昏草暖望乡关，万里惊魂逐梦还。百国归来吴楚小，万方多难海山闲。秋来红蓼白蘋里，人在灵均宋玉间。闻道九州皆落日，捲帘煮酒看江山。"
"庚戌秋回国赴鄂州 其二","清末近现代初","杨圻","地老天荒更九州，断魂零梦此淹留。平生湖海元龙气，化作人间万马愁。未必成名游子易，空教多病老亲忧。故园东望七千里，江上潮平月满楼。"
"柬左子兴观察星洲时乞假回苏","清末近现代初","杨圻","晞发沧洲万里游，天南一息两经秋。山间卷幔花为壁，海上开樽月满楼。肯为疗贫疏骨肉，狂教多病惜风流。百蛮春色浓如酒，应忆中原一客愁。"
"余君奉其父丧由天南回国返汉上同为鲜民诗以送之","清末近现代初","杨圻","送子飘飘黄鹤楼，大江风月已高秋。故人西去无长策，汉水东流忆旧游。成事艰难同作客，惊心摇落独归舟。平生祇爱他乡好，满眼家山满眼愁。"
"爪哇火山诗","清末近现代初","杨圻","岛峡呜钟鼓，声音摇天阊。绝壁启幽扉，星月在衣裳。呼吸逼青冥，肃肃毛骨凉。但见烟与海，六合一混茫。紫云忽割裂，一绕悬光芒。千峰坐巨浸，大火发中央。晔晔结天柱，奇彩拂银潢。周山三百里，海上夜炫熿。舟楫环地来，宵行见帆樯。炎方多火山，昔闻殊惑惶。明夷一洪炉，鼓铸煨阴阳。磅礴时一泄，清浊乃抑扬。万象不能名，五行实故常。真宰根至理，微眇安得详。须臾日亦出，光气不可当。赤轮水底起，煮海若沸汤。宇宙乃太明，历落见八荒。火日相荡摩，四射作剑铓。南洲水居七，天与波洸洸。馀山渺缥间，至是皆辉煌。若有圣人出，灯照临万方。于物无不受，詄荡开明堂。我读山海经，考證嗟未遑。前年亲瘴疠，乘槎极朗光。壮哉沧溟气，飞动意以偿。夸丽伹赏奇，感叹复彷徨。"
"哀南溟","清末近现代初","杨圻","噫吁乎，郁郁葱葱何年王气来南方。开疆拓上势莫当。偶然足迹出八荒，男儿当为外国王。君不见群公逐鹿国为空，骨肉操戈同室中。杀人最多称奇功，哀哉万古之英雄。日出月落之西东，茫茫大块禹迹穷。交臂失之故步封，卑哉万古之英雄。炎洲往事堪流涕，五百年间失载记。取而代之大有人，大国小国不可纪。轩辕子孙真龙种，虬髯自王佗自帝。磨刀割破沧溟水，快哉我取人所弃。目光熊熊烛宇宙，昂头天外攫土地。岂不有意图中原，一笑置之今何世。其间称王十馀传，或数十年或百年。一二故事但口述，考之文字殊茫然。当时百蛮皆慑服，或以兵力或以贤。洪氏叶氏为最盛，洪武以后嘉道前。其人类皆雄俊悲不遇，掉头入海不回顾。云梦八九多巨区，天下之事容可图。国有真人走扶馀，为人不为真丈夫。伏波铜鼓征南服，渡泸深入文身俗。但闻地角有干戈，不知天上何年月。南荒阡陌起人烟，斩棘披荆不计年。大泽云深驱象阵，春山日暖种桑田。火齐木难誇宝藏，星罗棋布膏腴壤。何曾黼黻献冰蚕，尽有珊瑚搜铁网。越王台殿浪花中，鼓角相闻大海东。天池一击歌大风，射杀鲸鲵屠蛟龙。当年跃马亦天意，得志全凭苍莽气。鞭笞异族若牛羊，前仆后起一再厉。似闻北向望星辰，物外田园世外身。绝岛云霞三佛曙，仙山鸡犬万家春。可怜北户谁相劳，天限南风不能到。真定虚闻报汉尝，西京犹下珠崖诏。朗{王序}水草动愁思，遗恨吞吴失此时。花里但馀秦父老，草间犹见汉旌旗。空令叱咤惊四裔，成事艰难失之易。中使频传载宝归，疆臣未识怀柔计。楼船白鸟自西来，金剑尘寒铁锁开。霸业寂寥何处问，渔樵踪迹水天哀。行吟山泽来荒野，形势凄凉绝壁下。居人犹在话桑麻，夷歌数处惊戎马。海上寒山秋照红，扁舟指点有无中。庸知徐福迷仙岛，不道隗嚣有故宫。古时瓯粤非吾类，一纸羁縻至今利。行色千金壮陆生，雄心百世惊刘季。避世飘然作客星，披图初见九头经。何人吹笛家山破，看尽蛮烟万点青。嗟我乘槎来何暮，物换星移时势去。行人不识项王台，海鸥犹上田横墓。逞将姓氏考蚕丛，独抱狂愁倚红树。拔山意气今巳矣，铁戟沈沙不知处。大好金汤拱海门，七洲风物总消魂。山间射鹿迷吴苑，江上驱羊识楚孙。烟波浩荡渚宫寂，春草幽幽春潮湿。绝峡云荒水客愁，沧洲雨暖鲛人泣。虎啸龙吟接大荒，管弦哀乱怨沧桑。非关抱器思箕子，不为啼鹃吊蜀王。桄榔叶老秋阴重，欲把雄愁画云梦。人事天时不可知，立马川原意飞动。鲲鹏南徙黯伤神，一片兴亡问水滨。数着残棋犹未了，风生日落更无人。"
"庚戌路经交广南渡岛国居山泽间杂诗 其一","清末近现代初","杨圻","何人酌酒倚山楼，看尽沧洲云水秋。海上青峰千万点，夕阳红尽是崖州。"
"庚戌路经交广南渡岛国居山泽间杂诗 其二","清末近现代初","杨圻","蜑户鲛人客思闲，安南东去水云间。回看日近长安远，不见中原更有山。"
"庚戌路经交广南渡岛国居山泽间杂诗 其三","清末近现代初","杨圻","山高月小海冥冥，一鹤归来宇宙青。有客乘槎七千里，袖携风雨下南溟。"
"庚戌路经交广南渡岛国居山泽间杂诗 其四","清末近现代初","杨圻","筑屋幽崖石壁空，行吟潭上伴幽龙。閒来坦腹疏帘下，卧看云生大泽中。"
"庚戌路经交广南渡岛国居山泽间杂诗 其五","清末近现代初","杨圻","谷口嘤嘤乌一群，春山松露坠纷纭。幽人晓起开门户，百道飞泉五色云。"
"庚戌路经交广南渡岛国居山泽间杂诗 其六","清末近现代初","杨圻","柯人吹笛过仙山，声在飞流绝壁间。明月满船歌未了，不知江露点云鬟。"
"庚戌路经交广南渡岛国居山泽间杂诗 其七","清末近现代初","杨圻","峡口潮凉云乱飞，风飘江雨点蓑衣。贪看海上千山绿，吹笛骑牛缓缓归。"
"庚戌路经交广南渡岛国居山泽间杂诗 其八","清末近现代初","杨圻","行尽花源烟霭生，翠微苍莽水纵横。桑田万顷山深处，日落仙人叱石声。"
"庚戌路经交广南渡岛国居山泽间杂诗 其九","清末近现代初","杨圻","仲翔南去徙交州，海愈他年祇解愁。如此清秋好风月，几人醉倒海山楼。"
"海上曲三首选一","清末近现代初","杨圻","夜来清月照仙山，来照幽人海岛间。一醉醒来风露密，捲帘花影乱云鬟。"
"柔佛岛楼早起望海山","清末近现代初","杨圻","春探箕子国，花暖越王宫。井邑江流外，旌旗旭日中。何人成大业，后事费英雄。一意苍茫里，川原不可穷。"
"敬跋伯祖濠叟公墨迹后","清末近现代初","杨圻","元明以降篆者少，五百年间谁压倒。国朝惟有濠叟公，邓公完白称二老。公书通神天下知，子孙安敢赞一辞。岂无馀子称笔力，汗流籍湜神已疲。此书当日寄我祖，我父受之赐我守。煌煌真气扑眉宇，何况手泽为人后。忆公作书必先酒，光绪之初我尚幼。松醪满盎墨满斗，大笔如林插左右。须眉如雪飞巨肘，一见惊喜不敢走。三十年来云烟过，兼金一帧家家摩。大江南北争搜罗，安得真迹如许多。今对此书更悲泣，王祖装池王考笔。王祖王考非人间，空窗开卷墨光湿，嗟嗟人兮人兮不如物。"
"巫来江歌","清末近现代初","杨圻","巫来江水碧如油，炎方帝子乘兰舟。江女摇珰烟花洲，绿发縿縒珠玉秋。红肌香泪出风雨，耿耿银河隔天语。埋骨无人吊碧山，狒狒来时猩猩去。蛮云莽莽骑红鲤，苍梧露冷迷湘水。早知天上胜人间，一笑相逢都未死。水云破碎月脱衣，夜来化作寒蝶飞。青陵台畔行人稀，荒宫梁殿花草非。湿萤暗照雷塘夜，游魂归去青山下。"
"辛亥五月迁居蓝氏水园新楼避暑","清末近现代初","杨圻","何人海上最高楼，楼上凉风五月秋。画栋初移仙吏宅，清樽欲待剡溪舟。山中泉石无三伏，槛外阴晴见十洲。争道清狂任公子，当年东海一投钩。"
"闲居","清末近现代初","杨圻","蝉响风初定，花肥雨自疏。青山争入户，红袖自烹鱼。江水磨樵斧，秋阳曝汉书。常时思故国，一晌梦扶馀。草堂门不闭，习静远尘嚣。白日风情畅，青云气色高。溪幽芳草塞，江热夜霞烧。抱瓮平生志，何须间桔槔。"
"江楼约子才饮","清末近现代初","杨圻","天涯断消息，戍鼓出河东。春色烽烟里，江流雨雪中。故人诗鬓白，旅馆夜灯红。欲赋中兴事，荒哉郭李功。"
"江娥舞","清末近现代初","杨圻","江娥夜妆裸胸骨，绿发流云颓红玉。棠梨月暖燃春空，美人下车我停骢。花气酒光交相醲，王孙夜醉巴黎宫。国色人皆怜，毡帐熏香明妃眠。汉家春不到，红粉出燕然。"
"癸丑四月哀徐怀礼","清末近现代初","杨圻","君十年前一贱徒，盗贩杀人在法诛。江淮之间数逃逋，翻然改悔濯泥涂。先帝有诏曰赦诸，赐名怀礼握兵符。辛亥反侧清祚墟，坐镇东南安三吴。好人不敢窥江都，狙杀花云好头颅。数君之罗岂曰无，数君之功不可诬。七尺躯，血模糊，乱世不死非丈夫。"
"癸丑江上春感 其一","清末近现代初","杨圻","杜甫家何在，元龙气未平。长城千万里，春雪断人行。落日皆为客，中原独远征。桃花江岸发，未忍说无情。"
"癸丑江上春感 其二","清末近现代初","杨圻","雪消樯燕语，汗漫涉江沱。芳草依天尽，春风入海多。疮痍殊未了，烟景欲如何。忽听龟兹曲，无心子夜歌。"
"癸丑江上春感 其三","清末近现代初","杨圻","多念惊新岁，长贫畏远行。平生多感激，恩怨未分明。辛苦安眠少，饥寒得句清。甲兵满关陇，道路最堪惊。"
"哀大刀王五","清末近现代初","杨圻","长官谁健儿，王五四海友。高颡贯大鼻，河目胆如斗。策马过其门，遮客不得走。大臂如巨橼，持我坐并肘。呼妻出见客，布衣椎髻妇。杀鸡具面饼，酌我巨觥酒。大声谈刀剑，眼光忽左右。自言少年事，为盗杀人夥。天下多奸吏，安得尽授首。悖入不悖出，此理天不取。男儿贵坦白，杀人安足丑。英雄如落日，忽焉已衰朽。我时方弱冠，闻言前席久。问以刀剑术，大笑握我手。公子好书生，才智得未有。一人何足敌，六经乃真守。豚儿令读书，群能教之否。世道促浩劫，饥寒十八九。天下一指掌，有事十年后。斯言犹在耳，斯人木已秀。真气见肺肝，愧死肉食臭。乃知山泽间，奇士或一觏。人生共天地，流品何薄厚。苟无义礼心，衣冠有禽兽。"
"泰山玉皇阁","清末近现代初","杨圻","鸡呜日出接天关，绝顶疏钟云漠间。气合大荒心似海，身临上界目无山。九州寂寂孤僧睡，片石峨峨万古闲。便欲抠衣通帝坐，手扶碧落看人寰。"
"唐六如画松壁歌","清末近现代初","杨圻","众峰落平地，千松万松直。樵禁逾千岁，遂得高百尺。出林天忽明，到门松尽失。孤僧开晓窗，偕我面壁立。双松忽穿梁，丈人乃在室。虚翠动几案，秋阴出粉墨。何年托孤根，堂隍生黝碧。僧言六如画，弄笔寿幽僻。通神在岁久，十二万朝夕。夜闻风雨摇，梦见龙对啮。昔时墙欲倾，欲留不可得。今者粉剥落，墨光复清澈。曷若任墙倾，松当离壁立。其生也无根，使与岩柯接。妙手活迹象，不受造化力。或者挟风雷，其龙破夜出。下乃不死药，与君斸琥珀。"
"送友至哈尔滨时客沪上","清末近现代初","杨圻","百战家仍在，相逢转不悲。登楼春已尽，出塞月相随。客路干戈里，雄心老大时。江头杨柳树，攀折不成丝。"
"感怀诗","清末近现代初","杨圻","如此人间赋卜居，江湖满地费踌躇。多经磨折文章静，不合时宜骨肉疏。与古之人共宇宙，谈天下事辄欷歔。王孙足迹南而北，不吊专诸吊望诸。"
"书裴伯谦河海昆仑录俊四首选二 其一","清末近现代初","杨圻","春来羌雪断行人，愁杀长沙涕泪身。老马能知西域路，沂连山脉接昆崙。"
"书裴伯谦河海昆仑录俊四首选二 其二","清末近现代初","杨圻","一卷新诗两鬓斑，喜闻季子及生还。迥肠曲似黄河水，流到天边又入关。"
"壬子徐州道中","清末近现代初","杨圻","王粲春来爱远游，过江兵马总堪愁。长淮千里桑麻绿，定武将军在兖州。"
"柏林怨 其一","清末近现代初","杨圻","一夜吹笳秋色高，柏林城里肃弓刀。宫嫔早识君王意，二十年前绣战袍。"
"柏林怨 其二","清末近现代初","杨圻","十万长平动地哀，闺中齐上望夫台。茶花不解封侯怨，犹傍春庭对月开。"
"柏林怨 其三","清末近现代初","杨圻","英雄事业一沾巾，闲向湖山拂战尘。八月家山丹桂发，故宫秋月更无人。"
"巴黎怨 其一","清末近现代初","杨圻","铜街金谷隔云端，闻道巴黎似广寒。草里铜仙铅泪冷，洛阳宫阙似长安。"
"巴黎怨 其二","清末近现代初","杨圻","一曲珠喉万佛郎，英雄酒色踏歌场。公孙剑器今何在，闲断刀环唱武皇。"
"巴黎怨 其三","清末近现代初","杨圻","仓卒延秋万骑屯，天空甲马步虚尘。将军夜入淮阴市，月照千街不见人。"
"巴黎怨 其四","清末近现代初","杨圻","金谷名园作战濠，河阳无复季伦豪。玫瑰月里飞红雪，玉砌雕栏马粪高。"
"巴黎怨 其五","清末近现代初","杨圻","唐沁商堆事久非，春风秋月梦依稀。绿窗举国压金线，不绣歌裙绣战衣。"
"巴黎怨 其六","清末近现代初","杨圻","当年六合劲烟尘，天上人间拿破崙。武帝旌旗谁眼见，白头军士已无人。"
"癸丑北游诗五十首选二十四 其一","清末近现代初","杨圻","二十年中事，兴衰到眼时。壮心曷有极，吾道不胜悲。兵马独高咏，江山似弈棋。暮云生渤海，浩荡欲何之。"
"癸丑北游诗五十首选二十四 其二","清末近现代初","杨圻","北土非长策，依违意未安。忽看今夜月，应念故宫寒。八极春无尽，孤臣泪不干。军需天下动，欲问是非难。"
"癸丑北游诗五十首选二十四 其三","清末近现代初","杨圻","台沼森严地，先皇御极游。清诗出华省，春色动仙舟。芳树西宫路，新莺北海楼。停车疾趋过，不敢暗抬头。"
"癸丑北游诗五十首选二十四 其四","清末近现代初","杨圻","天命归新主，中原款朔方。众星趋北极，王气渡辽阳。不以兵车力，销为日月光。入关凭吊伐，惭德小成汤。"
"癸丑北游诗五十首选二十四 其五","清末近现代初","杨圻","漠武开边策，周宣北伐功。六军横瀚海，万马出云中。壮士冰埋骨，天王雪满弓。三朝兵力远，得失异沙虫。"
"癸丑北游诗五十首选二十四 其六","清末近现代初","杨圻","流沙三万里，日落动长风。西域葡萄树，来朝入汉宫。武皇思扫荡，飞将得英雄。满壁云台画，图形为报功。"
"癸丑北游诗五十首选二十四 其七","清末近现代初","杨圻","西极羌笳动，驱兵万仞山。交河春色远，浩荡唱刀环。塞上军机疾，宫中庙算娴。班师三万里，大雪满阳关。"
"癸丑北游诗五十首选二十四 其八","清末近现代初","杨圻","昭代崇儒术，修文洗甲兵。石渠开秘笈，白屋盛西京。百学从根柢，千秋集大成。图书雄四库，宏道莫能名。"
"癸丑北游诗五十首选二十四 其九","清末近现代初","杨圻","王师无战国，天险失江东。将相原无种，湘淮第一功。山寒江总宅，草暗隗嚣宫。同治中兴事，旌旗在眼中。"
"癸丑北游诗五十首选二十四 其十","清末近现代初","杨圻","温泉七百里，车驾幸离宫。凝碧胡尘暗，阿房楚炬红。鼎湖神驭寂，钟室荩谋忠。遗搆窜苍鼠，诗人泪眼中。"
"癸丑北游诗五十首选二十四 其十一","清末近现代初","杨圻","海上春无极，宫中日似年。千秋王母节，十月小阳天。草绿仙官外，花飞女乐前。金明观水战，竞渡有楼船。"
"癸丑北游诗五十首选二十四 其十二","清末近现代初","杨圻","蕞尔称兄弟，荒哉国步迁。以前天下事，犹是中兴年。孤注论功券，和戎索赋钱。承平三十载，飞将尽须髯。"
"癸丑北游诗五十首选二十四 其十三","清末近现代初","杨圻","玉椀尊栾大，安车礼八公。黄巾来涿鹿，胡骑下卢龙。东市无鼌错，汤阴少侍中。公卿谁折槛，盘水有三忠。"
"癸丑北游诗五十首选二十四 其十四","清末近现代初","杨圻","胡马窥京阙，西南万里行。人心灰未烬，天语泪随声。落日潼关骑，秋风细柳营。渭桥遗迹在，幸蜀九重惊。"
"癸丑北游诗五十首选二十四 其十五","清末近现代初","杨圻","驿路诸陵墓，周秦复汉唐。至今闻父老，闲与说兴亡。灞上屯兵甲，关中可帝王。岂无娄敬策，时代异高皇。"
"癸丑北游诗五十首选二十四 其十六","清末近现代初","杨圻","日月回京阙，威仪见汉官。五胡馀父老，九庙荐杯盘。帝里春无恙，天衣泪不干。未能忘麦饭，减膳内臣看。"
"癸丑北游诗五十首选二十四 其十七","清末近现代初","杨圻","寂寞骊山道，清尘万古伤。群臣迎六尺，大事出诸王。天下生春草，人间看夕阳。刍荛欣有托，处士议朝堂。"
"癸丑北游诗五十首选二十四 其十八","清末近现代初","杨圻","八月凉风起，江头万马趋。楚谣三户在，晋气二陵芜。便欲公天下，非关问独夫。夏廷传子后，禅让古今无。"
"癸丑北游诗五十首选二十四 其十九","清末近现代初","杨圻","夜火烧云梦，呜笳下石头。红妆调战马，白发别耕牛。雪后西江月，樽前北固楼。孤舟绝壁下，独坐看横流。"
"癸丑北游诗五十首选二十四 其二十","清末近现代初","杨圻","敝屣轻天下，销兵忍爱身。群言推岳牧，佥曰废君臣。哭庙惊风雨，班师泣鬼神。袖中宣禅诏，大笔出何人。"
"癸丑北游诗五十首选二十四 其二十一","清末近现代初","杨圻","按剑诸侯起，甘为天下先。干戈何未息，禅让已经年。野哭无家别，春耕尽室迁。方舟趋建业，江海共烽烟。"
"癸丑北游诗五十首选二十四 其二十二","清末近现代初","杨圻","玉牒真龙种，天潢旧鹤班。渔樵迷汉姓，鸡犬隔仙寰。祭器辞宫阙，歌筵入海山。沃州田不买，犹恐在人间。"
"癸丑北游诗五十首选二十四 其二十三","清末近现代初","杨圻","乱后游畿辅，春深览物华。英雄皆好武，壮士半无家。一路生春草，千门闭落花。寻常开正殿，游女驻香车。"
"癸丑北游诗五十首选二十四 其二十四","清末近现代初","杨圻","百战国犹在，凄凉四海春。草间新岁月，天上旧星辰。米贵诗无价，天寒酒近人。渔樵寻不得，相向共迷津。"
"流民诗癸丑八月过京口作","清末近现代初","杨圻","蝼蚁知贪生，兵祸不可弭。夕阳满江头，流民千百徙。有翁与我语，语止泪不止。去岁经革命，今岁苦蛇豕。金陵经百战，负固争凭恃。壮夫死数万，玉石皆披靡。妻子走相失，兄弟离桑梓。留此老筋骨，露宿寒霜里。两岁三避兵，十室九倾圮。忍死思一归，存没得审諟。或者皆归来，室近人亦迩。入城但空巷，板屋立秋水。败灶生湿菌，故井一俯视。屋角耕织具，频年劳十指。生也谁之恩，死也谁所使。同尽非所悲，独活将何以。孤寡众能怜，老耄人所鄙。少壮可自养，残废将谁倚。天下皆战垒，安见彼善此。出门匍匐行，沟壑甘即委。饥久肠胃痛，气竭但自捶。西风吹泪面，哀语酸骨髓。一恸发众哀，千百连声起。我闻流民哭，伤心不能已。先朝恤涂炭，九庙一敝屣。揖让已经年，锋镝犹千里。谁操同室戈，徒为数人事。良民百愿虚，始虑宁及此。失地不得生，得城宁免死。覆巢卵无完，投鼠器亦毁。败固非民福，胜亦民何喜。始知祸福机，无与顺逆理。战胜祸更深，功高安足齿。四海多流民，何独江淮是。后来何以苏，销兵务耒耜。"
"题容庵圭塘集此袁世凯隐洹上唱和之作","清末近现代初","杨圻","太白园中桃李开，落花芝盖簇春苔。眼前湖海元龙气，天外风尘野鹤来。诗酒微名无乃拙，英雄心事未全灰。儒冠误尽书生志，合向空山种老梅。"
"题袁抱存寒庐茗话图卷子即西苑流水音千尺雪旧址","清末近现代初","杨圻","天下已定当高歌，诗人不及侯王多。袁侯一室大如斗，海内清才容收罗。三山丘壑本奇绝，六百年无诗人迹。建章前殿雪中开，沁水辋川皆失色。玉龙呼啸来寒空，古松流水静房拢。雪前风起春灯乱，雪后烟开月满宫。梁园俦侣皆诗伯，水上楼台万象出。雕梁画栋帝王家，冻砚寒窗幽人宅。主人煮冰凿天河，砂铛竹灶煎松萝。贪泉狂泉饮者众，试尝此茗当如何。沧桑话罢呵画笔，瑶林玉树散仙客。闭门千载见高风，岂如西园记游屐。我有蘧庐天地开，飘然南极袖诗回。眼中五岳何曾见，指点人间雪几堆。"
"题五洲地图","清末近现代初","杨圻","入门屋大乾坤窄，八荒四极在我室。手扪五岳皆平地，坐视沧海忽壁立。恍如上界一俯瞩，三分尘上水居七。又如置身洪荒前，当时不见一人迹。昆崙之外原无山，馀气磅礴散万脉。东南诸国临大水，西北川原岂终极。乃知大块非无垠，直若盆水浮败叶。关塞古今称形胜，自我视之皆智力。图中斑驳五色分，人种国界辨明晰。世上沿革血染成，此图变更乍朝夕。人间无日无干戈，一万年后知何色。起来取图裂粉碎，无地存身计亦得。回头新月照空墙，似闻吴质嫦娥微叹息。"
"望雪感怀呈李啸溪 其一","清末近现代初","杨圻","玉垒东趋入汉关，黄河西绕太行还。何年王气销冰雪，一代词臣有马班。豹尾春寒收铁岭，虎贲夜火猎阴山。中原旧事谁相问，河上仙翁寂寞閒。"
"望雪感怀呈李啸溪 其二","清末近现代初","杨圻","潼关四扇雪中开，曾见咸阳万骑回。塞雁已随春色断，乱山疑自大荒来。西京倚马悲词客，北地驱兵忆将才。寒夜宫嫔烧甲煎，御炉馀暖旧香灰。"
"望雪感怀呈李啸溪 其三","清末近现代初","杨圻","闲共寒僧上寺楼，雪山兵马话神州。八方聚哭千钱米，百战新封万户侯。海内几人成大业，中原无事好清游。眼前莫笑诗翁老，点点青山共白头。"
"望雪感怀呈李啸溪 其四","清末近现代初","杨圻","城外千家瓦万椽，城中立马看山川。杜陵妻子愁何在，武帝旌旗不计年。寂寂人烟江欲晚，茫茫世事雪连天。侧身北望无终极，一片寒光战垒边。"
"登徐州陶公阁","清末近现代初","杨圻","秦皇心八荒，东游巫王气。真人常自疑，山中匿刘季。项王战五年，一夕楚歌至。汉德忽衰落，群雄据燕冀。先主久落魄，思攫寸土寄。嗟嗟我徐州，久为用武地。贤哉陶恭祖，揖让靖枭贽。闾阎安鸡犬，父老免离弃。献帝初无恙，取土亦何意。为问刘使君，东来能无愧。阿瞒驱兵来，下邳忽失利。百姓转沟壑，亡命仅数骑。他年入成都，刘璋亦让位。人弃我所取，一再攻不备。平生欺孤弱，所至得之易。历数虽有归，英雄终虚伪。邓艾来阴平，兴亡如儿戏。天意本无常，人事亦何为。得土必杀人，螳雀争觎觊。一姓岂终极，孤城几易帜。宁令万骨枯，成我数年事。所谓吊伐心，大盗胜者贵。逐鹿满今古，心迹岂同异。哀哉众生灵，浩劫将焉避。益思陶公贤，千载感高义。下车登城楼，怆然出涕泗。"
"吊方孝孺墓 其一","清末近现代初","杨圻","江山虽自归同姓，心迹何由异贰臣。千古艰难盖棺日，十分容易读书人。"
"吊方孝孺墓 其二","清末近现代初","杨圻","独寻秋草吊寒烟，遗恨悠悠五百年。地下天颜犹咫尺，孝陵山色墓门前。"
"四月拟归里为兵马所阻直豫大旱兵革方亟","清末近现代初","杨圻","故园草长老莺花，肠断轻雷万里车。群盗黑头皆富贵，他乡赤地到桑麻。何年四海销兵甲，独向三春玩物华。莫为草堂誇奇胜，开元杜甫已无家。"
"燕子","清末近现代初","杨圻","华屋窥新主，雕梁认故衙。归来三月浪，飞过六宫花。此鸟关兴废，今年换物华。明春犹作客，何处欲为家。"
"宿徐州有怀","清末近现代初","杨圻","春日喜行役，长途不计程。行人依落日，飞鸟出空营。久矣开天事，凄然郭李名。经过眠不得，夜半听鸡声。"
"禅房","清末近现代初","杨圻","禅房翠微里，镫火向人清。泉自中峰落，云从下界生。今年山雪盛，一夜水楼明。重到应难定，江南已用兵。"
"春晴泛舟尚湖观竞渡","清末近现代初","杨圻","林上江湖绿，村边桃李秾。画船多似岸，春水碧于峰。莺调风中脆，衣香日里浓。清游如昨日，肠断少年踪。"
"病疟赠妇诗","清末近现代初","杨圻","杜陵家室在江城，江月帘拢玉臂清。久客累君将半老，当关知我未成名。赋中云气轻杨意，床上牛衣爱仲卿。方寸由来同五味，半生甘苦各分明。"
"忆炎洲旧游赠妇","清末近现代初","杨圻","椎髻长裙乐未央，与君南服寄清狂。歌诗已得海山气，珠翠相生星月光。画寝春灯张夜饮，绿窗花雨理新妆。脱身柴米非容易，誓向烟波愿再偿。"
"感秋诗 其一","清末近现代初","杨圻","八月登临惊客心，烽烟万里忽萧森。南洲草木黄陵晚，西蜀楼台白帝阴。赌墅何人陪谢傅，誓师未必得陈琳。荒江欲渡无舟楫，坐看风云入塞深。"
"感秋诗 其二","清末近现代初","杨圻","月上江寒白雁来，北山松桂素秋哀。苍梧木落孤城闭，剑阁云深万马来。塞上星河谁拜井，军中雨雪且登台。早知公路心无汉，昨夜山东插血回。"
"感秋诗 其三","清末近现代初","杨圻","似闻大隐起江湖，六合烟波失钓徒。天下英雄谁与操，江东人物既生瑜。章邯军马关东久，刘濞金钱百粤枯。近日晋昌车骑众，客来莫是看花无。"
"感秋诗 其四","清末近现代初","杨圻","怅卧沧江岁月催，九天露冷万年杯。为愁落日登楼去，欲望黄河走马来。汉将假王争自立，楚军高会总相猜。庸知形胜非为福，一寸江山万骨灰。"
"感秋诗 其五","清末近现代初","杨圻","中原成败已无形，倦眼愁看岳渎青。长使南云横战垒，何时东井聚明星。笙歌月夜开金谷，灯火楼船下洞庭。新拜五侯兼赐第，玉津沁水旧林亭。"
"元宵偕妇登天韵楼","清末近现代初","杨圻","细语惊云汉，笙歌天际催。共看元夜月，一上最高台。钿响千车疾，珰明万炬来。衣香纷莫辨，隔坐放江梅。"
"春日漫兴","清末近现代初","杨圻","坐久东风里，春来病骨轻。幽山众木秀，读书门户清。细雨落春水，空林啼黄莺。暮色草际来，夕岚檐下生。高藤夜发花，月下多蜂声。秉烛但清饮，春山生夕明。张翰但杯酒，宁知身后名。"
"园林杂诗","清末近现代初","杨圻","风日暖已甚，更衣看落花。高枝时上蚁，幽木晚蟠蛇。烧笋来僧寺，听莺入酒家。一从归白社，终日葛巾斜。"
"晚凉词","清末近现代初","杨圻","呜棹清川响，平林载客归。晚荷新月出，疏雨暮蝉微。蛾子盘银烛，流萤点绣帏。最宜初罢浴，花里夜更衣。"
"读陈后山诗书后","清末近现代初","杨圻","平生秀句满江湖，诗亦穷人信有无。莫笑后山穷已甚，我无知己似欧苏。"
"九日登台城豁蒙楼香涛制军督江时建","清末近现代初","杨圻","江湖收一楼，付与后人游。兵马逢佳节，登临小九州。更无风雨至，一荡古今愁。我亦傍观者，何心问弈秋。"
"日暮喜诸弟见过","清末近现代初","杨圻","有意便相过，到门迎送稀。乱山新月出，疏雨暮蝉微。宇宙从心定，年华逐事非。暂时宽礼数，跣足解絺衣。"
"邻家","清末近现代初","杨圻","睦邻情话好，有意每相过。天气东风慢，人家流水多。开门喧鸟雀，负米入松萝。十室黄粱熟，儿童饱且歌。"
"白云庵僧房","清末近现代初","杨圻","入门山满院，知近赞公房。日午南池里，熏风荷芰香。幽帘与清簟，天下一相忘。应许许元度，共兹身意长。"
"行宫 其一","清末近现代初","杨圻","太平皇帝驻金銮，今日孤臣带泪看。水殿帘开风月白，秋光未到已惊寒。"
"行宫 其二","清末近现代初","杨圻","穆王重到六龙回，想像空教异代哀。日午退朝开便殿，秋山都到御床来。"
"小姑山本作小孤山与彭浪矶对峙","清末近现代初","杨圻","黛影临流点碧空，过江人物话艟艨。彭郎居处今谁共，枉把新诗夺战功。"
"南昌军幕感怀 其一","清末近现代初","杨圻","十年挽粟满江头，天下军需转蓟州。白骨如山诸将贵，黄金满地五丁愁。平生出处轻刘表，一代功名失马周。日落风生千万里，为惊形势罢登楼。"
"南昌军幕感怀 其二","清末近现代初","杨圻","一夜章江枫叶红，江关张翰卧西风。秋来病骨山争瘦，乱后禅心道未穷。留我儿孙无担石，逼人婚嫁杀英雄。仲宣意气消磨尽，尚识琅琊一孔融。"
"南昌军幕感怀 其三","清末近现代初","杨圻","庾信休誇词赋名，五陵年少半公卿。军中剑佩带秋色，马上文章来甲兵。彭蠡天寒渔唱晚，浔阳月白楚歌清。满川舟楫公无渡，江汉风波不可行。"
"南昌军幕感怀 其四","清末近现代初","杨圻","载酒登临江上楼，柴桑落日满寒流。十年风节渔樵起，万里歌诗海岱秋。王浚旌旗趋建业，庾公兵马在荆州。三分事业今何似，一片风波看不休。"
"南昌军幕感怀 其五","清末近现代初","杨圻","著论养生知昔误，上书流涕笑今迂。春来莺啭思三省，日暮船归忆五湖。身世静参虫化蝶，生涯忙似鸟将雏。诗人亦有封侯愿，节度西川高达夫。"
"南昌军幕感怀 其六","清末近现代初","杨圻","故人燕颔早封侯，王粲春来思远游。百里功名非我愿，十年涕泪为人流。嗣宗见客多青眼，江总还家尚黑头。自古书生宁自薄，偶然书札动荆州。"
"宿匡庐雪夜霁登绝顶观日出云海中","清末近现代初","杨圻","把烛幽僧起，松房枕席清。夜中初日出，天半一峰明。性定钟无尽，心虚雪有声。纱窗见百里，岭上有人耕。"
"山窗晓望","清末近现代初","杨圻","岭上阴晴总不分，松萝幽鸟自成群。纱窗疏雨两三点，不见江湖但见云。"
"五老峰庐山最高处","清末近现代初","杨圻","莫负今朝宿斗牛，枢衣便欲叩琼楼。平生第一登高处，只有青天在上头。"
"花木房拢梅竹歌","清末近现代初","杨圻","人生富贵必取辱，何须甲第连云矗。人生及时行乐耳，安能牵萝补茅屋。我乡山水甲吴郡，山色湖光绕西麓。潘岳閒居赋面城，渊明归去理松菊。楼居新筑二十楹，广庭百弓杂花木。林下未脱脂粉气，妻种红梅我种竹。岂无劲节淩云霄，自有红妆伴幽独。高窗大几书万卷，君子美人俱拔俗。男儿所贵能适意，牛衣何堪供双宿。少陵江头亦太苦，床上屋漏毋乃酷。党家金帐原不恶，风雪之夜暖诗腹。两行红粉侍修史，宋家乃亦屏围肉。是知富贵亦能清，未必寒素便不浊。平生品藻原自知，弃材人誉丰年玉。刘樊中岁早偕隐，莫待头童与齿秃。荷锄种花岂得已，今世何世宁非福。春韭秋菘谨祭祀，扫地焚香供佛竺。后房清肃绝姬侍，但闻鸟语伴儿读。天寒索笑拥貂裘，细雨寻诗擎红烛。客来酒食谋诸妇，饭抄云子清茶熟。安乐窝中气如春，言笑于房缭而曲。幽人居之利贞吉，寿且康兮无不足。有钱当再买青山，早晚李愿得盘谷。平明日出见房拢，掩映花红绣帘绿。"
"江上简燕生","清末近现代初","杨圻","牛渚秋月白，苍然发古思。何人好风调，千载一同时。枫叶落如雨，扁舟自咏诗。临江怀公子，心急雁迟迟。"
"游野寺","清末近现代初","杨圻","干崖落红叶，言访赞公房。暮鸟乱成阵，秋山明似妆。堆书增石势，煎药得花香。一坐息群动，惟知日月长。"
"荥阳","清末近现代初","杨圻","广陵传得嵇中散，一宿华阳万古愁。夜入洛阳三百里，秋山月落打钟楼。"
"金谷园曲并序","清末近现代初","杨圻","洛阳自古说繁华，几度兴亡问落花。游客独寻金谷路，牧童闲指石崇家。香尘流水看不足，满眼山邱感华屋。中散弹琴怨未终，华亭鹤唳哀相续。太康清宴万家春，一代豪华数季伦。赌富无人轻戚里，閒居有赋笑安仁。倾都帐饮朱轮聚，未央夜诏拜征虏。错疑声色是风流，不爱林泉爱歌舞。河阳别馆起笙歌，水榭云房列绮罗。宝帐飘香珠落索，画屏却月玉嵯峨。曾是嫦娥修月府，乡擐深锁春无主。名园只合美人居，可怜粉黛皆尘土。梁家少女美垂髫，金屋何人贮阿娇。独有齐奴垂一顾，明珠三斛换纤腰。绿珠生小心常捧，雅擅宫商自矜宠。歌罢微怜皓齿寒，舞馀犹怯明珰重。芳轮辗转玉骢轻，红泪啼妆别母行。万炬迎来花月夜，香车拥入失天明。将军夜醉春眠美，好梦如云扶不起。绿杨水暖弄妆迟，满院莺声催梳洗。银屏珠箔护凉台，夜半春寒拥夜来。玉笛一声清弄歇，沉香火底报花开。鼎湖寂寞回龙驭，明年宫阙昏尘雾。玉手熏香事早朝，三公七贵都非故。新声初制郁轮袍，满坐公卿狗尾貂。捧出紫云亲度曲，水精帘卷月轮高。绝代佳人难再得，从此东都慕颜色。黄金无计救全家，白骨如山殉倾国。中书新贵意轻狂，走索云鬟侍象床。忽发狂言惊杜牧，已闻矫诏杀王章。层台百尺开清宴，水佩风裳秋似练。羯鼓声高酒半酣，门前缇骑收廷掾。将军回顾别蛾眉，黄犬东门信有之。爱惜倾城输范蠡，烟波悔不载西施。美人恸哭事至此，义不独生请先死。君恩似海恨似山，妾貌如花命如纸。鸺鹠骤叫早黄昏，舞袖零星碧血痕。同向青陵台畔去，落花如梦葬春魂。北邙芳草年年绿，人间万事如转毂。流水桃花值暮春，斜阳牛背山阳曲。故墟井邑近清明，晋代衣冠邱陇平。日落高原横万骑，阵图新筑伏波营。玉垒春深旌旗静，游人到此伤烟景。燕迷红树认空楼，蝶下平芜寻废井。华林柳色敞辕门，胜曰观兵芝盖翻。昼角一声归马晚，千营烟月带孤村。归来煮酒丛台下，不赋阿房赋马射。灯火梨花诗思清，潇潇幕府青山夜。肠断花飞寒食天，春愁哀怨宝筝弦。莫弹金谷园中事，楼外千山啼杜鹃。"
"和胡夔文","清末近现代初","杨圻","前身十世是男儿，今世男儿百不奇。蹑足几曾关大计，诛心犹自发雄辞。文章有骨酬知己，江海逢人说旧诗。莫间安危天下事，捲帘疏雨看残棋。"
"霞客绮年时有端丽之誉既归余京师王妃贵妇争交欢之今虽老我固及其姣且好昔人誉妻语也书题二十年前为新妇时照片 其一","清末近现代初","杨圻","骑鹤扬州漫自誇，风流何逊昔为家。自媒早巳疑温峤，誉妇曾闻必丽华。为我画眉调彩笔，凭君索笑种梅花。廿年飘泊今何世，不问琴书问酒茶。"
"霞客绮年时有端丽之誉既归余京师王妃贵妇争交欢之今虽老我固及其姣且好昔人誉妻语也书题二十年前为新妇时照片 其二","清末近现代初","杨圻","少年才调誉韩翃，惭愧飞花句满城。顾影未除公子气，娶妻难得美人名。却因多难依严武，岂有长贫似马卿。辜负一年好风景，西楼柳暗百花明。"
"题吴将军画墨竹","清末近现代初","杨圻","古来将门谁能画，小李将军与曹霸。精神结构非偶然，师人不如师造化。东坡爱竹宁无肉，与可爱竹又画竹。与可画竹东坡题，尺幅琅玕千年绿。蓬莱将军今英雄，宝刀有血笔有风。千军一扫如落叶，盘根错节罗心胸。有时奇气忽横溢，腕底森森放箨龙。酒肠荦确醉不眠，提笔四顾意苍然。欲画不画目如电，成竹乃在落笔先。气吞全纸檀栾涌，傍人犹见笔不动。兵法笔法一贯之，运以己意皆为用。须臾风雨到毫巅，兔起鹘落真宰宣。千枝万枝舞烟雨，一乾两干撑青天。往往纸尽气未尽，清刚卓立天为穿。有时得之出意外，是非人力仙乎仙。画罢却立意纵横，胸中武库刀枪呜。掷笔大笑竹尽起，满壁龙吟风月清。去年破竹下潇湘，夜泊君山吊英皇。曾向洞庭云水里，泼翻斗墨写筼筜。将军泼墨墨能舞，神光离合五色吐。自将肥瘦辨阴晴，却从动静见风雨。将军示我竹德颂，劲节高标皆爱重。此君自有骨淩霄，那怕枝头霜雪冻。磊磊落落岁寒姿，竹耶人耶不可知。天生风格拔尘俗，莫道将军是画师。昼师妙手那有此，海内人称吴道子。不买胭脂画牡丹，千红万紫都羞死。富贵名花自古誇，洛阳况是牡丹家。宁知祗爱虚心竹，不画徐熙没骨花。"
"天山曲附香妃外传","清末近现代初","杨圻","玉门风雪拂云鬟，一曲刀环破虏还。上将功勋开朔漠，美人幽怨念家山。盛朝甲子贞元颂，八表澄清车书统。圣明天子太平年，瀚海乌梁修朝贡。独有天方向化迟，东来声教渡车师。白环诣阙留王母，文马来庭款月支。胡儿背德据西域，复拔汉旌寇边邑。当时妃子不知愁，一笑倾城再倾国。天马高歌翠辇陪，阆风本自接瑶台。却从青海呼鹰去，还向河源射虎来。于阗玉煖春烟腻，安息天香容光异。可汗衣佩惹芳菲，灵芸竟体吹兰气。可汗雄武复温存，举国春风笑语闻。雪里开关连骑出，玉人相并看昆崙。温柔终老宜行乐，扫穴犁庭孽自作。不闻鼓角动伊凉，岂有功名惊卫霍。武皇西顾眷诸羌，数纪承平斥堠荒。骤报姑师遮汉使，更传胡马渡前王。河西陇右匈奴臂，屠耆负固两兄弟。反侧难安叶护心，羁縻未就班超议。橐驼东下满胡沙，三十六城皆虏骑。燉煌烽火达甘泉，渠黎早备窥边计。明年骠骑取乌孙，西出河湟略边地。王师八月下连营，乌垒屯田旧制兵。天子诏增都尉戍，将军请筑受降城。黑水营边鼓声寂，贰师失道陷深敌。雪没人烟古战场，风摇刁斗大戈壁。绝域三更拜井泉，孤军百日悬沙碛。夜静天秋塞雁高，围城月白吹羌笛。为觅封侯不肯归，五千貂锦齐呜咽。积雪千山与万山，驱兵再度玉门关。交河总管筹边策，不斩楼兰誓不还。朔方健儿渡碛里，铁甲无声风沙起。黄昏万马饮金河，亭障悠悠九千里。蛾眉颦蹙侍毡裘，夜报天戈下火州。国破休教妻子累，大王西去莫淹留。阏氏雨泣单于舞，踯躅提刀不忍去。帐中红粉抵死催，马上枭雄频回顾。旌旗西指拂天狼，垓下歌声困项王。明日辕门传献馘，将军拜表破高昌。班师郊劳迎笳鼓，诏建安西都护府。酒泉从此靖胡尘，不是穷兵非好武。开疆拓土贺元戎，三箭天山早挂弓。岂似轮台哀痛诏，天王罪己将无功。当年助顺辟蒿莱，别有降王壁垒开。一骑香尘烽火熄，明驼轻载美人来。沙场风压貂裘重，阵云满地衣香冻。祁连山月远相随，恸哭爷娘走相送。琵琶凄绝一声声，大雪纷纷上马行。一拍哀笳双泪落，可怜胡语不分明。王头饮器献天子，妾心古井从今始。何难一死报君恩，欲报君恩不能死。忽到阳关古戍楼，明眸皓齿一回头。失声长恸无家别，关下行人尽泪流。牛羊万里望乡井，龙沙日远长安近。呼天不语山茫茫，天已尽头山未尽。零乱惊魂起暮笳，关山落日暗平沙。凭栏掩面登车去，从此明妃不见家。香轮缓缓朝天去，千乘万骑昏尘雾。肃州东下又甘州，从头重数幽州路。入关拂面起东风，百草千花泪眼中。想像翠华三万里，至今父老忆惊鸿。边城过尽中原好，风物伤心黯烟草。陇上春寒梳洗迟，骊山月落更衣早。桃花杨柳短长亭，乳燕流莺京洛道。紫陌鸡鸣见汉宫，蓟门烟树云中晓。蓟门烟树是皇州，阊阖天开拥冕旒。北极河山随彩仗，长杨车骑满瀛洲。玉阶扶定珠帘捲，天颜有喜催归苑。愁容瘦损况欢容，昭阳第一春光满。千门万户建章宫，翠辇风飘闻凤琯。三海恩波无限深，上林花鸟从今暖。瀛台小宴月笼沙，诏遣羊车拥丽华。夜叩金铺楼殿寂，独眠人睡闭梨花。青娥阿监争嗟恻，如此繁华无欢色。君王含笑侍人愁，露似珍珠花似泣。野孛频侵帝座分，史官夜奏星占急。沉香甲煎到天明，唾壶红泪终宵湿。洛女空令赋感甄，楚王有意怜绳息。官家为罢未央游，转惜倾城怒蔡侯。花自无言春自暖，亲裁手诏劝忘忧。清真赐洗华清浴，御沟水腻凝脂馥。拥入东风海上楼，宫莺啼遍三山绿。楼高不见故乡天，马邑龙城路万千。上国风华浓似锦，故宫归梦杳如年。朝朝暮暮愁城闭，自拨箜篌诉哀厉。风和日丽断肠天，月明花暗销魂地。空房深坐屏侍从，慢撚轻弹凄调纵。忽变流沙塞上声，游鱼栖鸟俱悽恸。部曲夷歌久不闻，家山入破哀谁共。此时一怒碎箜篌，剪断鲲弦不复弄。可堪愁苦忆欢娱，往事悠悠来入梦。夜梦天山猎雪回，龙堆火照夜光杯。大王欲看波斯舞，笑酌蒲萄拥膝催。三年日月但悽咽，太后哀怜召相见。中使催朝长信宫，六飞已上祈年殿。温语偏承任姒欢，淡妆不避尹邢面。我见犹怜狂至尊，雪肤画貌心冰霰。罗敷结发有狂夫，国破家亡白骨枯。臣罪当诛妾薄命，覆巢完卵古来无。肝肠慷慨词决绝，再拜从容完大节。含泪陈情含笑辞，六宫相顾俱悽咽。金阙西厢深闭门，慈云祸水两无痕。全生不感君王意，就死犹衔圣母恩。诏赐辒辌从藩俗，返骨故乡应瞑目。玉匣珠襦黄竹歌，哀琴细鼓苍梧曲。旧臣遗老半生存，白马素车争迎哭。河山无改故宫平，夜夜啼鹃觅金粟。剪纸招魂度玉关，步虚环佩五更寒。断无幽恨留青冢，月黑风高行路难。汉城西北回城畔，后人省识湘灵怨。终古冰山锁墓门，眉痕犹似青峰乱。吴宫花草葬西施，故主相逢地下知。雨湿冬青携麦饭，年年伏腊拜荒祠。返生无计采灵药，官家惋惜复嗟愕。当时诔笔命词臣，不赋哀蝉歌黄鹄。南内霜寒掩洞房，宫人垂泪扫空床。五更长乐疏钟尽，鹦鹉犹疑理晓妆。九重不豫多休暇，春色幽幽闲台榭。羊车重过殿西头，细雨无人落花下。碧云无际想衣裳，绣幄经年闻兰麝。塞上烟消寒食天，宫中火冷清明夜。边臣褒鄂尽酬庸，紫阁图形诏画工。一例承恩留玉貌，宝刀银甲气如虹。英姿飒爽惊绝代，物换星移今犹在。明珰翠羽照人间，细骨轻躯来绝塞。故教奇节付丹青，未必英雄非粉黛。圣德珠还古未闻，佳人玉碎今难在。乾隆往事似开元，西苑重游问内官。水殿云房都不是，玉人何处倚栏杆。五步一楼十步阁，太液秋哀凉风作。雨鬓烟鬟不可寻，白蘋无际红莲落。犹见金茎承露盘，汉时宫阙晋衣冠。马龙车水千门晚，凝碧池头一例看。省中吏散蓬壶靓，金屋啼痕觅香径。夕殿微凉锁洞天，沉沉云海烟花暝。此时月浸翠云裘，省识先皇照夜游。宝月楼南圆镜北，扁舟指点水天秋。天章惊拜星云丽，此地垂裳想遭际。圣代千秋文藻情，孤臣此日攀髯意。仙侣移舟旧迹空，繁华事散大明宫。少陵野老王摩诘，一代诗人涕泪中。兴亡到眼清哀动，石鲸无恙铜仙重。圣武他年纪裕陵，冰心万古埋香冢。苜蓿离宫信有之，羌笳哀乱怨龟兹。至今弱水悠悠恨，长向西流无尽时。"
"夫妇荡舟至剑门宝岩下","清末近现代初","杨圻","绿满平畴红满堤，轻舟浅水尚湖西。林花和雨一齐落，山鸟呼人到处啼。五簋佳肴非应客，一囊诗句但谋妻。筠笼采得杨梅熟，满袖溪云两屐泥。"
"哭张少轩忠武公 其一","清末近现代初","杨圻","百世忠贞事，徒劳想像中。宁知逢丧乱，得以见英雄。大业多遗恨，斯人竟败功。可怜移祚后，委曲法梁公。"
"哭张少轩忠武公 其二","清末近现代初","杨圻","仗剑趋行在，三年扈羽林。对扬惊数异，节铁拜恩深。邈矣知人哲，苍然报主心。解衣推食事，殊礼到而今。"
"哭张少轩忠武公 其三","清末近现代初","杨圻","独有孤城在，金陵血战中。八方催草诏，一旅尚弯弓。须发秋霜白，关山夜火红。争传万人敌，画像满江东。"
"游缑山王子晋升仙台","清末近现代初","杨圻","晓登辕辕关，远见缑氏岭。天下皆云海，彩翠媚孤顶。日出水山寒，人来松雪静。计程四十里，烟雾亭午靓。山田冬已绿，绝顶乃万顷。徘徊伊洛间，形势列井井。子晋与王乔，问之鲜要领。云有笙鹤声，往往闻夜引。拾级登仙台，敌峰压四境。嵩高与少室，其气入关尽。寒辉不可数，叠嶂相与永。"
"嵩阳楼","清末近现代初","杨圻","山县关城早，天寒入暮愁。夕晖千仞雪，吾爱嵩阳楼。月出松石上，诗清情复幽。后人今不见，应共忆斯游。"
"辽西战场望月","清末近现代初","杨圻","夜迥牙旗静，秋高玉帐清。渡河云出塞，照海火连营。一马嘶寒月，参差万马鸣。家书多壮语，用以慰亲情。"
"赤壁舟中玩月 其一","清末近现代初","杨圻","细浪无声息，舟中生夕明。清江流万里，山月照孤城。村酒独成酌，风帆多夜行。殷勤远相送，凄绝伏波营。"
"赤壁舟中玩月 其二","清末近现代初","杨圻","江月多于水，江风酒气微。青天闻石出，赤壁有人归。几处渔歌起，三更鸟鹊飞。水边津吏散，岸语觉灯稀。"
"黄州见梅遂忆故园时江南齐卢搆兵道途梗塞妻子避乱海上","清末近现代初","杨圻","昔年风格首重回，雪满园林酒满杯。共拥翠裘坐寒月，自烧红烛照新梅。已闻兵马及关止，尚有清诗渡海来。惆怅江南烟水客，悔将泉石换尘埃。"
"侍将军登快哉亭","清末近现代初","杨圻","桃花烟浪里，兵马此登楼。落日山无尽，东风江自流。逢春惊久客，多难惜清游。不敢题诗句，苏公在上头。"
"岳阳楼送别徐良","清末近现代初","杨圻","京邑故人至，共登云梦台。江湖白日暖，兵马故人来。我意思公子，天心惜霸才。芳菲犹未歇，莫动仲宣哀。"
"春煦自汉来书告断炊矣","清末近现代初","杨圻","负米江村市，军中一饭难。知君无骨肉，惟我间平安。樊口鱼盈尺，黄州笋满盘。早知天下瘦，宁忍独加餐。"
"杂诗四首 其一","清末近现代初","杨圻","玉臂横陈午睡狂，龙须簟滑梦清凉。外边进扇无人觉，水馆熏风初昼长。"
"杂诗四首 其二","清末近现代初","杨圻","刺桐花底酒如渑，酒数家家力不胜。醉倒玉人推不醒，醒来公子已调冰。"
"杂诗四首 其三","清末近现代初","杨圻","扫开红雪试罗裳，缭绊声中露气凉。风里一肩花片落，不须丝绣胜熏香。"
"杂诗四首 其四","清末近现代初","杨圻","冰肌无汗白罗裳，分得华清豆蔻汤。月浸鲛绡见深坐，替他身上一清凉。"
"惆怅词八首选六 其一","清末近现代初","杨圻","十里铜街弦索清，江山文藻丽人行。紫云捧出惊初面，青鸟衔来忆定情。凤胫灯烘花漱涩，虾须帘荡月分明。韦娘艳誉春城满，惭愧风流小杜名。"
"惆怅词八首选六 其二","清末近现代初","杨圻","狂名虚并艳名豪，从此人间话薛涛。顾曲泥翻金络索，疗愁亲酌绿葡萄。九华语罢鸡香进，七步吟成羯鼓高。今日征西车马里，收将钿盒出弓刀。"
"惆怅词八首选六 其三","清末近现代初","杨圻","分明开到海棠时，南部烟花第一枝。拾翠春骄红叱泼，烧灯火暖玉参差。房中初制閒情赋，海内争传薄幸诗。楼外绿杨风满树，龙媒镇日击西池。"
"惆怅词八首选六 其四","清末近现代初","杨圻","当时去住两无家，露冷千门别馆娃。为有狂名重淮海，忍教情死累琅琊。洞天仙约胡麻饭，烽火南朝玉树花。若间萧郎无恙否，关山明月走兵车。"
"惆怅词八首选六 其五","清末近现代初","杨圻","玉怨珠愁语万千，春香罗荐意绵绵。郎恩似海深于昔，妾貌如花瘦比前。乱后怜卿身在客，别来奈我夜为年。天涯烧烛雕梁寂，燕子双栖窥独眠。"
"惆怅词八首选六 其六","清末近现代初","杨圻","人道微之与牧之，悼亡词赋狭邪诗。庸知锦瑟华年恨，并入青楼落拓时。尽有风情酬小玉，断无消息载西施。千愁自缚蚕成茧，缫到从头只一丝。"
"新月","清末近现代初","杨圻","上来新月照娟娟，绝磴松萝入暮烟。题湿翠微无处所，朗吟直欲写青天。"
"甘簃属题睇向斋授经图","清末近现代初","杨圻","旧里高阳乔木悲，西豪门户不胜思。万方多难闻经圣，一绝传家得父奇。宋玉江山留故宅，苏瑰风度想明时。由来世德关兴废，七业支离况鬓丝。"
"中原纪痛诗十八首选十 其一","清末近现代初","杨圻","醉眼翻天地，秋风裂肺肝。前军俱不发，倚马独长叹。天末诗犹壮，闺中骨已寒。冰天呵冻墨，笔削到毫端。"
"中原纪痛诗十八首选十 其二","清末近现代初","杨圻","昔为迁客久，秋至便心惊。月照洞庭水，夕来烟浪清。三湘与七泽，鸿雁杂军声。国事皆因楚，从今再用兵。"
"中原纪痛诗十八首选十 其三","清末近现代初","杨圻","安史今方众，忠贞久不闻。谁哉临大节，惟有陆将军。兵败非关敌，城亡共此君。何须真个战，妙语绝人群。"
"中原纪痛诗十八首选十 其四","清末近现代初","杨圻","江流纷暮雪，消息断中原。久客诗皆老，从军气欲吞。千家闻聚哭，一路未招魂。吟尽陈陶恨，风笳落日昏。"
"中原纪痛诗十八首选十 其五","清末近现代初","杨圻","长胜称无敌，当年部曲名。弟兄好风义，将士必忠贞。落日驱军远，孤城上马行。两河财赋尽，不借朔方兵。"
"中原纪痛诗十八首选十 其六","清末近现代初","杨圻","铁骑蟠秦塞，春风过渭桥。咸阳三月里，洗甲雨潇潇。爨骨仇能复，屠城恨未销。入关刘季约，飞挽上云霄。"
"中原纪痛诗十八首选十 其七","清末近现代初","杨圻","自以功难报，宁知罪已魁。人心惟旧主，佳节又新梅。画角城中起，黄河马背来。稽留淹日月，剪伐莫疑猜。"
"中原纪痛诗十八首选十 其八","清末近现代初","杨圻","谈笑忘天下，英雄如是观。画梅师造化，学佛到平安。班马陪清宴，河山拾古欢。将军亦写竹，许我伴高寒。"
"中原纪痛诗十八首选十 其九","清末近现代初","杨圻","绕树辞荆楚，驱车京索间。星河明曙水，鼓角响寒山。肠是今年断，鬓从前月斑。征南诸将士，不战岂生还。"
"中原纪痛诗十八首选十 其十","清末近现代初","杨圻","积雪千山乱，黄河落日翻。田园思故郡，兵马在中原。苍莽身焉置，艰难气独存。安危方寸事，稷契莫轻论。"
"题梅 其一","清末近现代初","杨圻","北枝开后复南枝，幽壑流泉洗墨时。昨夜孤山风雪里，有人下酒嚼寒诗。"
"题梅 其二","清末近现代初","杨圻","波冷山寒酒一瓢，水云深处换金貂。暮来雪里梅花发，醉送诗人过断桥。"
"三月十五日病中悼怀 其一","清末近现代初","杨圻","平时安独处，病里一沾巾。世乱得无恙，心危思所亲。饥寒今自爱，饱暖昔由人。绕膝非无养，殷勤徒苦辛。"
"j","清末近现代初","杨圻","小窗落花急，强起欲风天。老至常工病，春深祇独眠。展眉除死后，饮泪避人前。此日年年恨，魂伤一惘然。"
"春游乐示剑秋子威 其一","清末近现代初","杨圻","依旧清游盛，重逢举十觞。相看皆白发，入坐半红妆。静见落花下，微闻流水香。连朝车骑众，烽火一相忘。"
"春游乐示剑秋子威 其二","清末近现代初","杨圻","朝来暮留恋，爱此未央游。花暝灯生树，山明酒上楼。锦天闻蹴鞠，绣浪独乘流。不醉芳菲节，虚教风物幽。"
"己卯寒食感春 其一","清末近现代初","杨圻","岭表见花发，凄然思故乡。流亡至今日，老病尚殊方。仰视夕红湿，微闻新绿香。可怜风物美，八极共春荒。"
"己卯寒食感春 其二","清末近现代初","杨圻","诗暖知春至，衣单觉病轻。风光太羞涩，肠断是清明。谷密藏花气，山幽应鹤声。疮痍今万里，独善忍无情。"
"己卯寒食感春 其三","清末近现代初","杨圻","风雨迎寒食，拢冈故国边。几人住乡里，六合共烽烟。花里家何在，兵间梦不前。登高见春远，百粤艳阳天。"
"己卯寒食感春 其四","清末近现代初","杨圻","彩翠连峰霁，呜禽绕洞房。云留春景色，山热涨衣香。花笑老将至，松知来日长。愚公犹有谷，一壑暂徜徉。"
"己卯寒食感春 其五","清末近现代初","杨圻","玉垒干戈里，珠崖战斗边。花狂春似火，国破路如天。涧水散成雨，松枝幽作烟。孤怀不可诉，人道悦云泉。"
"己卯寒食感春 其六","清末近现代初","杨圻","八表同昏日，离群到海涯。人心换天地，世界谢繁华。自古难为国，何年更见家。昭苏容万类，细草亦生花。"
"金山寺","清末近现代初","杨圻","波心浮玉寺，云际妙高台。积雪山相压，长江月下来。卅年今昔事，两代废兴衰。水落龙吟起，开楼且百杯。"
"题金巨山海棠诗梦图 其一","清末近现代初","杨圻","看遍韶华锦绣时，城南工部肯无诗。芳菲莫道春光晚，待看明年红满枝。"
"题金巨山海棠诗梦图 其二","清末近现代初","杨圻","诗人悱恻惜花心，香国华胥一枕寻。多少楼台风日里，要从真宰借春阴。"
"乡书告余前岁虞山失陷余园宅已化焦土盖先洗劫财物书籍而后焚我园宅以掩迹所馀者厨下耳 其一","清末近现代初","杨圻","国破家何惜，堆堆瓦砾新。生前成废宅，乱后但芳邻。枯木春犹发，奇书主易人。万方悲一概，遑惜我微身。"
"乡书告余前岁虞山失陷余园宅已化焦土盖先洗劫财物书籍而后焚我园宅以掩迹所馀者厨下耳 其二","清末近现代初","杨圻","汗牛下东海，聚散叹无端。奇字家声久，先芬手泽寒。传家书剑绝，医俗子孙难。文物东南尽，千秋诲盗看。"
"深闭","清末近现代初","李宣龚","客处荒城岁月增，此身未改旧崚嶒。不棼始觉多馀暇，深闭犹能远所憎。砚水已乾仍抱璞，瓶花相对亦传灯。冥然端坐穷群态，杞柳杯棬各有棱。"
"同暾谷公宽彦侯登邻霄台","清末近现代初","李宣龚","此台不言高，归然苍一城。乱松俯清江，远水有近声。落日不肯驻，西风待我生。临去始一登，填胸弥峥嵘。闽士轻其乡，有山遂无名。试数江南北，谁为吾眼明。"
"与畏庐丈谈诗有感","清末近现代初","李宣龚","秋风鬓未丝，言语带霜气。老人读我诗，谓为俗所忌。孤生忧患馀，积想辄成累。惟诗性与近，屈曲可行意。江湖实寥寥，中亦判泾渭。向来道恐孤，况夺眼中士。中原博反掌，送日剩残泪。奈何廿年短，及此不祥事。变衰有遣音，发吻动哀吹。情知穷则然，废去端作祟。"
"哀暾谷","清末近现代初","李宣龚","孤生寡所欢，往往叹气类。宁知哭死眼，遽乃及晚翠。平时略细行，未尽可人意。遂令授命日，四海谤犹沸。丘山挽不前，毫末岂所计。狂药眩举国，觉痛旋复醉。改弦非尔力，构衅但取忌。肝脑所不吝，天日有无贰。顾或引之去，感语动涕泗。小臣自愚闇，君难安可弃。衣冠赴东市，嫉恶犹裂眦。似怜黄乌章，临终徒惴惴。吾子有今日，夙愿百已遂。当贺更以吊，自反觉无谓。愿收声彻天，愿忍彻泉泪。敢以朋友私，辱君死君义。寒风今九月，归骨滞郊次。孤嫠泣淮水，一叔怆山寺。忽闻颖儿歌，恐伤侍中志。行当谋速朽，种梓待成器。"
"九日拟游松风閤因雨不果","清末近现代初","李宣龚","未到西山已足誇，孰知秋序变天涯。雨声坐使人留楚，霜意犹悭菊作花。眼底江湖添浩荡，酒边肝肺长槎枒。登高能赋寻常事，千载居然属孟嘉。"
"夏口感事","清末近现代初","李宣龚","风雨江声里，孤灯落楚乡。妻孥随棹去，枕簟入秋凉。喜乱终轻己，残民亦可伤。谁怜孤士感，拭眼对苍茫。"
"子夜闻歌兴尽而返","清末近现代初","李宣龚","端坐真堪拟陆沈，小车聊遣散幽襟。月寒水影微妨路，风远歌声细出林。物外寡欢成独往，人间可语算知音。归来百念仍消歇，祇有霜檠对苦吟。"
"得家书五年留滞今且去楚矣","清末近现代初","李宣龚","持是安归黯可伤，出门负手楚天长。寒江向晚波初碧，病槛经旬叶尽黄。闲味饱谙忘有我，孤怀潜转入思乡。披书却感居人语，为扫松篁待解装。"
"法源寺追忆叔峤暾谷","清末近现代初","李宣龚","樽前苟活数同游，坐久才知子未休。客里风光殊可念，衰时人物本难留。沉冤百日君门静，溅泪青春渭水流。痛定若思鼌贾策，也应功罪讼从头。"
"岚山雨后樱花狼藉怅然有作","清末近现代初","李宣龚","东风吹雨太无端，俄顷花开旋复残。酒倦伤春人易睡，楼高近海昼多寒。商艰郁抑知谁拯，国论棼纭已厌看。尚恐多忧损怀抱，百年记取一凭阑。"
"呈啬翁丙午","清末近现代初","李宣龚","微官无计问田园，野老相从学负暄。直道如今更焉往，是邦犹足与图存。吴盐百里天同白，卫布千家雪可温。小物极知人力在，请看闾党有公言。"
"王庄相验丁未","清末近现代初","李宣龚","我行日已晡，百里无炊烟。何物取果腹，馒头直数钱。舆夫逼寒冻，举步生纠缠。有丧者凡民，俯伏奔我前。喘息挟惊恐，衔悲难尽言。寇从东方来，逋匿驴与牷。阿兄断左臂，未死躯已捐。门户失所倚，三雏饥可怜。是邦号岩邑，猛政固宜先。官乎尔奚为，鼠辈胆如天。冤苦苟不雪，谁言使君贤。急难见忱悃，返躬滋赧然。凭轼语无告，为汝解倒悬。"
"郊行","清末近现代初","李宣龚","委辔垂鞭涉数村，村村风物不堪论。双沟柳色初相识，八集梨花已断魂。东道垣墉劳假馆，北州豪杰竞投门。此怀难使黎民喻，始信非常固有原。"
"夜宿郑家楼","清末近现代初","李宣龚","郑家楼外晚经过，万窍风呜一枕波。曾是昔年行水地，起看画壁认黄河。"
"禁鸦片未尽有司又从而征之慨然有作","清末近现代初","李宣龚","泗滨非瘴乡，万户带病色。生涯恃罂粟，一收胜再熟。自从著严令，辍耕稍畏缩。城厢复穷搜，繁灯夜争匿。厉禁行如风，窳器亦不鬻。知弃以为取，谋国有常策。不修邻所利，蓄计且予毒。奈何遣专司，色喜忽捧檄。民间疾未瘳，官办沈犹拾。饮鸩甘如饴，贪天誇己力。坐令刚制心，为此一挫抑。位卑言有罪，感叹了何益。"
"呈徐固卿同年","清末近现代初","李宣龚","孤城旷野坐无谋，富岁犹留菜色忧。俗敞不妨施督责，地偏何处得吹求。北来民气仍堪用，东去河声未解愁。徒手欲为根本计，固应度量不相侔。"
"讼蝗","清末近现代初","李宣龚","射阳告蝗灾，插羽星火驰。一旬三廓清，官书等童嬉。敝邑势洼下，错壤洪泽湄。冬乾挟春潦，燥湿殊失宜。有虫不腐毈，一卵破百儿。跳跃竞唧嗾，如闻冰流澌。朝掘百丈沟，暮障千丈陂。畚锸相后先，挨村不遑糜。缚帚纳窟穴，聚歼无一遗。除恶誓务尽，不留为人饥。何曾劳酒浆，民各急其私。徼幸害已去，安用更张之。谁知坐疏忽，长官翻见疑。徵蝗等包贡，督责不敢迟。秽烂已入土，何从登阶墀。大索菰芦中，开笼行欲飞。老手擅刀笔，批根弥有词。扑蝻寖成蝗，事实焉可欺。为政乃若此，讵称良有司。下吏愧无状，厥咎诚当尸。举头视皎日，岂复求人知。顾兹府县间，不能无是非。投帻乞病免，两端休争持。异哉彼狡狯，弄姿微拈髭。逡巡就客位，幡然降色辞。自悔太孟浪，误将汝瑕疵。为惠况不费，未蠲毫与釐。片语事立白，褊心亦良怡。海东某使君，市蝗不论赀。穿冢高于城，状若封鲸鲵。钜万从何出，官仓粟无稊。假手恣一饱，黑胆青肝脾。岁宴最上考，公言空尔为。"
"愧室吾师在野有声守梧二年以治绩荐于朝行入御史台矣为忌者挤去岁晚卧病呻吟中笃念君国予时亦以引疾辞官避人海上旦夕相就得读平时幕府所著章奏叹师之不遇而为天下惜也","清末近现代初","李宣龚","谏草积盈咫，平生殊为人。为郡偶出手，交章惊盈廷。言责果有归，正气可以伸。摧奸何足论，大义待敷陈。谁知含光璞，已遭近前瞋。蜚语巧中伤，拂衣就沉沦。世论竞愤惜，歌辞吐清新。君门如天高，病榻勤相亲。一朝揭日月，西风清庾尘。事败不可讳，不韪终及身。空有蔽贤羞，奚伤卷怀仁。离合垂十年，师友义不晦。连宵语出处，正色莫敢懈。沾沾章句士，器小易满溃。及门能有几，志节共磨淬。病窗爱花枝，妍语破细碎。江鱼与橘柚，远味雅见逮。时艰卒挂眼，一饭九嗟喟。学道耻未坚，投闲思早退。毒口从揶揄，用意固有在。冥心怀独往，岂恤世议隘。吾师秉忠贞，此语不予贷。归欤有狂简，侍坐暂一快。"
"游邓尉","清末近现代初","李宣龚","水宿微嫌夜榜喧，晓行才及寺钟闻。湖光收暖将成雨，梅气盘空半作云。到眼松杉皆老伴，避人猿鹤可同群。道根终浅无缘住，归去犹须理放纷。"
"乞病获谴诗以解秽","清末近现代初","李宣龚","两年救死与扶伤，获退如闻赦一场。厌与百僚同唯唯，未能三月便皇皇。期颐自古关名德，拳曲何堪律短长。妙语解人终恨浅，强将一障系存亡。"
"和陶斋督部喜雨之作","清末近现代初","李宣龚","居然一雨慰苍生，待看黄云万里平。众里步趋关物望，酒边忧乐惬群情。鸡豚日午争迎社，蛙黾风低欲满城。绝似元丰歌击壤，欹眠乘兴句先成。"
"秋夜","清末近现代初","李宣龚","雨过凉蛩欲上廊，槁梧无语夜初长。一灯照影看成瘦，百罹乘秋竞作狂。坐觉微尘生扰攘，强凭新懦耗閒忙。病坊那有安心法，祇爇维摩半炷香。"
"重过盟鸥榭有感寄太夷丈奉天","清末近现代初","李宣龚","庭前病桧自萧疏，门外惊鸥不可呼。饱听江声十年事，来寻陈迹一篇无。投荒坐惜人将老，望鲁空嗟道巳孤。赖有胜天坚念在，稍分肝胆与枝梧。"
"病中别贞壮","清末近现代初","李宣龚","书来幸相存，起懦发愧赧。形骸虽暂隔，肝肺要可盥。平生嵚崎人，踏浪未嫌远。意行忘所适，忧子目力短。幽斋夙相依，夜语灯火伴。人物恣臧否，几辈遭不满。作诗乃馀事，此诣世亦罕。浮埃扫群籍，俊语谏不断。写成将一苇，谓我固能辩。谋篇戒色庄，驭句取行简。持此质郑陈，知言谢不敏。吾诗久不作，志业付荒诞。缩手阅过船，万辱忍一饭。韩非著说难，身世托孤愤。宋王一居州，挽士那容缓。寒砧上吴霜，沧江入岁晚。子归计岂非，畏此自厓返。病起复怀人，不如终偃蹇。"
"高昌庙看桃花过石遣丈旧宅","清末近现代初","李宣龚","入洛浑如梦，还吴未有家。过门千骑静，盖顶一茅遮。江气来人境，花光夺晚霞。劳劳思楚尾，怅望日西斜。"
"感事","清末近现代初","李宣龚","离阑玉砌落人间，梦里春江去不还。已戒金舆辞北苑，尚愁石椁锢南山。君臣到死恩犹市，妇孺凭高事本艰。十日铄金方代出，漫随虎豹上天关。"
"芝罘杂诗壬子 其一","清末近现代初","李宣龚","岛市似日本，所少万屐声。绿岗路千盘，澄波荡空明。比屋昼掩户，人言方厌兵。幸有北船珠，慰此闻戒情。"
"芝罘杂诗壬子 其二","清末近现代初","李宣龚","范蠡忧藏弓，鸱夷弄狡狯。求仙有徐福，童女遗世累。置金廊庑下，戎成终不退。谁欤作俑者，矫首向天外。"
"芝罘杂诗壬子 其三","清末近现代初","李宣龚","胡姬发曲局，插花风翩跹。相将礼浮图，歌声彻人天。钟鸣一閧散，状若出定禅。罪悔宁苟免，津梁徒自怜。"
"芝罘杂诗壬子 其四","清末近现代初","李宣龚","海滨稽岁入，茧果号称最。买田一顷足，种树十稔大。是邦堪遨游，岂必念吴会。"
"芝罘杂诗壬子 其五","清末近现代初","李宣龚","蓬莱失左股，已破铁门限。谁归汶阳田，此愿毋乃诞。沈舟千帆侧，殷鉴信不远。何日张吾军，国耻长在眼。"
"芝罘杂诗壬子 其六","清末近现代初","李宣龚","诸子诗作祟，睡声带吟哦。苦语困肺腑，祗赢白发多。我病宵不眠，无诗空嵯峨。小待窗纸白，寒鸡鸣相和。"
"芝罘杂诗壬子 其七","清末近现代初","李宣龚","为吏即为吏，放手便一试。云胡持两端，置难欲就易。王郎磊落士，駊騀不受辔。但令范驰驱，行子所无事。"
"芝罘杂诗壬子 其八","清末近现代初","李宣龚","天空山若浮，雪尽海逾碧。北风买馀勇，惊浪已摇石。来帆不能寸，去鸟渺无迹。览此憺忘归，楼灯报将夕。"
"夜坐示贞壮并寄吷庵江南","清末近现代初","李宣龚","眼中时事益纷纷，默坐相看我与君。秋老叶声时作雨，夜寒海气易成云。穷愁强饮终难遣，异地狂歌不可闻。千里映庵明月在，故应分照白鸥群。"
"登小蓬莱戍未退不得入","清末近现代初","李宣龚","十里秋原到眼明，不因荦确废山行。愁看蜃气连兵气，爱听松声杂海声。黩武求仙俱妄念，鬓丝禅榻两忘情。吾侪未与人间事，醉尉何劳问姓名。"
"东山夜归示同舍诸子","清末近现代初","李宣龚","远火依微鼓角哀，独携夜色与徘徊。风从北岛排山入，月傍东篱出海来。浅醉不辞寒作伴，孤行自喜意难回。明朝更踏波涛去，侧望蓬莱未可陪。"
"题鉴园图","清末近现代初","李宣龚","事业欲安说，溪边柳成围。当时叩门人，百过亦已衰。此园在城东，地偏故自奇。世俗便贵耳，浊醪争载窥。那识赏寂寞，但闻簧与丝。我向喜独游，扁舟弄涟漪。拊槛一片云，钟山远平篱。花竹不迎拒，鱼鸟无瑕疵。岂惟客忘主，青溪吾所私。中间共出处，就官淮之湄。上瘠民力瘁，百无一设施。鄂渚得再觌，征车方北驰。归涂望楚氛，微服鹢退飞。陵谷事已改，变迁到茅茨。相逢忽揽卷，不收十年悲。郑记似柳州，平淡乃过之。夙忝文字饮，可能欠一诗。巷南数椽屋，有枝亦无依。傥免熠耀畏，慆慆还当归。芳草结忠信，吾言兹在兹。"
"焦山枕江閤同洹尹丈夜坐","清末近现代初","李宣龚","风江终日意难平，不掩秋虫入夜声。地尽偶容山突兀，林深微露月峥嵘。陆沈自古将谁罪，息壤如今尚可盟。汲水采薪吾亦惯，甘从寂寞送馀生。"
"视金陵故居","清末近现代初","李宣龚","胸中空峥嵘，尺寸未藉手。开窗纳钟山，江南是吾有。区区丘壑恋，用意颇自负。吴楚一蹉跎，花时隔杯酒。得闲乃坐误，乱至复谁咎。惜哉鱼乌乡，遂令虎豹守。徙薪已无及，增灶不可狃。九鼎方沦渊，破甑那回首。忽闻解兵令，其衷殆天诱。去灰待收拾，于汝亦云厚。径荒就芜蔓，树槁变衰丑。意惟倾青溪，庶可涤尘垢。严城夜再起，独啸谁与友。虫声和月色，慰此循墙走。怀归恐无期，辟地宁可久。何处觅高原，河清俟人寿。"
"得吷庵都中来书赋答并示贞壮","清末近现代初","李宣龚","我诗愆约如积逋，君书索诗如催租。填膺万感吐不尽，落纸乃觉一字无。两年踪迹比嵇阮，酒墟茶肆知吾徒。君居幽胜绝人境，俯仰嘉树三百株。闭门物色足高咏，病中寄观还起予。春来揽镜对妇靥，稍怪渐与朋友疏。途穷得意会有此，舍此不乐宜何如。子言世故思熟烂，顾犯火宅为嬉娱。云堂一顷耕不得，此役政坐饥所驱。前宵叩户月似水，揖客出见舍中雏。一庭虫鸟语无恙，却费猿鹤时相呼。啬翁老矣强一出，欲尽地力纾艰虞。山川不宝秘密藏，窃恐夜半负以趋。时危百事等无及，犹望落霞照桑榆。袖间请奋二三策，拜官近亲留缓图。我今懒散就弃置，江南欲归非故庐。当年携手看霜菊，回首梦断台城芜。山阴居士行亦去，海上形影将谁俱。却愁耿介骇流俗，匹夫有罪怀瑾瑜。纷纷牛李一辙耳，出口不用相贤愚。"
"徐州道中","清末近现代初","李宣龚","车行追日落，淮泗失回顾。乱山隐尘埃，野水瞥飞渡。连村缺人力，舍柳无他树。去年雪苦晚，菽麦犹堪虑。道旁哺蔡饥，船粟争濡呴。胜衣已学乞，姑息真汝误。展转入徐州，严墉郁高怒。秦越异肥瘠，朱陈互嫁娶。当关森虎豹，行李挟恐怖。语罢自推窗，暝色没雁骛。"
"车发太原","清末近现代初","李宣龚","山行若面壁，万灶出井底。溪乾似夷涂，一雨泻千里。山洪激射处，铁索变绕指。洪来不及避，性命真已矣。颇闻诵南皮，避水亭可纪。秋毫苟及物，世论久犹韪。寿阳扼山脊，距地突高起。日光易向背，冷暖降尺咫。古云晋藏富，矿冶可互市。如何弃不采，失此通道旨。邦人赋蟋蟀，旧说袭表里。莫狃闭关言，险阻不足恃。"
"野竹","清末近现代初","李宣龚","野竹密成村，无云已如雾。一从云里看，纛立见风度。乃知君子人，朋党不乱附。因依失所亲，观生当自悟。"
"寄觚斋湖上别业兼怀仁先侍御觚斋青溪有楼避地以来不归著两年矣","清末近现代初","李宣龚","世事年来觚不觚，犹留风雨守菰蒲。光黄有客能招隐，吴越相望比具区。梦里溪流绕肠胃，尊前湖影浸眉须。徘徊一壑将安老，欲效临川舍宅无。"
"春尽遣怀","清末近现代初","李宣龚","漫道春归无处寻，园林暗长价千金。不经风雨连番去，那得池塘尽日阴。牖下劳生成玩世，车中物役即安心。诗家刻意终何补，未抵行歌一往深。"
"龙沙公园赠饯别诸群","清末近现代初","李宣龚","龙沙亦自有林塘，乍动秋声气已苍。共倚高台看广漠，不知落日向何乡。胡鹿捲土来千骑，江水淘愁注一觞。正是筹边须好手，漫教儿女笑沾裳。"
"哀次女昭质","清末近现代初","李宣龚","平生木石肠，临老恋儿女。尔姊有远行，一力欲借汝。汝性得吾偏，褊衷非所许。秉身虽云懦，好学莫能禦。如何遘短折，病久卒难愈。徙痈事无及，内热空白煮。床棱摸欲穿，鼻息断犹数。伤哉不出户，一出即死所。廿年椟中珠，掩此和泪土。雨锸会当晴，风柯向谁语。汝病人岂知，吾愁翻见疑。相牵游西山，犹不谓汝危。归视计已迫，镵砭遂杂施。以死将谁怼，活我亦此医。香花舁一棺，瞑目甘息机。毫发不受垢，无烦盥以匜。但恨顾未了，何妨待吾衰。恩爱若是妄，悲忧宁自欺。达理不可喻，魂气终安之。咫尺果从我，虹桥非路歧。"
"赠散原丈","清末近现代初","李宣龚","东野高寒未是穷，斜川况有老坡风。卅年负谤关人望，万口言诗掩此翁。入夜星辰应绕座，平居节义自称雄。多情谁及青溪水，长照樽前菊与枫。"
"同谷之毅夫寿丞登天平山看红叶","清末近现代初","李宣龚","万松千百枫，独醒杂众醉。吟眸一回绕，酒面反遮避。兹游虽未深，所收固已邃。方知林壑美，天巧觑位置。有石皆能峰，无云不藏寺。交阴苍玉佩，倒影赤霞帔。贪看秋色好，宁恐雨势至。亭商爱晚坐，阁闭兼山闷。孤抱傥徘徊，物缘非放弃。斜照不吾欺，繁霜眷同志。"
"秋夜同释戡宿香山冯氏别业","清末近现代初","李宣龚","山中夜色有谁看，对语空斋意未阑。孤嶂云收刚出月，一亭松近欲生寒。人依菊影甘同瘦，诗入虫声易不欢。扰攘自关城郭事，暂从散策任盘桓。"
"西山碧云寺","清末近现代初","李宣龚","衰病能来独倚阑，寺门一步一盘桓。松声自养山中静，石气难消雪后寒。断塔仰空犹射日，古泉入定不生湍。翠微佳处知多少，留与回车取次看。"
"妙高台通云禅师塔用无畏韵","清末近现代初","李宣龚","溪山岂不好，筑楼俨如城。荷戈归洞房，妆台夺僧营。夜深辟佩环，那有钟磬声。乃叹善战者，于此非无情。闭山念初祖，塔前翠纵横。一壑不能专，翻遭竖子轻。强聒厌得失，未抵风松清。狎主木乘兴，弗用坚齐盟。"
"登燕子矶","清末近现代初","李宣龚","燕矶侧坐东南岸，钟山横掩城之半。雪迹难平野烧骄，江天直与风帆乱。古洞楠榴世不名，荒洲芦荻为谁生。袖中看尽量江手。独试人间却曲行。"
"松尾翁招饮西京左阿弥家即席赋谢","清末近现代初","李宣龚","依山小筑各崚嶒，便觉山楼尽可登。密树暗收泉万窍，流云时拥磴千层。细看岚翠犹疑雨，欲辨樱痕已下灯。村醉取欢真绝倒，不须更杖一枝藤。"
"答黄松客沈阳见寄之作","清末近现代初","李宣龚","匹夫怀宝久旁皇，一纸边愁鬓已苍。掩耳虏乘秋并至，吞声诗与国偕亡。谁言巨壑藏舟固，莫制中宵饮药狂。沈陆自关夷甫事，可容千顷独汪汪。"
"战夜感作","清末近现代初","李宣龚","矢志能摧敌，孤军震一韩。江声催勇锐，月色带饥寒。量力无天幸，衡情有至难。缩头龟殿里，应愧此心安。"
"兆丰公园晚坐","清末近现代初","李宣龚","辛夷已吐玉千盘，细草如茵渐耐看。无限赏心当日暮，最难携手是春寒。销魂南浦才终尽，对泣新亭泪易乾。祇有眼前真实意，不随物我作悲欢。"
"过东方图书馆有感","清末近现代初","李宣龚","万学归根本一墟，烧城烈火太狂且。上砖永志浮图矢，裂壁难潜鲁宅书。敢避当关撄虎豹，谁容执简注虫鱼。家居撞坏无人问，肯惜区区到五车。"
"寿散原文","清末近现代初","李宣龚","匡庐五老与天高，深眇能收一世豪。孤抱定应亲木石，微吟时足荡风涛。养生自蓄三年艾，斗健才题九日糕。留饮料多钱尹辈，莫因忧国损霜毛。"
"题吷庵同年填词图","清末近现代初","李宣龚","吷庵工言愁，歌曲似白石。西江导宗派，岂但诗无敌。当年吾厚君，馆子冶城宅。钟山对隐几，吟声劲四壁。惜哉无画手，一扫渺无迹。今看君此图，身世已屡易。自题尤有致，掩抑见胸臆。閒编南渡录，耻附北朝客。翻疑月如新，不使照吹笛。为山限一篑，花竹有奇色。借畦供俯仰，亦以慰岑寂。人书俱老矣，所贵在自适。莫复学寒虫，垂绦过千尺。"
"赠王莪孙丈","清末近现代初","李宣龚","王城与瓯脱，聚散同一尘。市人与朝士，隐现同一身。持兹平等观，于君宁足论。国事昔糜沸，纷纷经几秦。衣冠狗脚朕，玉貌谁能臣。拂袖耻世网，甘心侪流人。知交杂华管，妙分莸与薰。辟地栖一廛，俗物恼比邻。懒卧不肯起，闻欢一欠伸。口吃作吴语，居然颊生津。时亦相可否，龙性终难驯。今年岁在酉，寒鸡宜专晨。斗酒急自劳，慰君安在辰。雪色入户牖，青毡坐成春。好客到妇子，清谈逾饮醇。得此足忘老，岂但忘其贫。"
"莫干山夜坐同释堪","清末近现代初","李宣龚","无数山光破竹开，顿敦秋气满楼台。对床不觉皆衰鬓，策杖犹思试霸材。终夜瀑喧非有雨，半空月在却闻雷。世间凉燠真难料，初地还应到几回。"
"为吴敬臣题刘凋所画手卷","清末近现代初","李宣龚","有清入关以骑射，一箭聊城真可霸。铺扬竞作行看子，翰墨策勋宁论价。是图出自曙光堂，中有茅庵似精舍。读书仿佛蕴藉人，底事旌旗蔽空下。世称潜邸好养士，佽飞材官供扈驾。夜行不避灞陵呵，熟视肯俯淮阴胯。威宣弧矢成中兴，谏猎赋未长杨罢。后来风力靡角弓，穆满瑶姬幻脂夜。台臣久失郅都鹰，首鼠东朝足悲咤。阿谀不惜捐珠崖，城社凭陵师不祃。馀皇水犀隳前功，博侈游观到台榭。大盈库随鳌足倾，玉石俱炎荃枳化。即今鸟尽北山罗，空使牛羊践禾稼。还君此昼叹中原，举目新陈争氏谢。"
"为无畏题王渔洋诗稿卷子","清末近现代初","李宣龚","诗声关盛衰，中晚判王迹。尚文虽大雅，未免带雕饰。阮亭少工诗，爱好到头白。官资堆山高，定稿付门客。数行出残楮，点?不容隙。心痒宜自抓，肯使一靴隔。画眉误深浅，举世入半额。遂令异趣人，蜂起生指摘。同时誉其书，无异贬诗格。华严本弹指，楼阁岂寸积。千金诗寻医，此语真有力。大师郑柴翁，变法比安石。话言即训诂，初不待拣择。起衰踵程祁，风气绾南北。有兹菜园肚，底用贵通籍。一代能几人，后起当夺席。"
"除夕得心畬来书却寄","清末近现代初","李宣龚","远意新书尾，真堪读百回。千优成岁暮，一醉数花开。世改园林在，歌终风雨来。王孙有妙手，肯受杜陵哀。"
"为叔通题江韬叔行书卷子","清末近现代初","李宣龚","伏敔翔能书，野老未知爱。戏言千载后，价不兼金贷。叔通忽得之，艺苑共称快。苍苔破乌迹，米蔡辨流派。一空寒乞相，薄有狂奴态。此君落人间，实与世相背。祇馀文字巧，弗受天所械。江书不如诗，评剖本非隘。谁知临池手，画乃亦三昧。龙湫入吾眼，风雨气犹在。若论到圣处，直与彦冲配。多能期不朽，岂厌一而再。表微后死事，勿病太琐碎。"
"文殊院","清末近现代初","李宣龚","半空文殊台，夜冷如有雪。开轩纳雾露，那得见明月。披衣待晨曦，光彩生一瞥。天都与莲华，挟长各傲兀。剧嫌寺门小，未足恣排闼。下山趋云巢，插脚更奇绝。槎材挂岩罅，石破肝肺裂。云峰争一洞，倒出太古穴。懦筇有难支，岂待屐齿折。何尝无恐怖，苦语吾不说。"
"丙子上巳良士旡恙招为虞山之游即席赋谢","清末近现代初","李宣龚","閒情向老入无乡，褉饮烦君特地忙。一寺石能分竹气，半城山欲障江光。醵钱诅虏真何益，结队嬉春信太狂。曲罢不愁波浪起，画船归载晚风凉。"
"彝陵以上两岸无种柳者","清末近现代初","李宣龚","一船楚语杂巴谈，艳说欧公手种楠。我自不为枯树赋，却哀蒲柳望江南。"
"嘉州道中","清末近现代初","李宣龚","抱城绿野与江平，路入嘉州水更清。松气日光三百里，峨眉天半片云横。"
"夹江即目","清末近现代初","李宣龚","万里岷江洗眼来，水田无处起尘埃。古榕几树栖归鹭，错认辛夷五月开。"
"峨嵋伏虎寺","清末近现代初","李宣龚","径峭松争直，泉奔石欲流。穿山惊到峡，入寺胜登楼。云重常分暝，蝉疏早得秋。岂无三宿恋，归思澹淹留。"
"峨眉龙门峡","清末近现代初","李宣龚","龙门从天开，一洞破两石。惟闻地中响，不见行水迹。藤虬挂人首，皤腹斗松枥。绳桥千丈强，叠涧趋一白。同游去如驶，独我贪暂息。危阑风欲动，脚底走霹雳。分明玉盘盂，阴黑有不测。须臾漏日影，摆出鱼尾赤。"
"同梅生疑盦蔼农夜坐","清末近现代初","李宣龚","人海难为夜，无风不是楼。能留三客语，赖有一园秋。窅默心犹寄，徘徊意未休。举头河漠在，谁见水西流。"
"赠何梅生","清末近现代初","李宣龚","水部梅花不改香，枝头寒暖两相忘。每从闻道兴三教，难得深言偶一狂。去眼蛟龙憎海气，称心橘柚恋江乡。妻孥能共庞公隐，脱屣人间岁月长。"
"再和哲维","清末近现代初","李宣龚","风雨崤陵战骨春，挟辀真欲断行人。养胡早信心终叛，卖塞犹誇国不贫。几上已看龙作醢，镜中错认虱成轮。剧怜典午天同醉，谁恕柴桑漉酒巾。"
"冒雨游江郎山","清末近现代初","李宣龚","雨中望江郎，但得影亦好。归程才半面，未免太草草。积高入云湍，一气白浩浩。虽窥三阙峙，难使千峰扫。肩随似弟畜，少长各从老。与天相枝梧，意恐东南倒。谁题紫水精，悬想出日杲。果能反覆看，岂减山阴道。"
"丁丑九日作","清末近现代初","李宣龚","天狗频闻坠地声，却疑瓯脱是围城。园中犹可留宾客，菊外谁知有死生。一雨暂教兵气洗，九秋难遣壮心平。世间身手真何罪，请赋无衣为我鸣。"
"呈雪桥师","清末近现代初","李宣龚","举国甘心败是求，更无馀地可分忧。澶渊敢再轻孤注，曹社谁知尽鬼谋。独有文章尊滏水，任从槌毁到黄楼。琼华未刬西山在，北望犹容两眼收。"
"挽石遗年丈十首选四 其一","清末近现代初","李宣龚","经师例上寿，胡为不慭遗。举世不读书，失君真可悲。车载老矍铄，骤然成暌离。何事甘首邱，九原无鼓鼙。"
"挽石遗年丈十首选四 其二","清末近现代初","李宣龚","八闽论诗派，七琴而三琶。松寥不足尊，秋江非所誇。旷代梅都官，正声不停挝。下视徐庾尘，岿然成一家。"
"挽石遗年丈十首选四 其三","清末近现代初","李宣龚","海滨治仆学，星凤灿可数。苟能振其绪，一变即邹鲁。说诗引儒行，此义盖已古。莫诋郑巢经，声病出训诂。"
"挽石遗年丈十首选四 其四","清末近现代初","李宣龚","元诗有纪事，岂能无辽金。一笑颔吾语，老夫力能任。惜哉近代诗，绝弦谁赏音。历乱一屋鞋，纸堆终难寻。"
"为杨旡恙题湖山旡恙卷子","清末近现代初","李宣龚","闭关不出未一纪，蹙地何堪日百里。似知立马有完颜，先取西湖藏袖里。工愁善病老维摩，笔端能挽旧山河。倘留一发中原在，陌上来听缓缓歌。"
"早起","清末近现代初","李宣龚","百虫虚警正愁吾，破梦犹惊啄屋乌。十里秋声非草木，一天凉思似江湖。储胥列骑情终黜，斥堠连鸡计已疏。自断决无山可入，只馀坐待海同枯。"
"答叔通","清末近现代初","李宣龚","老至能为漆室吟，山川指掌去来今。忧时早信天将坠，料事悬知寇已深。直把九州供铸错，犹从两国望收金。君诗莫作寻常看，尚论应归得失林。"
"为太疏题桥西草堂图范漪所画也","清末近现代初","李宣龚","复成桥上看钟山，得意青溪自往还。今日江南非我有，草堂容汝佔萧闲。"
"高二适渝州来书奉答","清末近现代初","李宣龚","我昔蜀游兵未动，扁舟犹得夔巫送。忽然戎马乱中原，益部遂闻天下重。一噫风雪百战新，无端忧患铸诗人。达夫早识从军乐，谁谓儒冠误此身。"
"和梅泉摩天閤登高之作即次其韵","清末近现代初","李宣龚","兵尘依旧黯秋光，多难登临感万方。高閤当山聊俯仰，黄花待雨自阴阳。共誇病客犹能健，却笑閒身浪着忙。歌舞任他鹅鸭乱，弥天未减次公狂。"
"答行岩并示二适","清末近现代初","李宣龚","早知骑虎患非轻，谁识连鸡势已成。免虏入山真失着，老谋壮事两难平。秦关欲辨东西险，洛水犹闻日夜声。太息草间求活辈，几回横涕望归京。"
"日本陷婆罗洲我国驻山打根领事卓还来抗敌不屈卒死于难作此哀之还来者吾师八园先生之第四孙也","清末近现代初","李宣龚","述德真能溯本原，断无失节晦翁孙。贼中齧齿胸终决，劫后归元发仅存。剩有遗书慰亲舍，长留正气壮师门。四方会葬衣如缟，牛首新阡尽泪痕。"
"赠刘鸿生","清末近现代初","李宣龚","举世纷纷游与惰，始信工商国之宝。吾所凭依吾自为，富以其邻终不保。雨里胼胝有几人，当时肝胆两输囷。至今指点龙华塔，手障横流要此身。"
"乙巳二月赴湘长沙湘阴武冈为先高祖金门公旧治遗爱在民至今父老犹能言之时先曾祖秋舫公官京朝常忽忽不乐明发之怀形诸篇什舟夜不寐感怀先德梦中得「长歌明发篇浩叹京国年」十字醒成之","清末近现代初","陈曾寿","岳岳我先祖，慕亲厌华轩。清冷玉堂梦，夜夜苍梧烟。长歌明发篇，浩叹京国年。耿耿永不寐，四世泽未湮。浮天屈原水，浩荡孤舟前。小子来何暮，落日空苍然。言采泽下兰，还复上修门。千春白云望，不昧舟夜魂。"
"武昌舟中","清末近现代初","陈曾寿","暂写閒怀向水滨，片时鸥鸟未相亲。苍崖终古收残照，碧树前宵送晚春。便恐轻阴成日暮，更无偏霸在风尘。冥看正见孤飞翼，一尔翻然未易驯。"
"嘉兴吊强甫 其一","清末近现代初","陈曾寿","别院閒廊锁暮烟，寻来真到四棺前。犹疑飞动生前影，如此庄严死后天。神鬼苍生都是幻，美人黄土自何年。残阳独下扁舟去，可得重来诔此阡。"
"嘉兴吊强甫 其二","清末近现代初","陈曾寿","何曾留得堂堂去，但见阴寒触眼来。神幡剑立无风动，佛齿金坚应手灰。尘劫有心元不灭，沧澜终古可曾回。冤禽敢负平生志，自衽冰霜没世哀。"
"天宁寺听松","清末近现代初","陈曾寿","斜阳布满地，雷雨忽在颠。仰看四泬寥，声出双松间。属耳倏已远，飞度万壑泉。老龙动鳞甲，破碎还苍坚。金刚万毫毛，一一威神全。仰屈寻丈地，开阖成诸天。落落孤直胸，回荡生高寒。提挈四天下，度入太古年。想见陶隐居，拥衣但高眠。无闻兹未能，且證声音禅。"
"游天宁寺同左笏卿丈作","清末近现代初","陈曾寿","驱车尘冥冥，隐见孤塔圆。大佛相接引，一径横苍烟。升堂坐初定，微风度檀栴。开窗纳远秀，小幅横辋川。春芳满秋砌，悴叶犹扶妍。想见腰鼓发，车马何喧阗。暂荣悟常寂，爱此萧境閒。长廊引幽步，奥复穷诸天。殿古金界坏，树老秋阳殷。何代万石钟，横身卧高阡。出手试一击，龙吼殷河山。煌煌乾隆碑，天笔惊如椽。明政移寺珰，狐鼠多功缘。真源一飘洒，薰腐为洗湔。惜哉洒扫缺，岁久生荆菅。园林虚有神，运化悲如环。俯仰日向暮，胜迹空流连。松风无世情，谡谡吹面寒。"
"和左笏卿丈并简泊园丈","清末近现代初","陈曾寿","河伯乍惊身一蠡，十度真成九度休。平生所负忽失据，别有窥见无由求。要自黄严入韩豪，更参李婉调王遒。刚柔纯肆非异致，望见难至风引舟。先生说诗如说道，一稊直可穷明幽。根器钝鲁安足言，刻骛聊可息一邱。凉风飒飒天忽秋，疾雷破柱惊聋虬。我军出手有周侯，閒居饱饭百不忧。且从先生长隐几，深堂炉香幻成紫，定心时为微物起。"
"甲辰岁日本观油画庚子之役感近事作","清末近现代初","陈曾寿","我昔东游何所睹，山川步步伤甲午。忽观壁画使我惊，身入庚子天津城。干霄烽火飞霹雳，合围虏骑纷纵横。残军一旅据水次，鼓声已死犹力争。大旗红折惊飙斜，半残马字飘尘沙。颓垣下照白日淡，妖红一丈龙船花。神伤魄动愁逼视，太息沙场生尺咫。却归故国吊遗墟，不见烟尘双阙起。天崩地坼无由逃，其雨杲杲寒霾消。谁翻残局作胜势，气盈脉偾酣醨醪。水晶之宫何岧峣，五侯甲第争相高。龙武新军气矜豪，劫人黑夜胡国刀。河伯汪洋轻海若，大人游戏连群鳌。寸地尺田树荆棘，中央四角酬天骄。不闻韶州遣使祭，谁当社饭长攀号。挂冠汲黯留不得，吞声杜老空悲骚。出辱下殿那可再，坐抚往事忧心忉。云愁海思无断绝，五陵石马风萧萧。"
"游仙","清末近现代初","陈曾寿","湘娥啼血斑竹枯，仙人游戏耽蓬壶。三山娲皇补天馀，春愉秋怨世则无。绰约仙子多敷腴，中有一人独清癯。千门万户无空虚，何年再见青鸾孤。臣朔偷入骇睢盱，修廊浓花照明湖。松篁万籁真笙竽，舞殿閒煞红氍毹。忽走一殿惨不舒，白日下照空四隅。当阶设几香爇炉，绛帷朱琐网蜘蛛。天降玉棺遗双蚨，清供无人付花奴。却转后院苍苔芜，金风瑟瑟摧清梧。监者谓此凤所庐，旧障红墙今始除。团扇不怨秋风疏，银河咫尺千里迂。杂花破红鸟相呼，独非我春亲道书。偶戏赤水双明珠，胭脂涴井红模糊。瀛海晶瑩不可桴，日闻斲冰进飞鱼。九洲采药群灵趋，丹成忽堕龙髯须。朔闻此言惊且吁，历三千年神不娱。影眸凄景无由驱，魂梦不敢朝华胥。仙官笑谓子何愚，海水清浅曾斯须。向来清怨钟上都，日堕月蚀真区区。仙家哀乐与世殊，玉女司册连环如，不见王母今回车。"
"落花","清末近现代初","陈曾寿","早将零落付微尘，不耐当前恨又新。长岁祇供三日赏，残杯宁洗一春贫。寥空历历风轮转，白日昭昭色相真。客去花飞终有极，眼穿肠断可无人。"
"再赠朴丈","清末近现代初","陈曾寿","潇然行脚四天下，不见白头僧卧庵。老傍君门心暂住，晨浇花木兴犹酣。南荣罔罔何来众，孔叟栖栖未去贪。似此谁能忍终古，一经灯火写孤龛。"
"阅两浙輶轩录载绍兴张岱事岱字宗子累世通显服食豪侈家蓄梨园数部日与诸胜流度曲徵歌及间以古学挑之则自四部七略以至唐宋说家荟萃琐屑之书靡不赅悉尝自谓少壮秾华恍如梦境耳因有感于李猛庵丈之为人率赋一律寄赠","清末近现代初","陈曾寿","风流昭代张宗子，寂寞当年丁令威。少日秾华真一梦，重来景物已全非。春明小结城南禊，秋晚仍旋汉上矶。公去更无生事好，闭门风雨独思归。"
"梦莘田出诗一卷皆咏梅花也因倩松庵画梅寄莘田","清末近现代初","陈曾寿","月落香寒罢楚辞，梦魂忽与故人期。不言尘海三年别，先读梅花一卷诗。何逊扬州微醉后，杜陵人日断肠时。欲凭驿使传消息，更倩花光写一枝。"
"题江杏村前辈梅阳归养图","清末近现代初","陈曾寿","绳绝从知处，沉吟竟至今。孤臣盈箧泪，先帝十年心。去国残春黯，藏山爱日深。无由见高躅，伫立望轻阴。"
"寄莘田","清末近现代初","陈曾寿","无复心情羡暮鸦，晚菘陈酒共年华。故人天末如相梦，秋雨荒园种菊花。"
"梦强甫","清末近现代初","陈曾寿","死别吞声意已灰，梦中惊起尚疑猜。纸窗未白残灯尽，谯鼓初沉朔雁来。语不分明宗国事，意何悽怆百年哀。披衣瞑坐存飘瞥，相望人天记此回。"
"鸡鸣怀朴生丈及四弟","清末近现代初","陈曾寿","鸡鸣一何悲，众生不同晓。谁能脱悲欢，鞭心悔不早。卓哉宝应翁，天眼夜常瞭。不乐长安居，徒步仁饿殍。呼我与之俱，穿鼻嗟服皂。予季涉忧患，同行赖挈保。栖皇无定居，何由讯安好。"
"十二日请急回武昌","清末近现代初","陈曾寿","春梦不知白日去，归来惟见树参天。无多涕泪酬亲旧，绝少情怀对酒筵。一代衣冠宾毕献，百年心事月初弦。征途自衽冰霜重，炊黍劳薪敢自怜。"
"瑩甫寓中有蓼花一枝属赋","清末近现代初","陈曾寿","春花适游观，秋花适独坐。徐子官如僧，孤集一蓼可。袅袅轻红花，偏后江湖堕。夜雨孤榻悬，归梦常自柁。"
"畿辅先哲祠看海棠","清末近现代初","陈曾寿","北贤祠中海棠花，生小隔邻今始见。出檐十丈花光红，城南狂蜂喧一院。坐觉白日生清辉，碧草萋萋亦何淡。来迟赏暂懒幽寻，花发春归独凭叹。风雨来朝未可知，漫嗟重见隔年期。不惜溅红供晚景，但愁潜夜葬胭脂。"
"法源寺看丁香","清末近现代初","陈曾寿","清阴淡日转空廊，坐久曾无蜂蝶忙。真实不虚花满地，残春来看白丁香。"
"戒坛卧龙松歌","清末近现代初","陈曾寿","戒坛之松天下奇，寻常所见皆十围。一松据台独下垂，横出十丈犹躨跜。健鹏探爪风在下，渴蛟饮涧鳞之而。缒幽欲引阴蛰出，承欹力负苍崖危。万钧压空不危殆，反走潜根疑过倍。涑雨洗干未濡足，眼底浑河犯高垲。云开穿枝落日黄，万里暮色浮孤觞。欲凭咫尺精灵意，贯入冥搜百怪肠。"
"赠密丹阶","清末近现代初","陈曾寿","密公奇气谁相肖，四大天门万叠山。独起承当忠孝事，游行出入死生关。忧端澒洞今犹昔，头上峥嵘去不还。如此英灵好身手，一尊江上老酡颜。"
"八月乘车夜过黄河桥甫筑成明灯绵互无际洵奇观也","清末近现代初","陈曾寿","飞车度险出重扃，箭激洪河挟怒霆。万点华灯照秋水，一行灵鹊化明星。横身与世为津渡，孤派随天入杳冥。地缩山河空险阻，朝来应见太行青。"
"梦中作","清末近现代初","陈曾寿","万草千花点缀新，翩翻长曳地衣尘。却嫌重累难胜舞，笑把春衣借与人。"
"辛亥八月十一日生日感赋 其一","清末近现代初","陈曾寿","七年留滞卧修门，一夕秋风醒梦魂。事与生来知未了，吾先我丧欲何存。孤踪肮脏天方厌，万影凄凉月不温。隔岁风光惊似昨，重看愁对菊花樽。"
"辛亥八月十一日生日感赋 其二","清末近现代初","陈曾寿","徒负生平友与师，心惭地下傥能知。积愁自笑蜉蝣世，逐序空吟草木诗。四海惊尘多难日，百年清夜独醒时。劳生世味捐都尽，腐鼠相猜更不辞。"
"辛亥八月二十五日舟过黄州","清末近现代初","陈曾寿","鼓角声中几度过，夕阳如梦旧山河。再来更觉西山好，只是青随泪眼多。"
"沪上别莘田","清末近现代初","陈曾寿","百年墟莽三纲死，开阖不知日月明。犹有壶觞存故意，无多情话闇平生。兵戈满地惊魂散，风雪残年尽室行。无计留君无可去，相看惟有泪纵横。"
"白梅","清末近现代初","陈曾寿","不复微赪上玉肌，也无清泪化胭脂。空山淡薄收拾住，便了酬春无限思。"
"晓晴偶作","清末近现代初","陈曾寿","故人书卷暖生涯，犹胜巢泥处处家。远寺分钟侵客枕，晓寒连海冻瓶花。浇肠茗涩宵悰在，明眼窗晴日计赊。芳草欲萋春梦断，倚床空殷九衢车。"
"断梦","清末近现代初","陈曾寿","断梦敲窗雨未收，暗凉惊起小堂幽。鸡鸣未尽多生泪，虫语争分一夜秋。据槁尚馀残树影，解纷无复旧蚊帱。乘除万念微灯里，蓦地闻钟不自由。"
"以旧京菊种移至海上寄养邻圃","清末近现代初","陈曾寿","下斜街口担秋霞，崇福山腰老圃家。海上羁魂断乡国，一畦寒守义熙花。"
"云物","清末近现代初","陈曾寿","云物萧寥极野阴，黯然天地入行吟。秋衣野水閒凫梦，瘦杖寒山落叶心。迷望乡愁孤塔起，流空杵力暮钟沉。霜明一角秋如许，贮雨篱花恨不禁。"
"零落","清末近现代初","陈曾寿","零落桃花雨不知，滴阶清怨一丝丝。小楼残月通明夜，无复褰帘一笑时。"
"赠散原先生","清末近现代初","陈曾寿","百年容继见，一代数公存。孤酩回天纪，微吟狎海喧。支离非世质，耿介是骚魂。还作微虫蛰，尊前许细论。"
"被酒昼眠梦在西山戒坛寺中得松翻急雨未全龙之句醒成之","清末近现代初","陈曾寿","忆宿西山最上重，琳宫高下占诸峰。锒铛夜度台廊迥，荦确晨披草木浓。殿裹乌云犹耸日，松翻急雨未全龙。旧游历历成残梦，剩拾山门一杵钟。"
"闻寄禅上人怛化口占一绝","清末近现代初","陈曾寿","脱鼻春牛卧不知，白桃片片雨中吹。初年功课轻千劫，浮玉撞钟又一时。"
"清浅","清末近现代初","陈曾寿","强要青帝占年芳，玉殿琼阶夜有霜。几见月圆三五夕，祇供天笑亿千场。可能久视凭灵药，便信香栖稳画梁。汗漫先期应有意，不教清浅镜残妆。"
"舟夜","清末近现代初","陈曾寿","双流浩渺送残春，孤艇凄迷溯暮津。万事回潮空有泪，残灯相影且为人。求仁几辈堂堂去，开卷幽情往往新。一念不回应到海，归田无意誓江神。"
"落花四首 其一","清末近现代初","陈曾寿","海竭天荒有别离，义山肠断未曾知。关心娇宠都成梦，立望偏反尚可疑。万里阴浓愁未暮，三山事息忆成痴。几回雨后仍相见，一尔风前便永期。"
"落花四首 其二","清末近现代初","陈曾寿","一片俄惊万点新，更劳车马碾成尘。费声林际催归鸟，负手阑干独立人。愿以虚空为息壤，偶回庭砌聚残春。青天淡薄难充纸，欲写芳悰迹已陈。"
"落花四首 其三","清末近现代初","陈曾寿","沟水参差西复东，谁怜无主浅深红。新阴方满园亭瘦，残醉未消天地空。白袷香馀初夜露，虚堂梦稳五更风。当前本意犹难遣，何要年年岁岁同。"
"落花四首 其四","清末近现代初","陈曾寿","日夕怀人人未归，难凭孤注送残菲。寻知池馆来何暮，惜到芳樽愿已违。一树秾盈酬夜雨，诸天缥渺共斜晖。纷纷蜂蝶休猜怨，莫是东皇杜德机。"
"题劳玉初先生劳山归去来图","清末近现代初","陈曾寿","杨子渡扬子，椒山住焦山。姓字巧曶合，古人邈难攀。不谓遁世人，名山恰相关。言访逢萌居，受姓溯其先。赢秦昔乱纪，万户琅玡迁。实惟劳山下，因山姓以传。贤者避其世，得姓非徒然。自有此山来，几阅海成田。苍颜破涕笑，乃今见公还。孤踪感行止，信矣非人权。哀哉道丧世，本根必先颠。末季坏礼法，首决三纲藩。一老口卒瘏，沧流不可填。天心忽盈荡，杀机动瀛寰。我欲避蹄迹，一盻空九天。先生正高卧，独拥松风寒。半壁晃海日，犹梦先王观。东坡咏遗逸，死灰或馀烟。万一东园翁，翻然下商颜。"
"三台山山居杂诗 其七","清末近现代初","陈曾寿","山中栗正熟，坼苞满田畛。蒸燖拌酱椒，侑酒滋芳辛。醉中有陶苏，颇洗战国秦。山气忽苍凉，炊香爱松薪。近邻过朱马，数见弥情亲。虽止桑麻言，不杂朝市尘。一丘万事旧，开卷时汲新。冷月与朝阳，皓皓同昏晨。片端且论定，真作山中人。"
"三台山山居杂诗 其八","清末近现代初","陈曾寿","谢子汉之阳，乱世皋比拥。截流逢生源，壁立见真勇。刘叟卧江浔，破寺俯汹涌。苦约过颜堪，远念生敬竦。至诣久寂寥，双茧或破蛹。石径秋气高，夕照明孤耸。何时共游踪，物外一笑踊。"
"独行至六通寺","清末近现代初","陈曾寿","山深息交游，独往寻僧庵。径转忽异色，迎面堆浓岚。高柯正脱叶，新红醉霜酣。上方带修竹，万翠犹毵毵。到门剥啄久，伛偻应瞿昙。院静无履声，微闻度檀楠。长老信古德，耿悫致敬谦。同居尽清修，不数前三三。上堂俨夕课，龙吟起深潭。一步千威仪，千业一拜参。皈依罪过身，惨怛人天含。旁观敢赞叹，偷懈徒心惭。方知设教力，历劫礼所担。晚寻竹径归，回首情犹耽。夜枕接瞻闻，寝寐同清严。"
"八月二十七日奉母再到龙井","清末近现代初","陈曾寿","浮踪到寺似投林，我与寒泉共一心。坡老来如前日事，慈云閒作本山阴。坚苍入骨嵌岩树，曲折沿流绕指琴。未识诸天定何意，佛香遥送过前岑。"
"楼望","清末近现代初","陈曾寿","残柳新芙晚更幽，湖天沉寂一当楼。乱鸦脱叶参差暮，单雁重云夹带秋。旧事已乾丛菊泪，閒心难繫故园舟。危阑尽处从孤倚，搅入边风画角愁。"
"晚禽","清末近现代初","陈曾寿","晚禽啼罢梦初回，绕砌芳兰几度开。山月常看杯引满，松风不为世悲哀。临流栖鹭同閒影，过雨寒花笑独来。天末凉风归雁尽，有谁乘兴破苍苔。"
"次韵苏堪谢遗泉水之作","清末近现代初","陈曾寿","短瓢亲浥爱澄澄，巨瓮行担笑未胜。试茗安能妨夜睡，倾瓶聊可漱晨兴。松风一往萦残梦，石磴何时坐并肱。空说清游住尘界，中心无那醉瞢腾。"
"九日怀人四首 其一 苕雪","清末近现代初","陈曾寿","文笔堂堂一世豪，养亲满意屈閒僚。秋来瘦菊灯前影，深巷谁过慰寂寥。"
"九日怀人四首 其二 治芗","清末近现代初","陈曾寿","寿酒年年泛菊花，依依嘉会忆君家。眼中旧梦都相似，只少刘郎手画叉。"
"九日怀人四首 其三 季湘","清末近现代初","陈曾寿","叔氏醰醰醉浊醪，仲兄落落爱题糕。遥知眉白思予季，一握秦云雁字高。"
"九日怀人四首 其四 石遗","清末近现代初","陈曾寿","佳节从来忆兄弟，中年恨事更相参。何生重倚斜街月，酒后论诗说木庵。"
"徐园看菊已残萎矣同莘老作","清末近现代初","陈曾寿","徐园残菊愁吟眸，支离万本皆垂头。繁霜晚节岂辞避，夜来风雨胡相雠。与君来迟敢伤暮，要知劫外叨天优。强张孤芳祓物忌，姿回泉石酬清讴。墙阴篱落秋影乱，坐冷茗碗神夷犹。游人千睨各殊意，斜阳一晌因谁留。尘摇形役念念改，何须照面恒河流。臭味潜通花可省，对影或恐为花羞。故根移转久零落，年年魂梦纷离忧。风露在天根在地，慰眼何时仍好秋。"
"宿州道中","清末近现代初","陈曾寿","萧条徐泗漫经过，九逝英魂一荡摩。永去南中淹日月，忽悲北向看山河。屯淮列幕酣歌急，挟海崩云变幻多。势转图穷惊匕见，远涂垂暮定如何。"
"潼山村宿","清末近现代初","陈曾寿","曾无一溉苏穷壤，欲乞九河湔涕痕。胞与斯民原妄念，孑遗末世自烦冤。髓乾犹迫诛求令，时改方知湛濊恩。水涩山枯夕阳尽，梦魂悽恻住荒村。"
"过洪山阅兵台下","清末近现代初","陈曾寿","当年霜鬓为神州，士马精研耀上游。手足不曾头目捍，痏痈翻作腹心忧。书生自有西凉簿，神笔空传上将猷。台迹未荒宾客在，九京遗恨已千秋。"
"十五夜月","清末近现代初","陈曾寿","卧闻鱼跃水声洪，起视高天月正中。分耀同光一星在，有香无影万荷空。百年何事酬良夜，微念生凉自好风。宝相瞻前旋在后，镜奁只是岭西东。"
"湖上一夕大雪寒不成寐寄怀节庵先一梁格庄 其一","清末近现代初","陈曾寿","冰合重湖玉照窗，心缄万里对残釭。人间只有梁庄雪，天地高寒不可双。"
"湖上一夕大雪寒不成寐寄怀节庵先一梁格庄 其二","清末近现代初","陈曾寿","朝来飨殿失崇基，著履深痕臣在斯。有泪经天如此雪，杜鹃血染万年枝。"
"六月十五日夜同九兄四弟五弟步至飞来峰看月","清末近现代初","陈曾寿","高柯交影散瑶台，露气横流拨不开。无住奔泉先我去，孤飞大月逐峰来。清寒一往甘终古，劳转多生记此回。胜绝都空哀乐意，山门残梦洗风雷。"
"中秋日恪士邀饭于法相寺","清末近现代初","陈曾寿","荷已离披桂未稠，淡云微雨过中秋。为耽野饭寻僧饭，还觉平流胜俊流。小阁空山宜客梦，寒芳深院助禅幽。相期更醉重阳节，晞发天风最上头。"
"湖上寄怀治芗即祝九日四十初度兼讯苕雪季湘子安 其一","清末近现代初","陈曾寿","湖居预拟登高处，绝顶南峰定北峰。夜雨销魂燕市酒，天风吹梦戒坛松。中年诸子看犹健，一念怀人剩未佣。长日临流何所羡，双鱼会有尺书逢。"
"湖上寄怀治芗即祝九日四十初度兼讯苕雪季湘子安 其二","清末近现代初","陈曾寿","年年寿酒黄花节，爱子飘然思不群。别后西湖空付我，秋来东道最思君。寒芳老圃悲残雨，落叶荒台扫暮云。灰忍已无惊坐句，疏狂应有答嘲文。"
"九日同俞觚庵其侄伯刚朱棣卿马卓群陆澍斋徐肖研许姬传七伯父觉先弟儿子邦荣邦直共十二人携酒肴至龙井登高","清末近现代初","陈曾寿","饤饾杯盘野兴长，招提萧散作重阳。坐深潭影閒云过，望浅秋晖暮气凉。却笑清游贪寂住，翻因高处怯苍茫。今年今会还如此，浊沥何辞奠侍郎。"
"和觚庵","清末近现代初","陈曾寿","杜老佳辰对群盗，陶公九日阙持醪。幽忧不出古人下，极目依然天界高。萸菊暂酬秋寂寞，江山空觉气萧骚。旧京糕字无消息，断雁西风首重搔。"
"同散原老人登六和塔","清末近现代初","陈曾寿","当年建塔镇江潮，万弩难胜一柱标。昔览烽烟愁饮马，今荒榛莽任栖鸮。老怀凭远馀悲健，寒籁回空振悴凋。欲向檐前问铃语，冀州丧后更萧条。"
"散叟去后独游云林寺二首 其一","清末近现代初","陈曾寿","不雨昼冥冥，千山拥佛青。松身写罗汉，泉梦入风霆。古径惟寒叶，秋芳有异馨。吹襟坐岩石，添我两忘形。"
"散叟去后独游云林寺二首 其二","清末近现代初","陈曾寿","入望禅机第几乘，金松翠竹白云层。突峰汹涌长遮日，迥殿深冥欲上灯。寂寂石坛双塔影，沉沉钟梵四天应。再来谁共茶时梦，一个襕衫扫叶僧。"
"光福寺与夷叔围棋夷叔属赋诗纪之","清末近现代初","陈曾寿","鬓底湖光万顷浮，极天帆影落茶瓯。半床花雨同僧夏，一磴松风对弈秋。逃世何心还逐鹿，忘机吾意羡飘鸥。浮山说法欧公喜，国手应知逊一筹。"
"忍冬花","清末近现代初","陈曾寿","疏篱翠蔓玉交加，雨后清香透幔纱。独表芳心三月尽，忍冬宜唤忍春花。"
"庶侯自宝应来并出近诗赋此赠之","清末近现代初","陈曾寿","栖眉一往瘁痕深，如见平居悄悄心。积惧可能澹沉劫，抗怀犹自托微吟。饱经霜醉枫初落，小放晴寒菊可寻。留命桑田能邂逅，拚除百虑尽芳斟。"
"湖夜不寐忆苕雪京师","清末近现代初","陈曾寿","从来居处爱萧森，剪烛西窗梦一寻。忧患未曾捐故态，笑谈时复见初心。凋晨逢菊方知重，独寤无人竟废吟。凉月湖堂愁不寐，到门潮落旧痕深。"
"同复园游云林寺闻钟声","清末近现代初","陈曾寿","钟发空山瓮底雷，流云万壑共徘徊。一心古庙香炉去，合眼诸天龙象来。定入枯僧犹未塔，坐深寒石欲成灰。神幡淡尽残阳影，断梦还凭再杵回。"
"九月二十九日同散原觚庵复园絜先游七里泷","清末近现代初","陈曾寿","朝发山阴暮富春，扁舟事业未因循。碧山红树可千里，故态狂奴能几人。妖乱久应腰领绝，沧浪忽照鬓毛新。遁亡东海情何极，重上西台意未驯。"
"次韵愔仲白桃花","清末近现代初","陈曾寿","绰约芳心与世殊，东风无力可相扶。亭亭谁记前年影，缓缓犹期陌上姝。希色真为天下好，有情难證本来无。雨苔月地清凉甚，明镜明朝恐暗癯。"
"落花十首 其一","清末近现代初","陈曾寿","微袅春衣寸角风，依然三界落花中。身来旧院玄都改，名署仙班碧落空。一往清狂曾不悔，百年惆怅与谁同。天回地转愁飘泊，犹傍残阳片影红。"
"落花十首 其二","清末近现代初","陈曾寿","慵起朝朝废扫除，流尘生意竟何如。巾因奉佛馀心结，衣为留仙有皱裾。碧海青天存怨府，绿阴幽草付閒居。绕阶泉去漂红尽，别馆清凉枕道书。"
"落花十首 其三","清末近现代初","陈曾寿","不尽相思泻御沟，恨来欲挽海西流。佩逢猘犬憎方急，黛损颦蛾妒未休。早识漏因偿漏果，岂知深色换深愁。还乡肠断韦端己，再见期期誓白头。"
"落花十首 其四","清末近现代初","陈曾寿","生小凝妆不自前，忽惊飞絮共蹁跹。残脂未净还过雨，飘雪难踪更化烟。隔日楼台成隐秀，早时天地入中年。新阴交影帘栊暗，风味聊堪中酒眠。"
"落花十首 其五","清末近现代初","陈曾寿","啼笑难分态万方，九回肠后剩回肠。馀妍犹作千春好，轻别重经小劫长。香色有情甘住著，虚空无尽极思量。惜芳片偈无题处，梦断棱伽变相廊。"
"落花十首 其六","清末近现代初","陈曾寿","隐忍风前笑不成，可怜珍重未分明。早知芳绪游丝乱，何惜深杯广坐倾。啼血空教劳杜宇，争巢从此付群莺。他年本意谁笺得，曾感东皇谒上清。"
"落花十首 其七","清末近现代初","陈曾寿","曲奏凉州客未归，海天几树望依稀。香寒旧梦仍留枕，镜掩浓羞竟换衣。幸有同心连芷佩，更无悔过到鸳机。平章自是姚黄事，多恐新来减带围。"
"落花十首 其八","清末近现代初","陈曾寿","悄悄春心晓镜慵，披衣凉入五更钟。箧中凤烛缄新泪，天上鸾书问旧容。韩偓有身酬雨露，陶潜何病止醇醲。偏反一树思何远，万一金华殿里逢。"
"落花十首 其九","清末近现代初","陈曾寿","又见青郊唤鹧鸪，夕阳留影只平芜。易成薄暝愁朝暮，半失东风事有无。陌路相看怜故蝶，烟竿直上笑灵乌。樽前能会伤春意，独感东栏雪二株。"
"落花十首 其十","清末近现代初","陈曾寿","历劫风轮日夜驰，赏心动是隔年期。记从卢橘含酸后，看到青梅如豆时。舞罢清光凝翠袖，道成黄土作燕支。昌昌春物寻销歇，芳意终然寄一枝。"
"同人登高后至白下访散原老人","清末近现代初","陈曾寿","闻翁止酒吁不乐，得见开尊病却忘。老屋拈诗妨烛短，邻园分榻破苔荒。剧怜燕蝙朝昏促，喜近须髯意兴长。还约湖州载诸老，万梅深处补秋觞。"
"蔡甸上关师墓","清末近现代初","陈曾寿","遗碣重来又四春，苍苍高柏郁嶙峋。声吞注海经天泪，立尽萧风淡日晨。难答生成何敢死，暂稽蜕委已无身。义川晞发今头白，相向衔悲更几人。"
"与苕雪围棋","清末近现代初","陈曾寿","馀生相见剩枯棋，长夜厌厌与子宜。犹待驴年穿故纸，剧怜蠹化困胶丝。梦回清簟疏帘处，劫尽中央四角时。客去灯残心语口，空梁落月始应知。"
"惘惘寄石禅","清末近现代初","陈曾寿","惘惘经过意未甘，槐阴门巷旧宣南。从来大好应大怪，所见不生良不谈。独旦敢辞知日罪，亡羊未悟挟书憨。逡巡待共濡需尽，珍重凉宵对一龛。"
"湖斋坐雨","清末近现代初","陈曾寿","隐几青山时有无，捲帘终日对跳珠。瀑声穿竹到深枕，雨气逼花香半湖。剥啄惟应书远至，宫商不断鸟相呼。欲传归客沉冥意，写寄南堂水墨图。"
"次韵病老樟亭","清末近现代初","陈曾寿","纳纳乾坤著此亭，细书深刻记初成。寒山落叶今可扫，独树畸人来与盟。茅把遮头谋已悫，风枝动日世何惊。便须携枕卧长夏，一任浮云流太清。"
"愔仲年来酒量稍减感赠一首","清末近现代初","陈曾寿","海竭天荒意未灰，芳樽渐浅足低徊。奋豪精锐犹摧贼，绝代悲凉自惜才。何事牵怀回断梦，记同忍泪酌恩杯。等閒宁解吞江渴，待脯鲸鲵制脍材。"
"次韵复园","清末近现代初","陈曾寿","知君仍世不忘僧，生活清凉得未曾。微息周流玉池水，定心起倒剡溪藤。寄来江艇千峰色，凉入湖窗一穗灯。百辈滔滔浪淘尽，故山安隐白牛乘。"
"自辛亥八月乘京汉车南下今岁四月复由此路北上感赋","清末近现代初","陈曾寿","口衔石阙腹车轮，衣上重沾京汉尘。鹑首十年仍此醉，鸡声独夜对何人。滔天终有还清日，誓水难酬未死身。山色凭河青到眼，太行何意尚嶙峋。"
"与愔仲饮水阁","清末近现代初","陈曾寿","明眼荷衣是水乡，秋深花木尚昌昌。织虫声急曾何慕，听雨心平暂得凉。塔外明虹生指顾，林间新月隐微茫。相看飞动平生意，消得沉冥半日觞。"
"同苕雪游南山别后寄此并简浪公","清末近现代初","陈曾寿","与君携手入南山，得意青红杳霭间。石磴坐谈齐物论，松风凉属片时閒。茶甘僧院尝泉遍，衣湿烟岚带雨还。此去应过浪公宿，剪灯尊酒话开颜。"
"寄怀巩庵清华园 其一","清末近现代初","陈曾寿","帘深毡拥入严霜，一夕怀人古月堂。散步长廊多落叶，挟书讲舍易斜阳。园中水木凭谁记，别后须髯应更长。细数欢悰已陈迹，问君何寄慰萧凉。"
"寄怀巩庵清华园 其二","清末近现代初","陈曾寿","腐儒生计破天悭，行乐端能出冷閒。酒渴盘空煮秋菊，灯残风吼画寒山。绝怜一载同形影，似与孤云共往还。扰扰京华冠盖尽，不须憔悴损离颜。"
"次韵石禅","清末近现代初","陈曾寿","护钵南来命一丝，纷纷趁众岂能移。助垣无用资山鬼，对客何心拭涕洟。虫沙猿鹤各成就，凡圣龙蛇皆住持。栖皇人海一回首，流浪沧溟空所期。"
"梦中至某寺醒记以诗","清末近现代初","陈曾寿","寺门长带碧云开，过雨松花欲掩苔。江上峰青人不见，石头路滑我重来。依然花笑曾相识，微觉经声未净哀。贪近危栏凭夜色，打崖足底海潮回。"
"咏史二首 其一","清末近现代初","陈曾寿","晋公早许济时才，少主恩缘数世来。跋扈强藩能驾驭，艰难天宪复昭回。六年行意身何憾，万死投荒世可哀。莫诮平泉犹未达，我心陵谷尚难灰。"
"失题","清末近现代初","陈曾寿","孤臣头白醉钧天，莲炬金杯照夜筵。问答玉音犹在耳，凄迷春梦已如烟。肆奸桧贼终遗臭，僭号昌奴岂自全。二十年来家国事，伤心成就一胡铨。"
"钟楼晚眺狮子峰","清末近现代初","陈曾寿","钟楼斜倚山一角，势成注坡千丈落。其下诸峰尽培塿，划开天镜天如削。新霜点树叠云锦，绝顶僧巢飞鸟托。大笔天然斧劈皴，沉吟欲画知无因。安得清湘瞎尊者，山门来作鸣钟人。"
"白秋海棠","清末近现代初","陈曾寿","通明玉殿望沉沉，犹有孤花照夕阴。风露可添惟素泪，胭脂难画是秋心。云罗重叠衣成缟，月地凄迷院更深。春睡几时惊梦断，不堪还续断肠吟。"
"幽居","清末近现代初","陈曾寿","运水搬柴自给供，山中乐事少人逢。偶先睡起鸟声静，独见开时花意浓。云气难消当户嶂，龙姿最爱倚廊松。年来真识幽居味，洗尽凡心夜半钟。"
"人日","清末近现代初","陈曾寿","可怜明日逢人日，谁说今年胜去年。闻道梅花满山寺，只亲炉火怯吴棉。春盘强酒知衰近，倦榻抛书与恨牵。惟有庭前数丛竹，不关晴雪故依然。"
"题杜茶村先生遗像","清末近现代初","陈曾寿","乾坤纳纳独穷处，五字弥天真杜语。三百年来歇楚芳，犹幸披图展眉宇。学诗入室愧未能，学饿升堂公傥许。"
"春日早起","清末近现代初","陈曾寿","晓日朦胧闻竹鸡，杂花写影石栏西。竹苞才吐青青节，穿径杨花踏作泥。"
"四月返湖庐","清末近现代初","陈曾寿","平生幽梦尚依依，不待他年事已非。绕砌犹争新竹长，辞枝空对落花飞。湖山信美宜为荐，鸥鸟寥翔可有机。从此飘蓬任天地，小人无母尚何归。"
"和强志","清末近现代初","陈曾寿","友爱温公及二方，暮年兄弟意弥长。待完身外无穷事，要惜当前一日光。学易端推正则邃，说诗深觉子由强。同心同苦还同瘦，聊可相酬晚菊觞。"
"题周子洁葬徐俟斋启","清末近现代初","陈曾寿","穷儒沟壑浑常事，千古人传葬俟斋。子洁书增吾党重，南枝字抵一钱佳。须知宇宙斯人责，何况平生死友埋。分内都忘风义重，眼前孰与證孤怀。"
"春尽日蔷薇花下作","清末近现代初","陈曾寿","碧树人家往往深，残红一架恨难任。单衣时节寒仍恋，绝世芳菲梦一寻。浩渺波流沉素鲤，氤氲朝夕换鸣禽。不须极目愁烟雨，占断江南是绿阴。"
"宿河坪丙舍","清末近现代初","陈曾寿","眼冷家山合断魂，遗黎未尽是天恩。蓬窗影与寒灯静，雪夜心同浊酒温。访旧残僧惊已化，破愁故侣肯相存。归来恸哭松楸下，犹作人生幸事论。"
"闻鸡","清末近现代初","陈曾寿","一枕冰霜夜气侵，荒栖岁月苦骎骎。纵然义肉充庖宰，未死终存报晓心。"
"书愤","清末近现代初","陈曾寿","轻易前贤说陆沉，向来忧患岂为深。孔无尤怨真强项，佛出人天是苦心。欲语无驺端可哑，得书遮眼未妨淫。沦胥坐视稽天浸，何用偷生更惜阴。"
"九日海西庵访梁节庵师读书处","清末近现代初","陈曾寿","孤臣泪蚀一方苔，阶下海棠今不开。映日窗光穿几榻，藏山诗笔拂尘埃。读书肯负当年意，换世馀供后死哀。出倚天风接汹涌，还容片石作西台。"
"题冯君木逃空图","清末近现代初","陈曾寿","一笑人间万劫忙，虚空能住更无乡。神焦鬼烂无逃处，虎倒龙颠亦道场。观世未妨千睥睨，安心不断百思量。画师能会忘言意，足底山河入混茫。"
"戊辰除夕","清末近现代初","陈曾寿","春声比户隐阗阗，犹有残黎共岁年。寥落心情疑我丧，峥嵘忧患付唐捐。寒花对酒愁孤绝，断雁呼云路几千。廿载涕痕湔不去，缟窗曙色若为怜。"
"以近诗请散原先生评定附呈一诗","清末近现代初","陈曾寿","窅然于世何疏亲，我心寥忽如孤云。独回一念依古德，寒灰微爇存炉薰。天寒往叩寂寞宅，年来止酒将何欣。旁无给侍有壁立，残书拥几移朝曛。至人神凝莫疵疠，狂风魑罔徒纷纷。等心初不辨孔蹠，床下蚁斗宁知闻。梦悬孤光表冥晦，道在屯剥非华勋。持世岂在郭李辈，聊许文谢张孤军。我来区区献文字，愿挹灏气澄冤芬。苦心證慰快一吐，安问异世悠悠云。敝裘欠伸忽改岁，邻园花事天机勤。行撷春柔涣心结，侍坐还睨高天雯。"
"高楼","清末近现代初","陈曾寿","高楼长夜破凄迷，风偃长林一向低。动海霞光侵落月，连天蜩嘒乱鸣鸡。流金气候今日昨，隐几生涯东院西。康济自家身亦可，何缘洗耳万方啼。"
"残暑","清末近现代初","陈曾寿","残暑稽留忘主宾，追凉永夜坐逡巡。风悲微觉天地肃，月白孤馀肝胆新。漠漠残香回细篆，沉沉暗水起微鳞。此身那得同沟断，任转陵迁谷变辰。"
"晚霁","清末近现代初","陈曾寿","天鉴疏慵不世情，忽辞漫诞入峥嵘。居然许掾全家住，欲学庞公采药行。煮茗偶参高士座，开云晚霁女儿城。我无住岳圭师力，但吁神君转死生。"
"闻近事偶作","清末近现代初","陈曾寿","狐搰狐埋亦苦辛，濡须何罪共成尘。长看野战龙无首，信有天骄恙噬人。缟夜霾晨移寤寐，冰天雪窟作清新。此中公道殊人世，终郁前头万木春。"
"拟游白鹿洞未果","清末近现代初","陈曾寿","东林香火散秋烟，淡薄儒门更可怜。问道不曾逢总老，结庐何处访穷禅。山空疏把文公盏，潮落都无子静船。欲扫斋坛寻旧约，洞门云锁已千年。"
"寄散原先生","清末近现代初","陈曾寿","传闻群盗近匡山，一老栖迟久未还。噩梦千端拚历试，寥天一念独相关。居深云窟径中径，睡起晴窗閒复閒。促驾何时返溟渤，暖尊京酒得开颜。"
"旧京","清末近现代初","陈曾寿","择栖何处觅千官，无语西山故屈盘。独客来时惟偃卧，杏花残后更春寒。乌衣门巷斜阳满，白发梨园旧雨看。振旅收京馀愤慨，始悲才似寄奴难。"
"落花简自玉","清末近现代初","陈曾寿","风信番番付谬悠，閒庭开谢只供愁。亦知轻命难酬顾，可奈同心不自由。梦里楼台存息壤，尊前涕笑此鸿沟。落红一片犹难惜，才尽蓬山第一流。"
"将之大连留别韬庵年丈","清末近现代初","陈曾寿","贪天已罪况居奇，辛苦弥缝敢息机。肝胆何缘分楚越，云龙从古赖凭依。食笾卧席从捐弃，奇计常谈谁是非。傅德保身廿年事，临歧郑重更沾衣。"
"元夕","清末近现代初","陈曾寿","不记东华火树然，琼楼出入自疑仙。明灯海上无双夜，皓月人间第一圆。报国投艰知力薄，离家赐食感恩偏。高寒风味殊尘世，但少梅花伴不眠。"
"芍药谢后作","清末近现代初","陈曾寿","万红飘尽出严妆，一盏悲春作道场。犹有风神掩姚魏，可堪憔悴是姬姜。全抛花信酬深色，乍满秾思得断肠。赢我相看自初好，不辞销骨送年芳。"
"九逝","清末近现代初","陈曾寿","寒拾长廊开口笑，璧琳古寺倚松吟。八风淩谇不到处，九逝蹉跎馀此心。同难故人皆丧逝，积年蓄念费消沉。夜来月色清如水，照我绳床百感侵。"
"荆公","清末近现代初","陈曾寿","荆公六艺冠群伦，鼎足清风如贱贫。直以仔肩付天地，最难遇合极君臣。论评世远犹难定，宗社根披遂不振。间气高文容可遇，从来晓事几何人。"
"学道","清末近现代初","陈曾寿","学道原知万事轻，无心宁复起心兵。花时啼鸟非常乐，雨后晴窗分外明。半上帘钩悬海色，小安茶鼎引松声。眼前已是羲皇世，只要先生了死生。"
"九日和愔仲兼寄寥志强志贻先询先","清末近现代初","陈曾寿","了无风雨负重阳，剩有清愁染鬓霜。心著遥天云不散，秋高穷塞气先凉。但教寄语称无恙，便抵相看对举觞。人事茫茫信抟控，何时真似雁成行。"
"明妃","清末近现代初","陈曾寿","光影徘徊别汉宫，胡沙万里入春风。丰容绝世身难赎，一顾惊天遇未穷。沥血苌弘空化碧，蔽谗正则枉怀忠。贞臣正色蒙知少，欺隐何须怨画工。"
"和史文甫寄怀","清末近现代初","陈曾寿","故人万里寄诗篇，回感前悰损夜眠。未致贤才真负主，全疏人事敢贪天。久要渐蚀平生意，有腼难酬未尽年。把酒重逢何日是，只愁相见益凄然。"
"雨中夜起时寥志二弟自上海来强志三弟询先七弟自天津来同住农先六弟寓中","清末近现代初","陈曾寿","收身何晚悔应迟，峻坂瓯臾自不知。无泪人间甚滋味，梦亲地下尚婴儿。苦空法喜孰真幻，无著天亲深护持。不断思量还起坐，悲哉秋气雨来时。"
"与治芗夜话","清末近现代初","陈曾寿","霜风著意撼凋林，拥褐寒窗苦语深。剩有险巇供晚悟，忍游寥阔洗初心。祀舆高趣曾无与，禽向遗踪不可寻。羁绪鳏鳏同此夜，荒栖难稳等惊禽。"
"夜为齧虫所扰","清末近现代初","陈曾寿","此身自厌亦何惜，还为么么费抑搔。絮坏缝深天几大，蹠香回臭我安逃。探怀早卜初衷失，扪舌空馀强聒劳。檄讨有心臣力薄，分无才笔动天褒。"
"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和 其一","清末近现代初","陈曾寿","开眉今夕是何夕，群季故人俱眼前。行歌早已觉春梦，饮酒犹能回少年。长统埋忧宁有地，渊明试酌忽逢天。鸡鸣喔喔谈未了，三丈日高仍醉眠。"
"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和 其二","清末近现代初","陈曾寿","申君温克午君豪，笑我才能受一瓢。忍饿长怜予季役，高歌还爱阿龙超。侠儒狂狷各奇趣，离别苦辛甘久要。为惜芳尊挈馀沥，塞鸿风雪慰飘飖。"
"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和 其三","清末近现代初","陈曾寿","友如兄弟弟如友，此乐端能偿百忧。不逢大道三驺卒，还胜东坡一子由。老圃黄花初冒雨，西山红叶正矜秋。莫将盆沼鱼千里，轻负机云屋两头。"
"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和 其四","清末近现代初","陈曾寿","天悭后约敢奢望，心喜故人俱昔同。微醺何似众皆醉，妙趣尤宜时一中。杜癖顾痴形自累，庾肥沈瘦语徒工。徒呼遥集几两屐，来寿茶山九十翁。"
"读史二首 其一","清末近现代初","陈曾寿","晚节扶持仗友生，切偲每见古人情。题门一日丝犹络，仰屋无常语可惊。"
"读史二首 其二","清末近现代初","陈曾寿","林宗伦鉴蔚宗疑，从古惟人不易知。苦向钟山辩心迹，多情犹觉惠卿痴。"
"旧京见黄芍药","清末近现代初","陈曾寿","廿年负尽看花事，来趁残春亦可欷。万紫千红浑意倦，一枝愁对柘黄衣。"
"落叶二首用前咏落叶韵 其一","清末近现代初","陈曾寿","天涯摇落本相关，漫借霜华发醉颜。酒罢几番闻夜雨，妆成容易换寒山。抱残碧树蝉同尽，望断平沙雁不还。多谢故人书远忆，狮窝锦幛梦跻攀。"
"落叶二首用前咏落叶韵 其二","清末近现代初","陈曾寿","寄远缄红尚有情，矜秋爱晚似前生。任教温室全灵寿，从此寒林属李成。岁暮观山人独立，夜长敲户梦频惊。风轩扫尽秋何寄，伫待空枝偃雪声。"
"平生","清末近现代初","陈曾寿","雨过花气馥深更，并坐无言背月明。消我禅心无量劫，梦中一晌若平生。"
"寄海藏旧京","清末近现代初","陈曾寿","关天出处莫轻论，几度惊心入国门。独望西山谁共语，晚来东道剩招魂。嵯峨金碧都无恙，板荡苍黔仅有存。地动天回愁偪处，身谋宁徇一楼尊。"
"雨中偶作","清末近现代初","陈曾寿","低迷柳眼倦忪惺，散漫閒苔欲满庭。小雨梦回香未烬，薄寒花落酒微醒。牵连出处都无赖，怅惘心情总未经。自笑冬岩无暖气，剩看边树几回青。"
"读剑南集悲其壮志不遂笃老穷困然平生遇合亦有不可及者为作二诗 其一","清末近现代初","陈曾寿","常分僧米贳村醪，八十衰翁饭一瓢。不讳贫愁终得力，强为壮语益无聊。魂伤未作稽山土，梦远犹依万里桥。细校平生萧瑟甚，示儿遗恨尚难消。"
"读剑南集悲其壮志不遂笃老穷困然平生遇合亦有不可及者为作二诗 其二","清末近现代初","陈曾寿","第一文章荐锁厅，笔端回斡动宫廷。传诗突过曾吉父，学道还亲朱考亭。密好诚斋能抗手，居停待制与忘形。非常遇合都堪羡，岂必乘时带万钉。"
"堪叹","清末近现代初","陈曾寿","沉沉一绿罨窗纱，落角银河影半斜。夜起惯看四更月，老来偏爱九秋花。清凉况味人谁觉，收敛心情晚未差。堪叹触蛮同一尽，残螀霸穴尚争哗。"
"将往旧京感作","清末近现代初","陈曾寿","欲出遨游散郁伊，却愁惘惘与谁期。老来世宙异年少，梦里天亲多醒时。下噀寡欢连夕饮，西郊遣兴愿春迟。古人虽说穷愁极，落寞犹殊此日悲。"
"书梅泉今觉盦诗集后二首 其一","清末近现代初","陈曾寿","散原醲粹太夷巉，兼至重看今觉盦。振古才难天不惜，百年心死味犹谙。有涯何苦殉哀乐，相望几时同笑谈。动地边风凄欲绝，尚吪无寐倚诗函。"
"书梅泉今觉盦诗集后二首 其二","清末近现代初","陈曾寿","冷暖由来只自知，人间怪好未妨齐。伤春有鸟惟啼血，饮酒何人解到脐。灭性劳生言至痛，香炉古庙去仍迷。平生风义陈袁郑，只与樊南作泪题。"
"悲凉","清末近现代初","陈曾寿","不曾萧瑟叹平生，绝世悲凉亦可惊。时至则行原不恪，死而后已竟何成。冬郎解笑东方朔，汉武能知马长卿。漫效实斋书感遇，负恩深处涕先倾。"
"书杜集后","清末近现代初","陈曾寿","风骚而后此英灵，飘泊江湖一客星。犹有精诚动天地，虚蒙记识到朝廷。奄奄枥骥宁辞辱，的的高鸿不易冥。幕府身容托疏放，谁知心苦忍伶俜。"
"九日同季馥勉甫北海登高","清末近现代初","陈曾寿","九月微凋上苑林，映波拥塔影深深。伤高未瞑登临眼，悲世犹馀半死心。万里望迷云路雁，十霜伴冷塞垣砧。重来念念归寥落，聊应佳辰酒共斟。"
"九月入觐敬述","清末近现代初","陈曾寿","断雁重来郁苦悲，秋风又及一年期。阶铺落叶霜痕重，殿拥寒花日影移。恩意直无言可喻，小臣惟有泪如縻。可堪前席深深语，已是天穿地朽时。"
"苦寒","清末近现代初","陈曾寿","沟壑行看尽，相淩更苦寒。凶飙摧墐塞，冰狱罩坤乾。日驭何攀及，天心欲见难。添炉温斗室，泚颡一身安。"
"感近事作","清末近现代初","陈曾寿","解叹秦人不自哀，如何甘自陷囮媒。后车客载偏饶兴，上堵吟成只费才。孔雀岂如牛有角，濡须竟与豕俱灰。同归诗侣齐名者，何似青山独往来。"
"赠墨巢一首","清末近现代初","陈曾寿","小园曾不负芳华，索句延朋意兴赊。病起已疏无量酒，春寒为勒几分花。风微始恨人俱往，物累安知我有涯。韵胜襟期君未减，海棠应待好诗誇。"
"小窗","清末近现代初","陈曾寿","小窗秋晚绿阴凉，寂历疏花作淡妆。长日可关人己事，自家磨墨自焚香。"
"失题","清末近现代初","陈曾寿","见法空闻喜悦多，不堪隐几老维摩。诗能遣恨寻医去，酒可忘忧奈病何。在昔高眠动湖海，祇今袖手看关河。大江东去风流尽，愁绝当筵一曲歌。"
"失题","清末近现代初","陈曾寿","早识齑羹胜醢臡，如何车马易锄犁。堂堂人与诗争老，缓缓春来意更悽。万事都如杯覆水，先生不复酒成醯。从知千偈初无语，应候何妨故故啼。"
"廿八日同马卓群朱先生刘庄坐雨小饮","清末近现代初","陈曾寿","湖面冥濛山背晴，三人水阁坐浮觥。眼前指顾生奇景，虹挂雷峰一道明。"
"书怀","清末近现代初","吕碧城","眼看沧海竟成尘，寂锁荒陬百感频。流俗待看除旧弊，深闺有愿作新民。江湖以外留馀兴，脂粉丛中惜此身。谁起民权倡独立，普天尺蠖待同伸。"
"感怀","清末近现代初","吕碧城","荆枝椿树两凋伤，回首家园总断肠。剩有幽兰霜雪里，不因清苦减芬芳。"
"老马","清末近现代初","吕碧城","盐车独困感难禁，齿长空怜岁月侵。石径行来蹄响暗，沙滩眠罢水痕深。自知谁市千金骨，终觉难消万里心。回忆一鞭红雨外，骄嘶直入杏花阴。"
"写怀三首 其一","清末近现代初","吕碧城","大千苦恼叹红颜，幽锁终身等白鹇。安得手提三尺剑，亲为同类斩重关。"
"写怀三首 其二","清末近现代初","吕碧城","任人嘲笑是清狂，痛惜群生忧患长。无量沙河无量劫，阿谁捷足上慈航。"
"写怀三首 其三","清末近现代初","吕碧城","苦海超离渐有期，亚东风气已潜移。待看廿纪争存日，便是娥眉独立时。"
"白秋海棠","清末近现代初","吕碧城","便化名花也断肠，脸红消尽自清凉。露零瑶草秋如水，帘卷西风月似霜。泪到多时原易淡，情难勒处尚闻香。生生死死原皆幻，那有心情更艳妆。"
"琼楼","清末近现代初","吕碧城","琼楼秋思入高寒，看尽苍云意已阑。棋罢忘言凭胜负，梦馀无迹任悲欢。金轮转劫知难尽，碧海量愁未觉宽。欲拟骚词赋天问，万灵凄恻绕吟坛。"
"天风","清末近现代初","吕碧城","天风鸾鹤怨高寒，玉宇幽居亦大难。红粉成灰犹有迹，琼浆回味只馀酸。早知弱水为天堑，终见灵衣拂月坛。悔过蟠桃花下路，无端瑶瑟动哀顽。"
"民国建元喜赋一律和寒云由青岛见寄原韵","清末近现代初","吕碧城","莫问他乡与故乡，逢春佳兴总悠扬。金瓯永奠开天府，沧海横飞破大荒。雨足万花争蓓蕾，烟消一鹗自回翔。新诗满载东溟去，指点云帆尚在望。"
"邓尉探梅十首 其一","清末近现代初","吕碧城","玉龙喷雪破苍烟，蹑屩人来雨后天。不惜风霜劳远道，佩环同礼九嶷仙。"
"邓尉探梅十首 其二","清末近现代初","吕碧城","湖光如镜山如黛，雪簇花团照眼秾。辟作美人汤沐邑，春风十里画图中。"
"邓尉探梅十首 其三","清末近现代初","吕碧城","山河无恙销兵气，霖雨同功泽九垓。不是和羹劳素手，哪知香国有奇才。"
"邓尉探梅十首 其四","清末近现代初","吕碧城","晓风残雪斗娉婷，萼绿仙姬竟体馨。底事灵均浑不省，只将兰芷入骚经。"
"邓尉探梅十首 其五","清末近现代初","吕碧城","冷眼人间万艳空，前生明月可怜侬。人天小劫同沦落，群玉山头又一逢。"
"邓尉探梅十首 其六","清末近现代初","吕碧城","十年清梦绕罗浮，物外因缘此胜游。欲折琼枝上清去，可堪无女怨高邱。"
"邓尉探梅十首 其七","清末近现代初","吕碧城","清标冰雪比聪明，呼鹤青城證旧盟。为感芬芳本吾道，山阿含睇不胜情。"
"邓尉探梅十首 其八","清末近现代初","吕碧城","仙源不让武陵多，疏雪才抽十万柯。色相窥来销未得，心头常贮玉嵯峨。"
"邓尉探梅十首 其九","清末近现代初","吕碧城","笔底春风走百灵，安排祷颂作花铭。青山埋骨他年愿，好共梅花万祀馨。"
"邓尉探梅十首 其十","清末近现代初","吕碧城","征衫单薄冷于秋，徙倚疏芳且暂留。后夜相思应更远，一襟烟雨梦苏州。"
"和梅花馆主见赠原韵二首 其一","清末近现代初","吕碧城","风雨关山杜宇哀，神州回首尽尘埃。惊闻白祸心先碎，生作红颜志未灰。忧国漫抛儿女泪，济时端赖栋梁才。愿君手挽银河水，好把兵戈涤一回。"
"和梅花馆主见赠原韵二首 其二","清末近现代初","吕碧城","新诗如戛玉丁东，颁到鸿篇足启蒙。帷幄运筹劳硕划，水天摛藻见清聪。光风霁月情何旷，流水高山曲未终。霖雨苍生期早起，会看造世有英雄。"
"精忠柏断片图为白葭居士题","清末近现代初","吕碧城","两间有正气，常与木石缘。庸流悲物化，哲士悟薪传。干莫冶神剑，跃身炉火间。巴蜀有贞妇，化石山之巅。鄂国精忠柏，遗留讵偶然。当时誓报国，袒背忍镂镌。今日馀此木，裂迹同斑阑。赵祚三百载，驹逝如云烟。不见天水碧，犹见苌血殷。是知万乘重，不及一木坚。近世道义丧，程子悲悁悁。拾取且珍袭，咏叹追前贤。传诵风国俗，懦立贪夫廉。断片不盈尺，用以撑中原。"
"西泠过秋女侠祠次寒云韵","清末近现代初","吕碧城","松簧交籁和鸣泉，合向仙源泛舸眠。负郭有山皆见寺，绕堤无水不生莲。残钟断鼓今何世，翠羽明珰又一天。尘劫未消惭后死，俊游愁过墓门前。"
"崇效寺探牡丹已谢","清末近现代初","吕碧城","才自花城卸冕回，零金剩粉委苍苔。未因梵土湮奇艳，坐惜芳丛老霸才。却为来迟情更挚，不关春去意原哀。风狂雨横年年似，悔向人间色相开。"
"偶成","清末近现代初","吕碧城","寒夜悄无声，虚廊走风叶。忽忽疑有人，欲窥心转怯。"
"挽季媛","清末近现代初","吕碧城","吾人忧患生何乐，输尔先参最上乘。墨迹尚怜留簿记，湖光无复照鬟鬙。曾悭设醴疏佳客，更少分金恤旧朋。何处秋坟容挂剑，天涯肠断女延龄。"
"由京师寄和廉南湖二首 其一","清末近现代初","吕碧城","笛声吹破古今愁，人散残阳下庾楼。强笑每因杯在手，俊游恰见月当头。谈空色相禅初證，思入风云笔自遒。沧海成尘等閒事，看花载酒且勾留。"
"由京师寄和廉南湖二首 其二","清末近现代初","吕碧城","瞥眼韶光客里过，心期迢递渺关河。茫茫尘劫诸天黯，袅袅秋风万水波。山鬼有吟愁不尽，菩提无语意云何。欲探皕六兴亡迹，残照觚棱宝气多。"
"赠高丽音乐家吴小坡女士次南湖韵二首 其一","清末近现代初","吕碧城","乾坤苍莽蕴奇忧，小拓诗坛寄此楼。故国可怜惟夕照，馀芳未泯有清流。衔杯已自难为笑，挟瑟何堪更诉愁。莫话沧桑旧身世，神州无恙恣芳游。"
"赠高丽音乐家吴小坡女士次南湖韵二首 其二","清末近现代初","吕碧城","梨云撩梦送轻寒，异地逢春作客难。何处乌衣寻故垒，独教红粉泣南冠。闲调宫羽传新恨，更检缥缃结古欢。一卷琳琅题咏遍，锦囊归去压雕鞍。"
"小犬杏儿，燕产也，金发被体，状颇可爱，余去沪时赠诸尺五楼主，昨得来书，谓因病物化，已瘗之荒郊，为怅惘累日，赋此答之","清末近现代初","吕碧城","依依常傍画群旁，灯影衣香忆小窗。愁绝江南旧词客，一犁花雨葬仙庬。"
"出居庸关登万里长城二首 其一","清末近现代初","吕碧城","摩天拔地青巉巉，是何年月来人间。浑疑娲后双蛾黛，染作长空两壁山。飙车一箭穿岩腹，四大皆黝幽难烛。石破天惊信有之，惟凭爆弹迁陵谷。万翠朝宗拱一关，山巅雉堞长蜿蜒。"
"出居庸关登万里长城二首 其二","清末近现代初","吕碧城","岧峣岂仅人踪绝，猿鸟欲度仍相遝。当时艰苦劳民力，荒陬亘古冤魂集。得失全凭筹措间，有关不守嗟何益。至今重译尽交通，抉尽藩篱一纸中。金汤枉说天然险，地下千年哭祖龙。"
"杂感十首 其一","清末近现代初","吕碧城","雪霁红楼媚晚情，蜃窗历历夕阳明。隔窗谁弄悲婀娜，也作西来铁骑声。"
"杂感十首 其二","清末近现代初","吕碧城","华严界界现魑魅，城社处处跳狌狸。劝君可怒君莫怒，慧眼观来只大悲。"
"杂感十首 其三","清末近现代初","吕碧城","已无春梦萦罗绮，何必秋怀寄茝兰。灰尽灵犀真解脱，不成哀怨不成欢。"
"杂感十首 其四","清末近现代初","吕碧城","几辈清芬掩墓门，年时弦诵忆同群。也知帝意怜娇弱，多遣巫阳引倩魂。"
"杂感十首 其五","清末近现代初","吕碧城","未到斜阳已断魂，重来愁绝旧朱门。杜鹃啼尽斑斑血，洒入桃花不见痕。"
"杂感十首 其六","清末近现代初","吕碧城","小楼如故绿窗残，寻遍芳踪无迹看。回首纤腰人不见，春风愁煞画阑干。"
"杂感十首 其七","清末近现代初","吕碧城","八月初三可怜夜，花犹无影只闻香。一弯眉月幽光寂，照见侬家山字墙。"
"杂感十首 其八","清末近现代初","吕碧城","驿舍初惊景色新，沿途插柳衬芳春。他时再过应相识，也算天涯有故人。"
"杂感十首 其九","清末近现代初","吕碧城","春烟寒翠碧迢迢，行尽疏林见小桥。啼鸟一声山寺悄，满崖花语下如潮。"
"杂感十首 其十","清末近现代初","吕碧城","荒原重到几经春，烟柳斜陌百感频。壁上旧诗痕已落，那堪重忆写诗人。"
"秋兴三首 其一","清末近现代初","吕碧城","宇宙何寥泬，天高爽气多。梦魂闻鼓角，风雨黯关河。诗笔随秋老，浮生共墨磨。百年惊瞥电，酾酒且高歌。"
"秋兴三首 其二","清末近现代初","吕碧城","不尽萧条意，登临怀抱开。鸟从空翠落，人负夕阳来。流水去何急，孤云招未回。秋心虽易感，秋气亦佳哉。"
"秋兴三首 其三","清末近现代初","吕碧城","栖乌惊不定，飞影乱中庭。静夜三更柝，寒天一点星。霜华蚀树白，竹气逼灯青。渐听钟声动，谁家晓梦醒。"
"若有","清末近现代初","吕碧城","若有人兮不可招，九天风露任扶摇。纵横剑气排阊阖，撩乱琴心入海潮。来处冷云迷玉步，归途花语著轻绡。梦回更唤青鸾语，为问沧桑几劫消。"
"无题三首 其一","清末近现代初","吕碧城","又见春城散柳棉，无聊人住奈何天。琼台高处愁如海，未必楼居便是仙。"
"无题三首 其二","清末近现代初","吕碧城","回文织锦苦萦思，想见修书下笔迟。累幅何曾畅衷曲，从来宋玉只微词。"
"无题三首 其三","清末近现代初","吕碧城","宛转愁牵亿万丝，春来惊减旧腰支。枉求玉体长生诀，自效红蚕近死时。"
"苏宁旅行诗答韦斋再叠前韵","清末近现代初","吕碧城","夷齐甘作采薇仙，故国仇雠不共天。岂比村姑矜小节，露筋祠树渺秋烟。"
"小游仙","清末近现代初","吕碧城","谁将玉带束晶盘，乍见星精出水寒。银缕飘衣秋舞月，珠芒冲斗夜加冠。微颦世外成千劫，一睇人间抵万欢。自是惊鸿无定在，青天碧海两漫漫。"
"遣兴","清末近现代初","吕碧城","客星穹瀚自徘徊，散发居夷未可哀。浪迹春尘温旧梦，回潮心绪拨寒灰。人能奔月真遗世，天遣投荒绝艳才。亿万华严随臆幻，谪居到处有楼台。"
"两渡太平洋皆逢中秋","清末近现代初","吕碧城","不许微云滓太空，万流澎湃拥蟾宫。人天精契分明證，碧海青天又一逢。"
"蔻山Caux赏雪歌","清末近现代初","吕碧城","豆蔻山，在何处。阿尔伯脉云中路。阴霾寒锁春未来，忽放琪花千万树。不辨南枝与北枝，乱射珠光颇银雾。有客浑如鹤，无春亦见梅。天机寸织悉缟素，仙山片砾皆琼瑰。我御飞车印鸿雪，搴裳欲行雪没膝。且作炉边煨芋谈，同怜海上飘萍迹。清游似此能有几，玄都重到亦可喜。知在华严第几天，侧身四顾心茫然。光迷银海通三界，须弥浩渺吾微芥。散乱天花著我身，霏琼滴粉将同化。愿化姑射仙姿瑩，遗世辟谷圣之清。或化玉井之莲开太华，众芳俱属郐以下。或化龙女入道坐跏趺，缟衣素帔庄而姝。嗟我凡骨那能修到此，但作冰砂玉屑培护琪花此山里。更祝乾坤长此存虚白，倘教染色莫染赤。在天只许见珠霞，在地惟应见红萼。如为春色到人间，莫教染作苌弘血。五千盛会毗耶城，尽咳飞霙落瑶席。吁嗟乎！东瞻华夏西欧美，劫馀未见天心悔。龙蛇起陆遍中原，舻轴横空穷四海。瑞雪由来祓不祥，排云我欲呼真宰。"
"梦云中一丹凤渐敛羽翮，经行而逝，惟见天际一飞艇，又忽坠落于邻宅，惊醒，诗以记之 戊辰九月三十日志于日内瓦","清末近现代初","吕碧城","凤兮凤兮德未衰，九苞耀采垂天来。倏然鹏程翔九万，不比孔雀五里一徘徊。又如行空腾骥足，无劳风人我马歌虺隤。是凤是仙是梦影，但觉云光叆叇青旻开。我方神游兼目送，鹢退豹隐胡为哉。生当丧乱今何世，丹崦日暮红桐死。鹤鹳犹羞鸡鹜争，凤麟岂兆河图瑞。文翥和锵一笑逢，付与华胥为游戏。色相匆匆转瞬消，飞艎天末遥相继。我犹列子曾御风，前尘入梦原非异。忆昔扬舲驶太空，朝发罗马夕奥匈。俯瞰邦国如结衲，横掠山岳如转蓬。上界下界白云海，千朵万朵碧芙蓉。丰隆肆威曜灵灼，光使目眯声耳聋。机声一叶能遒劲，捭阖浩荡穿鸿濛。当时疏懒无诗纪，今摭残梦为补未竟工。或云敛翮堕艇非佳谶，我闻斯语瓠犀粲。前贤籀理齐彭殇，况属幻梦难凭验。纵教铩羽甘为凤，便使摧机甘为舰。但期天上驻精魂，岂向人间论修短。"
"题画","清末近现代初","苏曼殊","海天空阔九皋深，飞下松间听鼓琴。明日飘然又何处？白云与尔共无心。"
"寄调筝人三首 其三","清末近现代初","苏曼殊","偷尝天女唇中露，几度临风拭泪痕。日日思卿令人老，孤窗无那正黄昏。"
"本事诗十首 其八","清末近现代初","苏曼殊","丹唐拜轮是我师，才如江海命如丝。朱弦休为佳人绝，孤愤酸情欲语谁？"
"本事诗十首 其九","清末近现代初","苏曼殊","乌舍淩波肌似雪，亲持红叶索题诗。还卿一钵无情泪，恨不相逢未剃时。"
"本事诗十首 其十","清末近现代初","苏曼殊","相怜病骨轻于蝶，梦入罗浮万里云。赠尔多情书一卷，他年重检石榴裙。"
"樱花落","清末近现代初","苏曼殊","十日樱花作意开，绕花岂惜日千回。昨宵风雨偏相厄，谁向人天诉此哀！忍见胡沙埋艳骨，空将清泪滴深怀。多情漫作他年忆，一寸春心早已灰。"
"落日","清末近现代初","苏曼殊","落日沧波绝岛滨，悲笳一动剧伤神。谁知北海吞毡日，不爱英雄爱美人。"
"题《拜轮集》","清末近现代初","苏曼殊","秋风海上已黄昏，独向遗编吊拜轮。词客飘蓬君与我，可能异域为招魂。"
"步韵答云上人三首 其三","清末近现代初","苏曼殊","旧游如梦劫前尘，寂寞南洲负此身。多谢素书珍重意，恰侬憔悴不如人！"
"别云上人","清末近现代初","苏曼殊","范滂有母终须养，张俭飘零岂是归？万里征尘愁入梦，天南分手泪沾衣。"
"无题八首 其八","清末近现代初","苏曼殊","星裁环佩月裁珰，一夜秋寒掩洞房。莫道横塘风露冷，残荷犹自盖鸳鸯。"
"吴门依易生韵十一首 其十一","清末近现代初","苏曼殊","年华风柳共飘萧，洒醒天涯问六朝。猛忆玉人明月下，悄无人处学吹箫。"
"何处","清末近现代初","苏曼殊","何处停侬油壁车，西泠终古即天涯。捣莲煮麝春情断，转绿回黄妄意赊。玳瑁窗虚延冷月，芭蕉叶捲抱秋花。伤心怕向妆台照，瘦尽朱颜只自嗟。"
"东居杂诗十九首 其十七","清末近现代初","苏曼殊","却下珠帘故故羞，浪持银蜡照梳头。玉阶人静情谁诉，悄向星河觅女牛。"
"东居杂诗十九首 其十八","清末近现代初","苏曼殊","秋千院落月如钩，为爱花阴懒上楼。露湿红蕖波底袜，自拈罗带淡蛾羞。"
"东居杂诗十九首 其十九","清末近现代初","苏曼殊","翡翠流芳白玉钩，夜凉如水待牵牛。知否去年人去后，枕函红泪至今留？"
"句","清末近现代初","苏曼殊","恒河落日千山碧，王舍号风万木烟。壮士横刀看草檄，美人挟瑟请题诗。随缘消岁月，生计老袈裟。乾坤容我静，名利任人忙。芙蓉腰滞春风影，茉莉心香细雨天。踏遍北邙三十里，不知何处葬卿卿？"
"除夕题蕴芬精舍","清末近现代初","王易","简翁尚无庐，不若烟有舍。藏心尽万间，盖头虚一把。素羞谀墓金，何办三椽价。憔悴江潭身，低吟度除夜。"
"庚寅元日喜晴","清末近现代初","王易","儿时望岁真痴耳，老至逢辰转索然。输与澄和好天气，提壶犹待向斜川。"
"戏题常历","清末近现代初","王易","简翁玩日作常历，三百六旬罗掌中。省识百年齐旦暮，林花空竞片时红。"
"秋暮到京假馆樵谷家却赠","清末近现代初","王易","幻海堪藏大隐身，团瓢更插打包人。山中生活连非苦，门外阗渊几不尘。大宅泥洹徵定慧，菜羹豆粥称清真。春明梦醒斋钟寂，多幸从君看虱轮。"
"步曾招同子怡樵谷志吾小集来今雨轩得二十八韵","清末近现代初","王易","南云一片飘玄都，行雨未发呼提壶。主宾祈合星五珠，适来今雨各差符。为道晚秋清亦腴，只鸡近局恣可娖。斯园古趣世所输，曲步直眺句股弧。何胡博奥多奇觚，类族辨物今濒湖。苍官竦肃菊静姝，手挥日使如奚奴。章翁当年伟丈夫，老敛越锷还风胡。杨光自力许子徒，刚贯七劄柔凝酥。李君落落游广衢，守心赤子辞芥污。眇视跛履臀无肤，惟我乃真山泽臒。杯中有醪盘有鲈，十洲五岳收谈区。时或展颐时撚须，却无语屑飞当途。风恬日淡帘影疏，林雀唤客归休乎。明年俱健把茱萸，此聚莫拟黄公垆。"
"谒商云亭师","清末近现代初","王易","一瓣心香洛下耆，景山西畔老秋时。圯桥不待期黄石，深谷曾闻赋紫芝。高岸冯夷川几陟，得仁何怨饿何辞。鸣弦鼓箧真如梦，六六门生八回师。"
"北海公园览菊","清末近现代初","王易","潭州百斛厌频斟，琼岛三秋试独寻。载宝忽惊虹月舫，移根宁托米丘林。霜浓锦烂争姚魏，人巧天工轶古今。傥负寒芳延热客，郢讴群和广陵琴。"
"次韵酬黄娄生见赠","清末近现代初","王易","钻纸疾蜂失旧窝，卅年噀墨涴君罗。兰言合證心同此，萍聚其如浪激何。摩诘吟存凝碧泪，垂虹箫伴小红歌。维群漫诩羊三百，未抵初平叱石多。"
"旅京陪公穆丈十度燕谈得句录别","清末近现代初","王易","摩挲苦忆霸城翁，强逐徂秋迓塞鸿。清绝书堂商老计，病馀药裹有新功。得醇未要平原饮，撮土何增泰岱崇。后会看公丹在握，可容盈月坐春风。"
"纪梦","清末近现代初","王易","少梦多生人，老梦多逝者。俗云与鬼邻，此语齐东野。我从不寻梦，醒则如烛灺。非智亦非愚，焉能免挦扯。有时梦故友，琴书杂杯斝。有时梦乡园，霭霭纷榆社。有时梦流窜，翳树避奔马。独不梦太平，缘悭接宜榼。昨夕梦二亲，絮语话楸槚。心知幽明隔，有乐在泉下。晨鸡顿不情，痛泪枕边泻。所慕日已近，所恋日已寡。薤露与朝曦，皮骨馀一把。暂作梦中身，说梦可聊且。"
"诗味二章示迪儿 其一","清末近现代初","王易","诗味有甘苦，作者当自知。譬如啜好茗，惟苦乃见奇。鹿鸣继二南，世岂无甘诗。甘境未可久，苦则长相随。人生遇多舛，大块气常噫。湍濑水有声，惊飙木摇枝。韩以不平喻，欧以易好为。道苦终含甘，十苦宁能辞。苦自众心有，健者一吐之。甘必自苦来，不则哺糟醨。味得苦中甘，舌本方非痴。所以屈杜言，千古甘胜饴。"
"诗味二章示迪儿 其二","清末近现代初","王易","我读古人诗，我亦识古人。古人未知我，此意胡曲伸。昔贤骨已朽，言在今犹新。心同理无殊，服异德堪邻。达者燮阴阳，穷士困风尘。自非言足立，身没名俱湮。有言未必德，爝火比宵燐。真体既内充，光辉含八垠。上下二千载，篇什张鱼鳞。能兴后世怀，赖有不磨真。倘昧此枢机，袭貌而遗神。吾衰嗟莫及，尔俊其传薪。"
"检箧得退庵持庵所书诗扇","清末近现代初","王易","退庵柏台直，批鳞不嫌逆。持庵木天仙，乘桴访成连。两翁翘翘霜下杰，魏阙江湖同一洁。太液披香啸鬼狐，笋冠葛屦怀冰雪。鸣驺不闻驴背隐，胸有千秋宝万卷。春巢榭小偶云卿，玉茗堂空梦清远。卅载绸缪感豁蒙，零膏洒惠扬仁风。簪花画沙焉足拟，若倚卧虎瞻苍龙。翁归帝乡游汗漫，不见神皋更涂炭。怜予反袂正如翁，视息无方委牢栈。楚户秦坑几是非，西州多事枉沾衣。欲识今人问来者，乱鸦啼处冢累累。"
"幽兰有寄","清末近现代初","王易","百卉争嫣姹，幽兰本自春。起将盘谷底，无奈采香人。绮护知非乐，芝焚合怆神。千秋珍重意，谁及左徒真。"
"似实先三首 其一","清末近现代初","王易","鲁生万卷尚未厌，昔人五车能几何。赵中有令自太俭，秦延君说无乃多。驽马十驾能千里，檐蛛千丝成一罗。试使云帆涉沧海，朝宗无尽总先河。"
"似实先三首 其二","清末近现代初","王易","刘云愈愚必以学，韩谓加骨可希光。子孟无术固堪惜，湘东能读安救亡。贵多贵少有二理，讥大讥小非一纲。稽古居今未容易，漫从歧路觅亡羊。"
"似实先三首 其三","清末近现代初","王易","万言不敌一杯水，百药莫如三折肱。持方纳圆岂求合，炊沙作糜谁复能。至道有时云障日，独行常恐鬼吹灯。为山掘井我难遂，看子浮图张七层。"
"赋斋前三物","清末近现代初","王易","瘦桐修可八尺强，颠叶挺挺思出墙。直躬岂合显头角，待敷密荫临高冈。夭丛簇桃偏低竹，半面凝妆媚幽独。谓师君子宜坚贞，偶弄铅华便俗尘。芳心倦舒老少年，绿鬟沐雨襟摇烟。百花开尽叹迟暮，春色未分殊可怜。嗫嚅此翁无谬赏，坐挹葱茏起非想。不知门外有阿谁，却笑清风自来往。"
"偶得三绝句 其一","清末近现代初","王易","素丝染色慎防绝，大气弥天看似无。莫问是非松柏栗，照人山月总长孤。"
"偶得三绝句 其二","清末近现代初","王易","南山鸟避北山罗，西海鱼翻东海波。鬼窟幽妖谁可脱，自呼帝子鼓云和。"
"偶得三绝句 其三","清末近现代初","王易","聋虫待教愚堪哂，漫画奔忙智亦忧。读尽世间书万卷，争如两字识无求。"
"六二初度日庭蕉放花欣然有会","清末近现代初","王易","宿鸟喧眉雾雨收，桐阴凉重怯当楼。人如弓月明残夜，天遣猩红点素秋。倦眼自输蜂蝶乐，不毛难语稻粱谋。垂云力尽追风老，那用张生发四愁。"
"瓶桂一枝得香三日","清末近现代初","王易","瓦瓶偏称芯珠薰，丈室维摩久断闻。砚席倚青添媚妩，檽纱筛日酿氤氲。悬知风味山家足，浪说天香月地分。梦醒百年归卧处，五车飞盖拂晴云。"
"得述儿寄四儿冢上留影","清末近现代初","王易","秋坟草草埋幽恨，急难鸰原可奈何。一掷便教趋死角，万言终忍付流波。魂招绝朔归尤哽，足竟连钱梦已讹。安用慰情推宿命，帝悬吾待解蒿柯。"
"九月初三夜遣怀","清末近现代初","王易","露珠弓月当今夕，休物香山别有心。万变苍黄无是处，九霄清旷纳闲吟。从知季子连横策，未抵昭文一曲吟。我愧新衰违太上，枕函寻梦数遥砧。"
"报五弟寄诗","清末近现代初","王易","五郎新句发肝脾，六道三垣信所之。好共家声垂謇谔，岂甘诗阵委偏裨。鸣球伐鼓皆无兴，蔓草王风莫近衰。将拾锦囊缄口去，留将侧帽嗅花时。"
"秋兴三首 其一","清末近现代初","王易","皓皓朝日光，唧唧应候虫。旋疑故友来，庭角生悲风。捲帷宣积蒸，牵裾步芳丛。不知何事贵，立坐无礼容。东邻谁家子，感秋寄枯桐。岂惜盛衰迁，果哉观未通。惟秋乃能肃，惟士乃有穷。何如恣开颜，白日犹可东。"
"秋兴三首 其二","清末近现代初","王易","清晨挟书出，归息及亭午。栖栖十步间，何解羡高举。湖漘柳将髡，后会期百五。朝烟悬影低，郁郁如怨语。韶年转户枢，遑敢计辛苦。丹黄到宵分，欺窗几更雨。念此亦复加，免与牛鼎伍。"
"秋兴三首 其三","清末近现代初","王易","街门涨车尘，疲卧不敢兴。跳窗惊猫奴，起弄半爱憎。微物务适性，至静知所乘。如何汩天机，坐与居诸盲。开轩一展书，懔然犹父兄。但知面温厉，不觉秋已横。"
"清明思袁山二首 其一","清末近现代初","王易","心随落日向天西，江国清明绿已齐。便有千秋亦何补，山阴微雨鹧鸪啼。"
"清明思袁山二首 其二","清末近现代初","王易","花缘媚世频经眼，水拟催年亦照颜。安得青皋三十亩，自扶泥锸倚青山。"
"酒馀晚眺","清末近现代初","王易","十顷鱼鳞往复还，越城岚影照酡颜。五年地熟儿时路，四面风扶片刻闲。静体始知春有味，登临微怅日衔山。莫呼鸥鸟怜孤独，待约馀酲早闭关。"
"夜中","清末近现代初","王易","生涯攘攘驱头脚，兀坐何如独夜中。跬步书城一身大，残更茗碗十年同。静闻鼾息矜犹醒，略数名心遣未空。绕梦灵椿思絮语，乱鸡初雪此灯红。"
"立春鸣雷有怀瘦弟","清末近现代初","王易","收尽城南散腊声，酿春酣雨泥经行。了知虩虩天威大，颇意环环物趣生。得一月闲娱妇子，后三年去敢飞鸣。西堂独起人千里，九鼎应留自在清。"
"除夕怀瘦弟","清末近现代初","王易","我逢除夕已三十，去岁岁除如昨日。年年买酒作岁馀，不觉黄金易挥掷。轩空茫茫星复霜，旧来儿子今昂藏。今人惟恨去古久，壮老那知翻覆手。镜中颜色天不欺，世上功名我何有。去年有弟东西头，今年望云相向愁。好书好茗只独领，燕市得识荆高不。客中有鱼亦可餐，谒天烧桂非为官。儿支门户阿母欢，我得闭门风雪寒。王城之高插青昊，万虫扰扰各饥饱。一笑应成独醒狂，五更定忆江南好。嵎夷日出天下春，万人心目殊新陈。先生在尘亦欢喜，径知魏晋非徙秦。且上高楼望穷北，望君如我好颜色。更如引吭哦新诗，江北江南春一时。"
"岁寒休暇","清末近现代初","王易","檐鸦冻不哗，尺宅走万怪。休暇周四旬，一岁此心泰。蠕蠕蠹丛生，低吟发遥籁。乐事际伏腊，劳生得微懈。六年冗不治，枯菀久身外。故步安槃姗，饱死讵贻悔。朝踏霜花行，夜共灯火爱。从徒百十人，昏昭竟何待。堂前阿巽欢，足后娇儿狯。无病茶饭佳，俯仰为一快。良士矜七尺，五斗究云隘。壮岁困磨牛，成劳笑安在。凡情耻钝顽，奋跃务高大。似闻割洪流，海立昼全晦。日黄拥被眠，炙手任渠辈。运会剥亦终，便老亦谁慨。"
"清明萧寺展令容榇","清末近现代初","王易","清露湿林原，早市集鱼米。江南候未齐，三月冷犹尔。小篮携酒浆，城南步荒畤。寸心自怦怦，节物逐生死。野塘鹜作沤，生意盎泓水。胡人乃弗如，患苦铄心体。沉冥二百日，茹痛过然指。逝者声已吞，存者息徒视。从知大痈中，微命仅蝼蚁。行行出郭门，凉凉古招提。蜂房户牗开，赫然君在斯。骨肉竟何状，闭目不敢思。当年好眉鬓，笼袖花四围。低颜向前和，腐心念长离。入户意不伸，谁与问来兹。恨穷遽无言，积泪一把挥。挥泪尚何为，所冀君或知。蓬头见二三，唤我日八九。君去似相忘，吾母劳已久。雏婴生七月，肥白赤双藕。悬知及长成，虽母不知有。二儿君所爱，学语甫上口。但囿携抱亲，指妪谓为母。小怒与娇啼，赴愬竟忘丑。大儿挟书归，敬长礼知守。有时履脱綦，或乃襟出肘。引我双眼芒，有泪湿其手。儿女身外物，相逢已云偶。徒苦复何酬，同君异先后。昔日愿生死，谁知死亦难。万钧著两肩，不死故非悭。明知七尺身，许人岂宜然。盐车久在涂，天使不得閒。玄黄此何时。托命虫沙间。凋残自骨肉，积疢已十年。而今复构兹，童稚却成班。遂悟造物勤，更迭不畏烦。黾勉顺吾生，乘化良所安。"
"雨雪送别瘦弟","清末近现代初","王易","久聚无殊欢，骤别良动情。江湖风雪中，送子竟远行。去去道阻修，江雾黯冥冥。不辞寒堕指，但得光摇睛。乡园正残腊，乐事渐满城。街童备粘鸡，祝岁呼阿兄。而子笃行李，忍涕甘长征。人生须事蓄，于朝岂争名。只因篱畔粱，难顾足下荆。恨缺五亩资，泥涂服春耕。斗酒劳丰岁，奚用谋肥轻。阿父昔行役，一岁万里经。辛勤为儿曹，槃阿魂梦萦。垂老犹一瓢，归卧寻山扃。寒日不可挽，坐觉西风棱。自从痛皋鱼，泪同慈母倾。子病骨柴立，护子如娇婴。深宵抚头足，隔室便呼应。及今健如斯，天佑非幸承。翩翩好年少，千里成户庭。途长利航辙，智巧驱百灵。非同蛙钝劳，三日仅一程。念此亦快意，即别心犹宁。且归慰高堂，闭门曲吾肱。"
"佛手岩观云","清末近现代初","王易","道人量火试春茶，终古抱云洗石华。过客痴来记名字，问天远处不虫沙。穷年小室杨生肘，何日晴泥燕作家。安用沧溟徙鹏翼，乱峰苏径足烟霞。"
"感遇十章三十初度作 其一","清末近现代初","王易","万化托冥漠，畴能识其端。草木共毛羽，所处各遂天。我躬来何从，堕地三十年。孩提及儿嬉，历历森目前。皮骨抵坚强，布粟费万千。为功不逮禄，山海同埃涓。来日纵莫知，黾勉砺肺肝。"
"感遇十章三十初度作 其二","清末近现代初","王易","鸡鸣梦乍回，百感集纷乱。胡为识字年，使我入忧患。韩檠声珢珢，阿父展颜看。弱弟坐随肩，言笑一何晏。千金未知贵，此乐永垂念。"
"感遇十章三十初度作 其三","清末近现代初","王易","驱车大梁墟，黄沙蔽崇墉。北辕指上京，离黍伤王风。流光十载馀，迁革乃无穷。徒令秋士悲，不驻春华秾。闲寻蓟子训，太息长安东。"
"感遇十章三十初度作 其四","清末近现代初","王易","风霜日催老，仕隐聊食贫。常言万事足，有子堪负薪。岂期乔木摧，难酬顾复勤。平生誉儿心，所得但苦辛。邈矣袁山原，秋阴障层云。"
"感遇十章三十初度作 其五","清末近现代初","王易","桐根半死生，嶰竹尚哀语。恍焉吾仲来，相道别离苦。方春各少年，庭下弄筝柱。修修绿鬓人，去作泉下土。一卷寒琼诗，秋床涕成雨。"
"感遇十章三十初度作 其六","清末近现代初","王易","枉禄士所羞，被褐甘草野。卑贫服常职，何间抱关者。一朝树风声，谹谹动天下。得时不足骄，困亦靡所托。鄙哉张禄君，莝豆供须贾。"
"感遇十章三十初度作 其七","清末近现代初","王易","摩诘负高致，画诗有遐托。偶然郁轮袍，千载留愧怍。文章自娱物，道胜等糟粕。况乃童子雕，宁被侏儒谑。呕心终太痴，置身良已薄。"
"感遇十章三十初度作 其八","清末近现代初","王易","野云招不来，白日驱易往。昨夜梦江湖，得醉卧孤榜。生本未解饮，觉来颜亦强。渊明体昧深，伯伦终放荡。持此别圣狂，何殊指诸掌。"
"感遇十章三十初度作 其九","清末近现代初","王易","年光卅六旬，乐事多于秋。何缘城市喧，得邻羊与求。古来隐居士，乐复有此不。冥搜到丘索，差与羲轩游。所欠入户山，窥予起清讴。念彼覆车客，岂必俱王侯。"
"感遇十章三十初度作 其十","清末近现代初","王易","荏苒今日期，歌呼一尊酒。门庭自融融，天胡独予厚。阿母讶儿壮，去抱觉未久。阿弟再拜言，愿兄千万寿。既欣识字儿，亦顾右春妇。及兹尚能豪，幸不成老丑。含笑谢西风，留取黄花后。"
"送梦庐","清末近现代初","王易","高楼残酒收，风雨向江头。把袖难为别，往年无异秋。闲云纳行卷，是处逐浮沤。枫荻应犹在，吾徒那许愁。"
"羊儿诞生","清末近现代初","王易","竟使雄啼发，能兴举室欢。汝生尚蒙昧，前路尽艰难。索笑亲堪慰，承家话孔谩。全形及兹世，不用惜儒冠。"
"柏庐赏予闲吟绝句谓可作画更杂占数章索之 其一","清末近现代初","王易","王舍二千五百众，仙居三十几重天。荒冈矮屋秋如梦，好乞闲工卧听泉。"
"别三弟","清末近现代初","王易","又向江潭却曲行，堕空零雨洗秋程。盘胸硬语吞云梦，静夜西堂有月明。多事慰情聊一握，相期呴沫到群生。征尘助汝山川细，袖底萧萧万木声。"
"赠伯远","清末近现代初","王易","艰虞每幸神明健，聚散无妨笑语亲。静夜月明清似水，飘灯往往见斯人。"
"深秋与瘦弟三贝子花园眺坐","清末近现代初","王易","相携驼坐对萧森，人海仙缘那可寻。裙屐渐非年少日，风霜先警岁寒心。欲凭大气支残劫，共办微呻出晚阴。十二春秋惊过羽，不堪重续脊令吟。"
"城南园葭蓼苍然秋意酣倦赋示三弟","清末近现代初","王易","最怜丛绿渐无存，却遣青霜肃旧园。冉冉七弦疑未远，槃槃一世更谁论。早知代谢原天意，已办耰锄向水村。小巷巾车归亦好，惊鸦遥共送晨昏。"
"送易庐","清末近现代初","王易","田舍一犁雨，盎动江南绿。林外鸠唤晴，了了吾意足。平野媚烟态，春山豁新沐。临水杏几株，破颣烂照目。垄上春作苦，成就仓中粟。我负穷巷居，文字愧碌碌。箪食亦不营，何以自结束。傥遇植杖翁，躬耕山之麓。"
"庸庵招同香山游览竟日","清末近现代初","王易","是处秋光俨画图，长安西笑未为孤。濯缨溪水歌清浊，落帽山风意有无。著我此间忘岁历，劳人心事半江湖。盘冈十八矜腰脚，尚许回车觅坦途。"
"先农坛与三弟索句","清末近现代初","王易","远市偏收一角秋，媻姗时与作淹留。王城疑睡粗闻息，黄叶欺人竟打头。霜后园林如此老，眼前文字为谁谋。漫歌松柏苍凉句，十载迟来吊古丘。"
"月当头夜怀母示三弟","清末近现代初","王易","寒宵病榻依兄弟，人海流波自送迎。已分东西终逆旅，偶持哀怨入孤鸣。疏灯老屋林园梦，冷月晶霜上下清。共此乡心几千里，倚闾辛苦若为情。"
"送梦庐南归","清末近现代初","王易","何事风波不闭门，担书归卧絮窠温。厌看冠盖京华满，犹及田园旧菊存。异地相怜吾欲涕，有涯知殆子能尊。江湖岁晚愁难说，我亦逢人未敢言。"
"令容诞日","清末近现代初","王易","宵寒饮泪吾将病，穗帐归魂子已陈。几日春风来未觉，十年残语梦非真。无知儿女蠕蠕拜，有尽莺花逐逐新。一酹暂终成木立，九原应忆独醒人。"
"奉怀步曾金陵","清末近现代初","王易","朝霞西子窥妆镜，落日南朝向石城。便送沧州入寒梦，稍移角枕听江声。天涯倦羽兹能息，霜半秋菘晚欲成。想得拨灰吟啸罢，夜深梧影一栊明。"
"壬戌除夜","清末近现代初","王易","相看骨肉集灯前，荼苦周旋了此年。卷里乱怀愁得句，梅边新影自成妍。可知心共朱颜老，为盼春归绿意先。门外风光隔尘土，独清犹得一时贤。"
"然弟之丧坚父自京师来吊感书赠别","清末近现代初","王易","中庭满涕洟，感君自北至。间关涉修途，永此生死谊。家弟海内交，金石得几辈。一瞑万事灰，但复记名字。坚乎湖海人，意气薄云际。伤哉芝蕙情，千里不辞瘁。仓皇荆棘途，时事久蜩沸。逝者已滔滔，存者亦成弃。易也饱忧患，晞露识身世。疢心骨肉间，作计了无是。浮云复相逾，柳色郁柔翠。江流好送君，江天无尽意。"
"夏夜检三弟遗劄援笔泄哀","清末近现代初","王易","情殊景未迁，电瞬别今古。琐琐百封书，垒垒一抔土。开缄尘满衣，省事泪如雨。声容不可复，执此同对语。昔留讵为今，今留更何补。似怜尺幅间，心血贮多许。频年贱且劳，将母吾共汝。盐齑既自甘，菽水意良苦。传书半哀时，互慰亦十五。乃知富逊贫，兄弟得相辅。"
"奉别柏庐步曾游学美洲","清末近现代初","王易","坐觉西风改鬓颜，乘桴犹值乱离间。楸枰短烛催残弈，荆玉明珠赋大环。雁路孤鸣谁可说，鸰原遗痛讵能删。劳生那许培风息，一念摊书饱看山。"
"吾友晏君弼群丧其良匹作此唁之","清末近现代初","王易","殃祸非一端，爱者胡可死。丈夫健官骸，不能保妻子。蚩蚩众生心，大戚尽如此。岂知太仓中，万化若弹指。入门殚张目，荆棘在床几。依稀想声容，终愤不神似。牵裾幼依依，施衣妪泚泚。日落启愁城，风来伫新鬼。此情胡然知，昔我常遘尔。寄语同病人，达观保其齿。人命孰逾百，所欠后先耳。念彼泉下人，弃我犹敝屣。试令易地居，渠苦我何委。爱深当虑兹，况君知命理。"
"中秋孤坐","清末近现代初","王易","佳节匆匆意悄然，自煎茶水对炉烟。流天大月虚今夕，入坐小车思隔年。析饼喜嗔怜子稚，侵帘风露觉凉先。枯愁收拾凭谁寄，漫放商声上七弦。"
"梦侯自津门来书诙奇玩世得句却寄","清末近现代初","王易","故人知我苦绸缪，落笔能开海上楼。何恋稷门初至客，最难江国后归舟。酒边哀乐陈陈见，风入园林事事秋。著子一枝原局促，迟予三径足淹留。"
"水观音亭栏望","清末近现代初","王易","此间粗得清凉地，遥翠西山已满襟。落日小桥通懒客，阁铃微雨接孤吟。扫荷熏柳秋能事，濯足兴歌彼有心。隐约儿时旧啼笑，龛灯琴韵倘重寻。"
"过仲詹小斋閒话","清末近现代初","王易","怀铅十载不归耕，了却公家趁晚晴。作锻那知中散意，曳涂犹避漆园名。偶窥大化讥蛮触，苦有馀哀到脊令。斗室高天吾与子，开门还忘此何声。"
"持庵丈自临川来视尊兄再云先生赋怀奉简","清末近现代初","王易","巾车偶淩尘，城市稀识面。羡公垂老年，兄弟得相见。一丘心所期，八口力已倦。风檐接对问，万语归一叹。平居味昔言，识字始忧患。温训故相宽，学问出屯难。时方际阳九，大野看龙战。篝狐惊夕枕，椎埋讶朝畔。沟壑填罢癃，民命一何贱。偷息幸吾侪，经画得再饭。出门惮搔首，返棹已嫌缓。蒙方养毛羽，公其守文献。髭白日以添，观河自知变。相思苦公遥，相逢喜公健。斯世惜馀黎，时愁诵云汉。"
"腊中卜地青云谱葬妇及然弟","清末近现代初","王易","驾车出南郭。仆马意悽悽。黄满草千叠，青留菜一畦。战寒鸦作阵，问岁日沉西。万命悬真宰，何因异笑啼。闲闲数弓壤，莽莽大原间。此地君其宅，他年我亦还。泪泉通瘴海，心迹向云山。仙尉居邻近，相逢倘解颜。"
"辟疆书然弟病中语览之泫然","清末近现代初","王易","檐霜檽雨放秋回，短景难消蚁磨催。袖手江湖天更迥，惊心骨肉梦成灰。似随飞鸟去无迹，欲上高山呼不来。坏壁应多旧题在，劳君偏写喘丝哀。"
"妇弟安窆告墓作","清末近现代初","王易","生前百事纷，入穴均已了。旷野来两棺，寒林无一鸟。形神别渊穹，造化剧昏晓。默默同不言，一朽杂彭夭。经营惮心力，所得定殊眇。藉云灵有知，寂寞守华表。纵横爱与悲，缄泪寄幽杳。"
"得柏庐美洲书兼寄步曾","清末近现代初","王易","万里鸿飞心事传，乍随风色到吟边。相携故侣成川逝，几向西楼看月圆。避地九夷原匪陋，藏身一壑恐难坚。海天不作蛟鼍梦，夜雨寒灯已隔年。"
"仲涛丈寄示闻歌诗感书奉怀","清末近现代初","王易","麦秀西风迹已陈，哀丝豪竹泪犹新。早知借箸难筹国，略有悲歌不近人。列座图书无上隐，罗胸星斗自然春。梦华遗事君能补，稍却王城十丈尘。"
"梦侯来书以尊人定省谢弼群之招感赋即寄","清末近现代初","王易","郝侯高亢绝三畏，独事慈父如婴儿。缁衣不共马尘去，白云时有招隐诗。长安万客争索米，寒饿那恤亲颜衰。亦或千钟五鼎养，乃翁汗颗滋锄犁。人生口体累苦切，天情泪没殊孩提。忆昔逢君灌婴市，捧杖佩鲽颜色怡。岂知终天恨孤露，默默有泪横我颐。膝间笑语博父喜，禄养不逮曾几时。十年墓道土花碧，有梦直到袁山隈。九泉一滴常苦远，如君之福非易齐。覆车坠舟看比比，仗剑蹑屩夫何为。何如朝餐饭藜藿，夜对榾柮谈忘疲。君真得计我无语，门外万窍犹虎啼。何日青山画窗牗，与君共续归来辞。"
"友或劝学佛作诗谢之","清末近现代初","王易","昔人空念始为僧，今也僧为六民一。半偈无成不漏禅，一瓢乃受嗟来食。业根未净草当春，太空自来明镜尘。不缘妻肉失佛性，却恐堕劫生贪嗔。京朝榼瓮殊蠢蠢，厝火从知卧难稳。沐猴学作居士身，腹剑能穿楚人盾。法华障身号悦耳，大觉西来岂如此。政愁闻道晚犹虚，坐令先生憔悴死。东坡作诗多妙契，阳明论性有禅意。钝根如我不能知，惟有惊呼橐驼背。"
"除夕简潭秋","清末近现代初","王易","岁阑剩作栖栖客，款语能无戚戚思。七字雕肝如有迫，卅年回首此何时。片帆江上春同梦，细雨灯前夜独噫。共祝污邪休报歉，砚田新涨笔淋漓。"
"送五弟之沪","清末近现代初","王易","叹逝襟犹湿，伤离意益真。同怀惟有汝，独客及兹辰。关塞烽烟近，江山画本新。遥怜浮海月，应照望云人。"
"中元前夕河上","清末近现代初","王易","此际真疑贯月游，烟波不数五湖舟。沉冥市色藏微语，淡定风光许暂留。据石自绵丘壑意，怀人休问溯洄愁。蟾辉鸦鬓俱清绝，争似东坡赤壁秋。"
"读持庵诗","清末近现代初","王易","照颜得好书，谓是持庵诗。入秋怯金虎，仗此一御之。开编隐耿光，咀昧生甘饴。似对清臞貌，如当坐论时。文章本性天，神契无二歧。好恶文字外，父子不苟随。获公五千言，起我百里疲。"
"邺城行","清末近现代初","王易","春花绣暖丛台西，邺城荡荡天与齐。高台美人留不得，伊谁永卧邺城北。石马荒寒狐兔走，叱吒笙歌复何有。馀香一旦尽诸姬，遗臭千秋在人口。奸雄弄国如弄丸，排风驱电万马奔。能呼虎士作鹰犬，直以禹域为丘园。何图大命等秋蟪，钧天未了空沈醉。舞女犹传赵国声，宫人频话开元事。邺城终古草离离，过客愁闻班马嘶。世情转烛尔复尔，覆车不毖来无已。仗剑争寻大泽蛇，合围正逐双飞雉。本来棋局何亏成，盖威予圣天所惩。横槊雄风顾安在，况乃孱郝当其庭。何用此生狗脚朕，如鸟投罗兽投阱。始知黄屋拥金根，不及青蓑汎烟艇。驱罢车驰邺城下，七二冢存真孰假。祇恐山灵软笑人，相携共对漫漫夜。"
"悯灾诗三十二韵","清末近现代初","王易","共和十二秋，国事无一好。迟迟甲子年，望治首同矫。无何春气苏，入夏转淫潦。狂雨竟浃旬，堤溃墉亦倒。蠢矣无支祁，鼓氛弥八表。百里绝炊烟，千村汇鱼沼。流尸妇襁儿，幸活幼随老。琐尾知何穷，哀鸣动苍昊。侧闻故老言，天意不可道。道光甲午间，后此见则少。其时尚承平，逸乐久温饱。更阅十数年，半壁忽云扰。天欲降大殃，或先示其兆。我闻色然疑，兹事竟幽眇。国步颠已深，民劳休可小。河津入白鱼，道路逐陈宝。炊淅矛剑头，亿兆委肝脑。辜眚纵难宽，行罚已非藐。胡为命洚流，杀民如刈草。万国生鱼头，天醉若未晓。抑如创世谭，民罪无所祷。故令无愚贤，一洗服天讨。讵知彼天行，有若奖顽狡。恶者趋避工，弱善坐枯槁。官家令煌煌，急振毋任殍。所全能几何，一一覆巢鸟。治民无大术，平政计应早。浚洫固圩坊，民命未难保。率兽食人肉，喣喣又何造。柯柄吝儒生，一室自除扫。悲哉天下溺，援手岂徒嫂。苟免吾滋惭，闭门梦羲皞。"
"七夕遣兴","清末近现代初","王易","尺宅堪图寸晷清，晚云新月照双楹。荒唐牛女传千载，笑悯鸡虫乱一生。欲断世间婚宦累，略无年少绮罗情。高斋坐挹鲜凉意，片叶无秋起暗惊。"
"乱后一首赠癸叔","清末近现代初","王易","乱后相逢一慨然，剑矛炊淅自烽烟。已无春色资挥麈，稍促霜华欲堕颠。为郡尚虚三斟酝，浮家应办五湖船。斯人合作词仙老，我亦迷阳畏不前。"
"中宵偶成","清末近现代初","王易","一清无过中宵茗，百感都乘岁暮心。窥户风来驱昼暖，知音人远节闲吟。蟫书共命关天幸，燕幕繁忧信海深。稍喜冲寒得归客，满收山色自江浔。"
"退庐侍御逝二年矣近闻潜园丈道其在日憾不常见感成遥奠兼呈潜园","清末近现代初","王易","斯人已逐黄农逝，百世犹闻夷惠风。一角湖楼春未远，万言杯水意何穷。孤忠异代成冥契，去日劳生负此翁。四海及今看鼎沸，津桥心事更谁同。"
"岁晚寄雪抱","清末近现代初","王易","年光蛇尾已难持，日夕鸡埘会有期。欲办枯蜗成小隐，几烦文鲤托新诗。扶床但顾痴儿笑，揽镜能无壮士疑。羡子临风一杯酒，不同惊枕听寒鸱。"
"韩波诗二十韵","清末近现代初","王易","同云霁寒霄，缺月隐穹碧。其间若有人，捡柴当此夕。野语出齐东，谓是食贫客。北风雨雪雱，慈母殒寒疾。哀哉凯风歌，耗矣皋鱼泣。养体不可能，守死志无斁。年年觅散柴，藉禦严霜逼。坐是致人间，四旬寒不戢。斯言宁凿空，有自吾可必。为事固近情，副会遂失实。拔木记金縢，雊雉载彤日。倘无人立豕，或有退飞鹢。大孝慕终身，岂以死生易。波也其有灵，弥憾外何术。民方苦饿寒，十户九还给。骈死夫谁怜，终古抱悽恻。丘坟万鬼狞，残贼一夫敌。波也恶用哀，比屋尽兹厄。小人欣有母，爱日幸怡色。帘栏早春寒，挟纩有馀适。"
"华持庵先生焯挽词","清末近现代初","王易","入耳百事乖，况闻公竟逝。撼胸来狂潮，万感倏起坠。微生及中年，坐阅天地闭。夷齐各求仁，巢由耻非义。公清畏人知，大壑蓄元气。归隐十年期，躬耕先世事。老学烛犹明，孜孜味能至。厌乱傥已深，一瞑遂不视。"
"园望一首","清末近现代初","王易","环阶花影日迟迟，此意惟堪圣者知。似妒雕梁栖乳燕，乍听碧树绕黄鹂。繁香是处春常在，憔悴频年鬓已丝。沾袖馀芳归未隐，深心收拾欲传谁。"
"雨夜","清末近现代初","王易","久催春色去横塘，十日园亭草树香。照户深灯维寤寐，隔城严柝隐仓皇。可无好梦留仙枕，傥许灵芬接上方。望古忧天逐年少，剩持青鬓守书堂。"
"酬容九读思斋遗集兼简伯远","清末近现代初","王易","家弟声光石火如，孤编能博万嗟吁。漫天风雨都秋气，避地江湖感索居。款语十年今古泪，相怜一啄乱离馀。百家诗句牛毛密，似此微名得亦虚。"
"阿虎十岁生日","清末近现代初","王易","十年能几一欢呼，谁识瓜成蔓已无。万事纷纷每如此，坐看斜阳过庭隅。"
"乙丑元日喜伯远至时方新被福建盐运迂道归南昌省亲冒雪见过长歌赠行","清末近现代初","王易","买山不必待白发，兹事古贤时蹉跎。微闻陆沈在金马，持较三径谁与多。刘侯作宦有苦意，二亲鬓霜儿齿稚。不然散发江湖间，佯狂放歌亦能事。十年缟纻自人海，我视刘侯气无改。嗤颠斥俗两无凭，酸咸自知难索解。春昼书堂秋夜琴，每忘世事恣啸吟。侯如流俗宜远引，我无结客千黄金。朅来一官奉鹾策，归家上堂有喜色。明知货殖君子讥，惟人所讳君独直。围腰万钉何足云，眼前此屋心所殷。君能办此富何病，终胜阿堵烦其文。江城一夜风催雪，岁朝拥衾梦清澈。打门不惜惊周公，挥手相从谢岩说。江上水寒犹未春，布帆无奈向江濆。高歌青眼匪易适，嗟此南北东西人。"
"跃龙桥","清末近现代初","王易","荡荡跃龙桥，日夕千轮蹄。先生挟书策，一月百过之。康衢久闻谣，古道何坦夷。有桥无病涉，劂功人未知。朝从桥南来，暮从桥北去。既去复何求，不忆来时路。月在桥上头，水在桥左右。水月自清新，行人总孤负。贪夫逐利过，志士猎名骤。笑予仅冯生，甘属众庶后。江湖多风波，陵岳多嵯峨。茧足嗟何归，不如守槃薖。一丘我无依，守书如守陴。但令一矢存，壁门宁易开。为侠当尽狂，为儒当极腐。龙跃吾何期，斯桥傥终古。"
"题达摩面壁图二首 其一","清末近现代初","王易","一壁何堪守故常，寸田无碍自清凉。人天坐阅虫沙劫，便幻空花不觉香。"
"题达摩面壁图二首 其二","清末近现代初","王易","戒定从能达上乘，禅宗多事尚传灯。文章此外无馀业，我亦澄怀似老僧。"
"寄慰艾畦","清末近现代初","王易","堠亭烽火已经年，跬步仍安井底天。早乞闲身在春庑，剩馀青眼对桑田。文章性道心如节，花鸟云山兴傥蠲。稍惜衮师成幻现，菩提无树亦无禅。"
"酬撷华","清末近现代初","王易","为读回肠当哭歌，东流真欲泪江河。便同短气嗟荆棘，尚许缘情赋薜萝。一叶舟怀鸥梦乐，十年书检蠹尘多。天人骨肉秋相喟，隔巷时容戴笠过。"
"癸酉重九日集清凉山扫叶楼以龚半千半亩园诗分均得家字","清末近现代初","王易","霜下众林羸，拨篱见寒花。佳辰集宾侣，山楼揽明霞。岩岩石头城，商声遍哀笳。风景固不殊，举目成叹嗟。中年信多感，况值秋期赊。代谢知天心，荣瘁观物华。王城盛冠盖，俗声涴筝琶。何缘觅清凉，僧厨饭胡麻。缅念野遗翁，剥六际纷拿。冥鸿未容篡，威凤宁堪笯。一卷香草堂，遗音正而葩。落叶犹可扫，古愁真无涯。千秋视倏忽，万化归虫沙。古道世莫因，疑正而信邪。登高赋愿言，由赐徒尔誇。投林指飞鸟，倦客须还家。"
"甲戌上巳禊集玄武湖分均得为字","清末近现代初","王易","扶头鲁酒笑无为，点鬓吴霜悟有涯。三日园林集裙屐，五风芬郁照沦漪。自非落落枚乘笔，对此汪汪叔度陂。千古新亭流恨永，危阑烟柳苦低垂。"
"春分后一日社集北湖分韵得天字","清末近现代初","王易","楚楚湖上春，桃杏争新妍。少美一临杯，酡颜更婵娟。白门未寥落，袷衣非少年。芳辰当日中，随兴来湖壖。清游怀故地，尊酒载诗篇。歌呼百无聊，物外寻安便。车尘污襟袂，环宇遍烽烟。未妨买吴刀，断取一尺天。江南万事好，春色尤可怜。岚波活眉眼，洲渚横鈫钿。览之意不舒，日暮重留连。了知光景疾，浩浩阴阳旋。兰桂生意殊，何间后与先。请试味此语，仿佛云门禅。"
"明日再集分韵得急、春字各成一章 其一","清末近现代初","王易","晴湖开黛奁，胜侣集台笠。杖策莽苍间，钟阜足摇揖。临流羡游鳞，不为过江泣。万卉弥芳馨，帝力竟何及。春阳苦难护，风雨况相袭。悬知青子垂，尚怨花飞急。"
"明日再集分韵得急、春字各成一章 其二","清末近现代初","王易","拿舟历烟渚，目送时移神。讶彼湖居人，老死唯知秦。问对偶临客，语语皆天真。始知得丧亡，灵源鉴无尘。嗟哉稻粱谋，汶汶蒙此身。何当抱琴书，分取太古春。"
"熹平石经残石歌为文舟虚作","清末近现代初","王易","臣斯轘裂祖龙死，六艺不废江与河。茂陵刘郎右儒术，百家爝火徒殊科。东周逢掖三万士，治隆俗美菁者莪。石渠天禄庋藏密，勒石虎观瞻嵯峨。古今元恶在兵革，大宝历世寻镌磨。义疏章句递充栋，帝虎千载谁正口。文侯嗜古今六一，物聚所好归网罗。得其一角自墟莽，剔藓刮垢勤摩挲。审文大易经及传，计字半千存最多。熹平铭表累十百，逊此希世同璆珂。文侯櫜鞬行万里，盾鼻磨墨还口歌。汲古抱残思述作，文敝道丧君则那。烽烟薄海鸣金戈，抚此一喟双滂沱。"
"小园残菊一本撷供瓶玩诗以饷之","清末近现代初","王易","残年犹有一枝存，扶病移同丈室温。阅尽风霜成独笑，西山寇盗不窥门。"
"丁丑秋暮袁山上冢作","清末近现代初","王易","重阴罨峰眉，微阳隐林端。廿载失父儿，来叩劫后山。披榛拾口磴，未至心已瘅。茔茔此体肤，乃幸留两间。墓门草始黄，小溪横一湾。衰杨振悲风，白日凄以寒。再拜复长恸，万感摧心肝。当年慕云水，一壑无犹悭。生儿百无成，坐任松楸残。吾父傥长健，青山皆欢颜。而今抚崖花，但讶泪斑斑。浮生竟安止，掩涕听绵蛮。"
"浔阳共彭晓山话因吟潭感赠晓山","清末近现代初","王易","为念湘阴老居士，安心无地只逃禅。行藏草草真成梦，云树沉沉各一天。夜雨秋池留此夕，松风琴韵忆当年。蓬蒿羡子能高卧，苦我犹矜泊宅编。"
"旅舍见菊","清末近现代初","王易","倦鸟嗟何及，哀笳不忍闻。篱根空有泪，眼底尚如云。节为秋霜碎，香从旧径分。孤怀休自怨，余亦怅离群。"
"别匡庐","清末近现代初","王易","弦歌不掩鼓鼙声，郤曲空山念此行。梦泊乡园三径冷，愁飞鬓角二毛生。藏书倘幸逃秦劫，压境终忧坏鲁城。一事且酬西笑意，万峰琼玉照窗明。"
"伯奇招避地前塘里弟追怀少坡先生","清末近现代初","王易","横流滚滚促归耕，乔木阴阴念故荣。井里尚衔君子泽，乱离曾子暮年情。斜阳巷陌成今古，华屋山邱隔死生。常得桃源深隐意，可无清酒酹渊明。"
"散原先生挽词","清末近现代初","王易","国命舟断樯，大道舆脱辐。天复不憖遗，祸也福焉伏。瘣木疾无枝，高厚乃蹐局。槃槃盖世翁，危城寄风烛。万恨丛颓龄，一暝绝漓俗。了知帝乡安，宁期世人哭。盲风卷海来，鲸鲵试馋喙。巍巍黄金台，弥天触膻秽。独醒已堪伤，何况际魑魅。朝衣坐涂炭，休论伯夷隘。被发悲民沦，同仇敌王忾。正气塞苍冥，堂堂故常在。燕实杀王蠍，汉亦夭龚生。苦节不可贞，为善非近名。翁生值叔季，泪眼对榛荆。垂老当明夷，坐阅沧海横。冥飞避尘污，有诗皆变声。世誉齐谢客，岂谓知渊明。辟儒亦能文，濡笔觊暮夜。诞士多好吟，媚世摘嫣姹。繄翁慎衮钺，直道无假借。不畏君实知，讵知老叉骂。千篇继涪皤，灵襟融造化。下视名利徒，奚啻王与霸。兵尘方障日，劫火愁焚林。哀哉涓蜀梁，善畏蔽其心。脱命还旧乡，震耳传正衾。仰天一掬泪，忍遽成悲吟。瓣香念平生，片语意千寻。操壶饮江海，腹满安知深。峥庐一角秋，匡山万重碧。清绝云与泉，翁久托心迹。人间此何世，禹甸乏安宅。望圹见皋巅，君子自兹息。篇籍垂修名，龙蛇岂为厄。余情信郁陶，翁寿固金石。"
"三村偕伯庐看桃记丁已春游廿一年矣","清末近现代初","王易","迤逦寻春不厌深，放牛今异向桃林。百昌婉娩舒新绿，一棹夷犹破晚阴。在莒宁忘忧患日，沿洄谁识咏归心。舂怀二十年来事，未许神州竟陆沉。"
"村居漫兴三首 其一","清末近现代初","王易","林鸦故故弄朝暮，塍草依依绿到门。流水不知春意绪，乱将花片去前村。"
"村居漫兴三首 其二","清末近现代初","王易","雨脚连山滞不行，流莺时作可怜嘤。绿窗梦觉慵推枕，多谢斜阳屋角明。"
"村居漫兴三首 其三","清末近现代初","王易","簇簇新桃隔古津，闲闲凉月待归人。相期旱岁为霖雨，只有山云最苦辛。"
"园桃","清末近现代初","王易","山居园桃开，婉婉有生意。宁知丧乱年，十九皆涕泪。游蜂去复旋，邻鸟亦来憩。何讶风尘人，花下一谋醉。羲和驭双丸，万古不留滞。及时畅生机，枯菀本无计。京华斗麇鼯，乡园竟榛秽。对此眼暂明，冥默足幽思。韶华讵可回，安用掩吾袂。"
"久不见二儿书长句遣怀","清末近现代初","王易","凉灯急雨据团蒲，此夕应怜客思孤。前路艰难廿年语，弥天烽火一锥无。闻鸡汝幸怀宗国，舐犊吾真愧丈夫。省识倚闾凝望苦，晨昏长誓护桑榆。"
"除夜独坐念诸儿女","清末近现代初","王易","三年忧患持冰檗，九服风云泣鬼神。点鬓无情惊换岁，回车何地不迷津。深杯自泻哀时泪，环堵难留片刻春。世难天涯悬骨肉，最怜孤烛异乡人。"
"春尽日望野","清末近现代初","王易","接天青碧绣崚嶒，骀荡芳韶醉不胜。生事一春销药裹，年光百计误藜灯。破愁但以吟为槊，感旧从教泪作冰。袖却承明挥翰手，溪山杖策我犹能。"
"感怀答步曾兼寄仲詹石军","清末近现代初","王易","汉家陵阙绝音尘，万井烟芜雉亦驯。桃梗已输河上土，梅花空作岭头春。西台有涕挥皋羽，吴市何心托子真。漫忆小园芳草绿，收京犹得月重轮。"
"赠适园","清末近现代初","王易","周生直道闻天下，迩岁韬光有适园。夜雨闭门无客啄，秋堂邀月厌蛩喧。端居忍负苍生望，失守犹多瘉野言。我亦随缘安雾隐，江山如此谢轮轩。"
"七夕风雨遣兴","清末近现代初","王易","江海风波惜此生，长歌清酌谢尘缨。匏瓜无匹原非恨，纨扇初捐尚有情。乍可团圞傲新月，稍怜啜泣助秋声。汉皋玉佩高唐雨，一例人天误旧盟。"
"以近照寄贻仲詹题句","清末近现代初","王易","结交愁忆少年场，无计能疏鬓上苍。旧国莫忘三户在，东篱犹挺一枝强。多情笔砚真催老，万劫图书孰补亡。传语故人勤护惜，小山丛桂待君芳。"
"初度日值沈阳沦陷十周年惘然作","清末近现代初","王易","蓐收旋旆秋乍清，蓦临此日心潜惊。宗邦厄运苦鲛鹗，安事敝帚矜馀生。辽阳健儿争九死，南望旌旗泪如水。十年碧血白山隈，雪虐风饕没残垒。儒冠莫辞嫂溺羞，桑蓬弃置筋骨柔。韩王论语持半部，何益燕云十六州。"
"来澄江一年矣追念袁山偶成","清末近现代初","王易","十幅蒲帆上暮江，二年云木照疏窗。自非臣朔饥难死，便使奴星气已降。万里鸿嗷歌怨咽，三秋蚁穴梦纷庞。乌衣门巷人谁识，孤负春来燕子双。"
"杏岭閒居","清末近现代初","王易","坰野诛茅客有家，蟫编犹守旧生涯。移山似入愚公谷，挂席何劳长者车。陇上牛羊齐一饱，乱馀桃李已三华。虫天蚁梦休回首，坐拥熏炉到日斜。"
"脱齿","清末近现代初","王易","齿脱初惊老渐临，江潭摇落感同深。冯夷鼓怒昏东海，誇父淩虚弃邓林。食肉本无飞虎相，知天聊隐候虫吟。守玄尚白吾何择，愁绝虞卿去国心。"
"种蕉","清末近现代初","王易","种蕉南窗下，竦立如奚奴。流离三岁馀，百遇无一舒。小园忆京华，半亩颇自娱。铜驼已荆棘，敢复期还珠。自我窜山谷，补被弃琴书。农夫丧其耒，泛若秋塘凫。踵门受一廛，捆屦乃寡徒。但恃舌能耕，略有砚可畬。失居受以旅，于斯见盈虚。南中当早春，膏润滋畦蔬。司农劝东作，青纮躬秉锄。我无郭外田，差免吏卒呼。时难惭苟全，局促辕间驹。洗心听夜雨，梦觉思江湖。"
"上巳第二期泛舟青溪，时倭氛方炽，以沧海横流到此身分韵得流字","清末近现代初","王易","穷士困占毕，迫轭愿远游。浴沂当暮春，举棹临清流。江南好莺花，万井人烟稠。清溪抱城闉，涨腻成香沟。繁华忆盛日，倏若荷当秋。罗绮竞凡姿，风骚变村讴。玉步迭已更，兹邦壮新猷。雄都据龙虎，大道开骅骝。陆梁犹负嵎，民病胡可瘳。荒荒东海氛，压境吾同仇。破柱来惊雷，停杯乱繁忧。夷祸自古今，晋宋同一丘。安内外可攘，自侮还谁尤。书生空舌笔，逭死稽前修。忍为津畔吟，共作新亭囚。拔剑歌莫哀，散发寻沧州。"
"谢查阜西寄绿绮琴","清末近现代初","王易","阜西快人真快哉，孤根绿绮飞天来。冰丝乍拂襟抱开，绰约姑射投我怀。岳龈徽轸集上材，媵以弦谱双琼瑰。自云得诸锦城裴，琴坛牛耳持两雷。同心客至洗金垒，举赠不啻三归台。物聚所好神每谐，爨下有声呼百喈。嗟予方轴入秦灰，鞠通旧侣随蒿莱。膳甘长藿薪古槐，思逃空虚厌淫哇。安用太常收犯斋，本来无物何尘埃。感君嘉惠逾解推，尘觉黍谷虚枯荄。手间荆棘待剪排，会领至味如临杯。东湖去梦愁溯洄，一枝聊报江南梅。"
"丁亥除夜感示诸儿","清末近现代初","王易","欲偿一岁苦，且尽今夕欢。呼儿举明灯，粲粲罗杯盘。村酤亦殊酽，薄饮聊辟寒。语笑杂庄谐，中怀潜一叹。自维瓠落姿，百忧催鬓残。抵死固书城，外诱岂足干。先公礼堂业，不坠良独难。为学与作人，跬步虞冰渊。丧乱惊接踵，屡逃锋镝端。骨肉还乡园，托荫虚半椽。儿长过我头，颇复知时艰。娶妇更将雏，或解方衰颜。豚蹄及菜根，随遇齐可安。但期饱无愧，毋虑饥将殚。朔陲蚩雾深，方邑血重殷。吾辈信可修，幸民能苟全。呵壁叩天心，福祸宜转关。勉旃坚所守，长夜非漫漫。"
"尚友琴歌并序","清末近现代初","王易","壶中九华迷行迹，却累涪翁嗟越壁。邻笛曾闻吊故人，风烟何况怀先泽。先公无鹤有琴书，洗心藏密矩不逾。清摽尚友高友朱，疑接謦欬偕步趋。七弦泠泠希太古，目送飞鸿落花雨。莫问成亏昭氏鼓，自克饥寒缓辛苦。归田宿愿追渊明，琴能有弦胜无声。未办悬车辞逆旅，晓猿夜鹄空悲鸣。承家坚子安庸鄙，拱载负薪惟守此。金瓯顿缺阵云横，垩书伪报苍天死。石马铜驼堕劫尘，敢云赪尾矜全鳞。九鼎偏沉泗川水，双锋任跃延平津。剧怜大雅沦狙驵，奚啻随珠投粪壤。病骥经年伏枥愁，溟鹏甚日拿云上。招先三绝壁千寻，百篇斗酒德愔愔。忍令黄钟逐瓦釜，宜重神物轻兼金。摩挲额尾窥池腹，绿篆银题森在目。理轸低回味入禅，束刍想像人如玉。吾宗旧契悦芝兰，风义相高蓬海山。了知端士取端友，便托角里邀东园。鲸波乍返鸱夷舸，龙椁终逃牧儿火。稽首重翻抱膝吟，忘机祇合焚香坐。竹洞寒泉思渺弥，鶤鸡欲舞雉朝飞。好凭达者环中趣，长伴先生画里诗。"
"寄阜西吴门后梅隐庐","清末近现代初","王易","长星杯酒劝无应，苦荈劳新乐有朋。至此尚为娱老计，半生真笑在家僧。一庐梅隐君能健，万壑松涛我欲冰。乞与岁阑分锦字，海天云树碧层层。"
"学庵居虔州听秋草庐画竹见贻却寄","清末近现代初","王易","久从东海想成连，失喜南云落锦笺。地绾双江看蚁聚，天留一曲俾龙眠。披裘倘谢渔竿手，走笔应除玉局仙。分取听秋庐畔绿，小窗春意得油然。"
"宛社十一集祝坡公第九百十一生日","清末近现代初","王易","江流入海万波鳞，谁识庐山面目真。十上建言关大计，千秋谬解作词人。琼楼玉宇终馀梦，芳草天涯忍送春。锋隙三冬逋客泪，瓣香今又及兹辰。"
"病夜吟","清末近现代初","王易","悯仰随人违古道，寒温服药应天时。灯花未落瓶笙寂，明日阴晴那得知。"
"己丑六月迪儿始壮为赋古风一章以勖之，时同客潭州","清末近现代初","王易","植桐半亩荫，种竹一帘翠。儿今皮骨坚，吾衰亦良慰。三眼井边庐，是儿试啼地。锦绷裹玉团，尤妙颔如意。天命促文园，孤露才两岁。当栗拜如仪，吊者叹其慧。就学师不烦，临文哦易记。恃宠骄友于，识大宥其细。怒风卷重茅，千载偶然值。信知忧患深，休休平旦气。怜汝失怙恃，游方励汝志。明发会有时，山辉岂终閟。"
"暮春旬又三日思斋逝世二十五周年","清末近现代初","王易","业尘共堕三千界，吾弟长行廿五年。垂老已枯思旧泪，孤吟频触落花天。鹃啼蝶梦封初合，女嫁儿婚事半悬。地下有闻宜莞尔，在阴雏鹤唳晴鲜。"
"登牯岭","清末近现代初","王易","至此沉冥百忧尽，酿空烟雨压秋头。刺天万木争先出，刮眼千岗翠欲收。泉语詈人心怯怯，云衣随步影浮浮。山游便拟长安乐，西笑三年许竟酬。"
"庐山道中（六首） 其一","清末近现代初","王易","尘劳久何酬，随分聊看山。傍风宿酲消，靧面朝霞殷。高寒敝心目，渐觉稀绤单。鸣空佩璆然，楚女低云鬟。即此异人境，讵必穷跻攀。"
"庐山道中（六首） 其二","清末近现代初","王易","回坡翳松阴，空翠入寥廓。磴危单线悬，襟动野花落。行客下笋舆，小步诩腰脚。仆天邪许勤，未觉此间乐。天地信不仁，此厚彼何薄。"
"庐山道中（六首） 其三","清末近现代初","王易","断涧石磷峋，如虎复如兕。何年推此中，万古永不起。人言鸿濛初，是处即海底。今看绕足云，昔叹极天水。夺彼蛟鼍居，饷我溪山美。"
"庐山道中（六首） 其四","清末近现代初","王易","险道割山腰，一径介然用。累垂蚁行墙，迤逦蚤缘缝。百丈悬晶帘，风严望期冻。仙真闭重关，萝薜护酣梦。庞公果可寻，行歌荷锄从。"
"庐山道中（六首） 其五","清末近现代初","王易","万山簇如螺，离披著浓黛。势亦自雄奇，朝昏变千态。附庸蔚大邦，无名亦何害。未容培塿骄，不与沧桑蜕。求名乃亡名，敢持君子戒。"
"庐山道中（六首） 其六","清末近现代初","王易","高冈楼观出，落落三四家。动若鹳鸣垤，静如蜂罢衙。百年门户开，天堑除戎华。山灵岂媚夷，著意催岩花。惊心为披发，含叹且回车。"
"莲谷对月","清末近现代初","王易","山空寂无言，流泉间琴筑。伊难惬素心，推此一轮玉。小坐石如冰，一雨树初沐。清光万古青，为乐此宵独。天造弥经纶，富媪宝川渎。胡为惨不宁，四海沸羹粥。日月不厌孤，临照几茅屋。未许红尘人，来分处女烛。平生志丘壑，苦自转车毂。诘旦隔仙凡，徒留梦相续。"
"得步曾书并诗","清末近现代初","王易","相怜往日柳依依，憔悴年光觉渐非。诗酒佯狂吾岂敢，风云自奋子能希。群龙野战悲神陆，一雁孤飞下落机。省识忧天怀旧意，知君重减沈腰围。"
"秋窗坐雨感赋寄忏庵瘦弟","清末近现代初","王易","三尺犹堪口晦明，独怜萧屑满商声。登临共拟劳壶榼，羁旅谁期各弟兄。夜气初严琴席冷，微吟真谢茗瓯清。块然似我终成梦，怕近中秋客意惊。"
"少年游","清末近现代初","袁克文","冰庭铺水，珠帘泻露，灯火隔飞寒。篆气嘘云，研思吸月，偎梦近阑干。更声叠宵来宵去，春又一回残。榻暖鸳痕，帐沈莺语，合眼看江山。"
"清平乐","清末近现代初","袁克文","寒潭乍转，春色眉痕展。省识幽兰开未远，一夕梦教香掩。低徊独听莺声，恼人车马三更。携手怕言归去，几回孤负欢盟。"
"浣溪沙 其一","清末近现代初","袁克文","薄醉柔欢夜渐温，九城春色晕眉痕，一回凝顾一销魂。小语泥人矜旖旎，遐思摇梦共殷勤，兰花院落几晨昏。"
"浣溪沙 其二","清末近现代初","袁克文","一瞥冰花散九衢，夜深深地转轻车，骄寒薄醉泥欢娱。娇睇初迎停月佩，柔香微握近霞裾，京华如此独怜渠。"
"浣溪沙 其三","清末近现代初","袁克文","十二银屏引漏长，流苏深镜枕函香，眉痕鬓影几回量。骤雨吹回眠未隐，遥风拂过梦都凉，拥衾无那夜中央。"
"薄倖","清末近现代初","袁克文","淡星窥户。更的皪、沈月飞露。绕画阁、枝横草叠，付与海天空雾。正断肠、听彻琼箫，珠帏玉镜何处记？鸭鼎香温，鸳屏影颤，弹指春归欢去。更迤逦、重阳近，依旧是、一年轻度。几回看钩褪，朱帘纱落，碧棂都被西风误。有嫦娥妒。到秋深梦冷，巫山十二云无路。閒未了，还向花庭凝伫。"
"桃源忆故人 次梅真见寄韵","清末近现代初","袁克文","飞回只似风中絮，又被游丝萦住。多少欢尘愁缕，不减销魂句。莺声迤逦催归去，两地一般情绪。试遣东君传语，待与迟更曙。"
"疏影 题卞赛印次愚公韵","清末近现代初","袁克文","千秋一物，便香残脂腻，初褪温泽。鼓罢桐徽，兰影轻挥，曾传画角颜色。柔枝袅娜冰花争，试认取、朱丝纤侧。恁板桥、旧院风流，付与玉箸钤出。凄说珠帏玉几，美人笑未彻，山已埋骨。坠印空圆，系壁长淹，锦树荒寒谁识？黄絁绿绮都消歇，算只有、寸痕留得。任万千、海变桑沈，不减怨浸愁渍。"
"齐天乐 荣德山","清末近现代初","赵熙","是谁锯下苍龙角，晴空一坪秋广。万古无风，小池不涸，青入四禅天上。鳞原一掌。指贴地婆城，药膏圆样。影落东南，天台四万八千丈。唐年祠庙尚在，薛碑今蚀尽，苔翠无恙。州以山名，砦犹宋建，老去希夷安往。洪荒坐想。定绝岛孤撑，海浮千嶂。倘扣玻璃，日球空外响。"
"侧犯 登华阳山","清末近现代初","赵熙","翠阴四月，入山十里春秧净。樵径。引一线松风到山顶。遥天沆瀣色，冷日玻璃性。端正。合唤作荣州主人影。山名近古，想是南齐定。如梦醒。算兴亡、荒县辟灵境。涧石生花，水禽过岭。风韵。绿得玉娥妆靓。"
"水龙吟 浴佛日佛崖作","清末近现代初","赵熙","望中天半庄严，嘉州定落荣州后。大哉僧力，自元丰始，迄工元祐。玉斧修云，金容满月，华鲸夜吼。恨青山不语，道君时事，断碑字、苍苔锈。台上放翁载酒。问如来、梵天谁救。支那小影，铜仙泪落，咸阳月瘦。十六丈身，一千年事，黄梅雨候。秪红裙袅袅，榴花一色，拜龙华寿。"
"壶中天 此君轩","清末近现代初","赵熙","清风万个，占一城高处，宋时僧屋。解借此君名此地，便卜此僧非俗。茗砌延秋，风廊响月，苔色琴弦绿。涪翁往矣，禅房香剩花木。有弟时到轩中，虚心直节，合抱琅玕宿。自列党人碑上状，成就一家清福。绝代欧苏，片时章蔡，断送神宗录。翠云三亩，荣州第一修竹。"
"浪淘沙  感赋二首 其一","清末近现代初","朱青长","念载别京华，只艇还家。江州衣泪在琵琶，流落燕山无别事，只为杨花。歌馆作生涯，偏著逢他。楚山云雨汉朝霞，化作妙音花胜佛，一点无差。"
"浪淘沙  感赋二首 其二","清末近现代初","朱青长","箫管小流连，人在歌天。红腰分队斗婵娟，独有翩跹情态好，偏得人怜。无事作纠缠，戏鼓词笺。珠喉改字更清圆，我是旗亭王少伯，休说屯田。"
"卜算子  惆怅词四首 其一","清末近现代初","朱青长","水外有人家，家在花深处。明月纤纤上小楼，不定今宵去。去了不相逢，归却仍无绪。未审来宵月上楼，能否重相遇。"
"卜算子  惆怅词四首 其二","清末近现代初","朱青长","花外两层楼，楼下重帘密。行到帘前不见人，眼泪轻轻滴。不是爱相思，只是深相忆。早料而今没下场，何苦来相识。"
"卜算子  惆怅词四首 其三","清末近现代初","朱青长","衣带尚留愁，绿水鸳鸯绮。长说侬心硬过他，那个还如你。秦殿沈郎归，吴苑西施死。偏是情根死不休，高挂心儿里。"
"卜算子  惆怅词四首 其四","清末近现代初","朱青长","一日似三秋，日短还无碍。惟有梅天暑月长，偿尽相思债。红雨断肠花，绿柳销魂带。不是天公要我愁，是我愁无奈。"
"念奴娇  忆李姬","清末近现代初","朱青长","锦江重到，访孤坟荒草，模糊村路。溪上人家依旧是，杨柳河桥门户。一树缨花，三间茅屋，那日同伊去。只今寻问，十年成了今古。空见乱冢累累，寒烟羃羃，此恨无天补。应记当时伤心泪，酸裹著断人肠语。算到今朝，玉环绕指，是那家儿女。情天浩大，许君重證鸳谱。"
"满江红三首 其一","清末近现代初","朱青长","更有何人，同我去，黄楼吹笛。江山好，群儿狼狈，变成今夕。燕子不知亡国恨，乌衣巷口还相识。要画船双桨载双娥，泪双滴。天下事，南同北，金鼓碎，烽烟灭。只鬼坟青草，虎狼三只。国事都交杨素手，长江流尽英雄血。问人间可有好男儿，来平贼。"
"满江红三首 其二","清末近现代初","朱青长","甚处青山，埋得了，拄天顽骨。空自笑，少年磨剑，酒天歌窟。干戈方起陈吴死，旌旗四展蛟龙悚。棹归船勉强作高人，依花木。新来事，诗一束，今古恨，无从述。剩凄凄几点，秣陵山绿。天海都教悬拍卖，乾坤只许吞声哭。定何时倒峡涤长江，去亭毒。"
"满江红三首 其三","清末近现代初","朱青长","锦水留人，几七载，要侬何用。还猛省，屠龙赤手，少年时梦。眸花错认奇男子，掀天一举神州动。付儿曹收拾入诗囊，腥涎重。天下事，工操纵，民生苦，愁无缝。得几腔牛走，犬牙交控。蒋帝钟山埋断石，孙娘海上装番㢅。写新词付与少娥看，吾从众。"
"七娘子","清末近现代初","朱青长","花间旧梦无寻处，被年年，雨打风吹去。玉水秦淮，歌天申浦，断魂分手江南路。江湖载酒归来暮，苦铁肠，难贮鸳鸯语。恨云罗，沾衣花露，负他千种深情绪。"
"七娘子","清末近现代初","朱青长","青年几笔风流帐，古北平，记得深深巷。拥鼻酸吟，捋髭遐想，柳丝花径朝朝往。而今锦水成闲放，遇好春，争打寻芳桨。湖守先归，佳人无恙，绣诗衫子成冤枉。"
"清平乐二首 其一","清末近现代初","朱青长","上春花市，燕燕莺莺语。红粉素腰何处女，柳色绣罗裙子。买花不惜金钱，汉皋洛浦神仙。看看行归花径，深深垂下珠帘。"
"清平乐二首 其二","清末近现代初","朱青长","阴堤浓柳，留得双鸾友。正是杏花开过后，又与个人相凑。销魂解语蛾眉，断魂不语心期。问得他家门巷，惹人千种相思。"
"卖花声","清末近现代初","朱青长","争战在长江，江水茫茫。英雄粉骨换兴亡，不问曹刘孙仲子，死葬何方。留得姓名香，只有渔郎。富春千载属严光，一领蓑衣青草做，压倒萧王。"
"河满子","清末近现代初","朱青长","放却韶光百五也，添几卷新诗。诗里几多幽恨，夜窗唯有灯知。知我为谁憔悴，不知悴到何时。是假是真是梦，梦中曾见伊谁。只改情天成恨海，声声都恨来迟。到是不来还好，宵来梦见还思。"
"金缕曲  示菜佣，菜佣即井研老名士龚熙台先生也，于此浊世，一无所过问，与余同志因制此见赠","清末近现代初","朱青长","自幽州分路。荷一肩，风风雨雨，几时归去。去不多时人便老，还是无头没绪。自买青门瓜圃。我辈生涯无厚薄，只朝朝要米三升煮。无所慕，无所苦。京华旧梦轻如雾。双眸中，金銮野草，几邱坟墓。两院宫花红血滴，污了漳台冷土。并不见，西陵歌舞。锦水联诗天胆大，仅模糊两句兴亡语。谈往事，最清楚。"
"貂裘换酒  读王小云先生词剩","清末近现代初","朱青长","大竹王郎逝。近百年中，茫茫曲海，竟无才子。在古髯苏同太白，都解移宫换徵。读盂蜀，摩诃池语。一点月醉人心事。太无聊，竞有兴亡事。王不足，可名士。元明二代蜂腰细，得燕台，撑天险语，断虹奇气。尽著科名磨到底，剩有残笺几纸。幸早刻，传之千祀。近日百川朝玉海，大收降，衣甲齐熊耳。无可语，语词鬼。"
"酹江月  用渔隐调","清末近现代初","朱青长","怒涛东卷，问其中，能有多少英雄。画鼓楼船，终不保，石头歌管昊宫。断壁呵风，孤舟荡月，佳景古今同。江山如画，一盘交与衰翁。凭我片席淩空。买鱼商酒，摇桨入空濛。钓笠生涯波浪阔，放歌人在云中。醉共鸥眠，醒随潮去，无意问蛟龙。太阿如雪，去腰闲插船蓬。"
"明月满扬州 寄书","清末近现代初","朱青长","心事密于茧，牵起万重思。连蜷易生易断，蚕老不成丝。吐出编成锦字，付与长江九折，鱼腹去何迟。此意古人有，今竟见于兹。厚堆愁，浓抹泪，八行诗。掩头藏尾，生防深意别人知。顺著璇图还曲，笑展红笺还哭，哭了算归期。冬尽不归去，翻说待花时。"
"明月满扬州  问远","清末近现代初","朱青长","天末几重树，依约袅微烟。烟头远连雨尾，遮著外江船。载了几多愁去，载了许多人去，不见一舟还。君住在何处，当莫是长干。去年书，前日信，莫相奸。浮萍柳絮，和风和蝶搅成团。来也不成来意，去也不多时候，人在有无间。除是天上月，或可照君颜。"
"如此江山","清末近现代初","朱青长","燕云撒手南归晚，空江自摇诗舫。大海蛟风，春吴凤竹，醉死紫髯花项。乾坤事小，但煮酒来斟，点歌来唱。踏遍东南，拄天豪气比前壮。新来无用，笑我风流年少客，而今莽撞。三海新宫，千鸾玉座，更较渐台冤枉。花车一辆。任星将云官，买山来葬。可惜閒人，话奇终不讲。"
"买陂塘 泉下故人万慎子之季郎厚之来访","清末近现代初","朱青长","别沱江十多年了，孤鸿飞落云尾。同来铁汉能多少，莫问酒醒人醉。游子泪。我已挥完，不定归欤未。恨选梦羁人，拓村才子，齐化秋坟鬼。兴亡事，东倒西偏没味。乾坤殊觉零碎。还斋老笔依然健，唯有夜来难睡。新战垒。当待我鞭鼍，飞过蓬莱水。雄心难已。问杀虎青年，屠龙壮士，何日共昂去。"
"渔家傲","清末近现代初","朱青长","新裹閒愁千万迭，和诗寄与江南北。渺渺秋风生水国，烟雨隔，瓜洲渔火钟山色。夜半仰空眸子裂，倾杯自暖诗肠窄。唯有纱窗窗外月，今宵他有些明白。"
"蝶恋花","清末近现代初","朱青长","三月韶光将过半，颇触衰眸，掩映红云霰。一阵东风吹柳软，珠帘绣闼深深见。归去夕阳天未晚，鸟唤春归，我爱春光短。短是今年来岁远，尊前且觅残花看。"
"青玉案  偶用元裕之略谱","清末近现代初","朱青长","穷酸措大乾坤小，看够兴亡了。两轴兴亡诗酒料，金鳌玉蝀，风吟雨咽，弄得天顽老。而今十载蓉江道，百岁还家还觉早。打叠茶邱开酒窖，杜桐春水，江楼明月，都算同昂好。"
"玉漏迟  题元裕之乐府","清末近现代初","朱青长","浙江人已杳，高风却似，寒林孤鸟。沉没词坛，斗米微官潦倒。不要征西石碣，固得与辛苏同调。遭客笑，清才史馆，够他舒啸。无扰，别墅嵩阴，共涧石烟霞，老了还小。千载浮名，绝不让交谁了。几点苍山古画，剩冷冷残阳斜照。人莫晓，乱世苦心家少。"
"点绛唇","清末近现代初","朱青长","寒食年年，自焚诗哭秋坟鬼。小溪流水，多是眸中泪。不敢言功，只怕难辞罪。金堤溃，大遭焚毁，没甚英雄味。"
"清平乐 梦中见小孤山","清末近现代初","朱青长","青溪神女，别我多年矣。突地峨妆来梦里，梦在吴头楚尾。亭亭玉杵腰纤，相思相恨绵绵。今夕仙云来只，与君一别多年。"
"定风波","清末近现代初","朱青长","久借他乡作故乡，同诗同酒做商量。思向峨眉分尺地，留意，开窗昂首话云将。可惜眉山三父子，已死，只今还在在文章。天下已无人可说，零落，千年名福更谁当。"
"湘月","清末近现代初","朱青长","求花锦窟，整年年，身住愁堆儿里。鸥社白头三两辈，一半秋坟诗鬼。倦网渔归，还林鸦密，渺渺寒江水。高冠吟啸，许多孤冷风味。谁问玉海千寻，金山万迭，裹著兴亡泪。野草闲花铜马帝，辜负屠龙前辈。短发疏疏，残星粒粒，落月穿春尾。一竿归去，去钓镜湖秋雨。"
"贺新凉 送春","清末近现代初","朱青长","咄咄春归早，算清明，翻春两度，比前多了。铁管孤窗研冷月，怎的留春一杪。才算得，回天才调。风自颠狂花自落，留他不及由他好。莺再语，春重到。衰翁往日仍年少，被花风千番万次，把人吹老。满腹牢骚千滴泪，都化跹奇词料。也胜过，英雄多少。天下可儿无几粒，当繁红过眼沾芳草。管他甚，扰清觉。"
"桂枝香  金陵怀古二首 其一","清末近现代初","朱青长","江山一角，笑琐琐六朝，后庭花落。两水环城如画，已无宫阙。渡江五马成龙后，守衰残，紫金山薄。八牛云起中原，鞭马北驱胡貉。到今日笙歌沸地，可认得秦淮，女墙来月。唯有鸟衣燕子，向人低说。旧家王谢陈宫女，化寒烟野花如雪。不堪凭吊，一场春梦，未眠先觉。"
"桂枝香  金陵怀古二首 其二","清末近现代初","朱青长","江流不尽，甚雨打风吹，扫英雄兴。六代繁华宫阙，不曾留影。渡江一堑分天下，让燕云与旁人领。古人已死，今人龙虎，恨何能忍。念曩日听歌夜醒，自磨薄青蛇，为侬销恨。当代英雄无几，共来拼命。凤阳龙死长江冷，苦王孙漂泊无定。何时归去，瓣香匹马，再安陵寝。"
"四犯剪梅花  赠北宾","清末近现代初","朱青长","久不相逢，是同谁并驾著天风至。满鬓黄尘，到梁州何事。诗朋半死，共君话，泪流如雨。杀虎雄关，屠鲸沧海，数翁而已。英雄萁灰豆泣，剩江东渭北，几家游子。拼死刀丛，作干戈儿戏。行踪太滞，肯湖上，教箫评妓。吾与君，偕名山僻处，去寻僧寺。"
"太平欢  国事有感而作","清末近现代初","朱青长","百年心事，在大沽沧海，沪淞明月。诗侣东归，久不践锦官鸥约。消海狂言，制龙神咒，羞对群儿说。闲中无事，吴钩细细磨薄。遥问水底鱼龙，得几寸腥波，同天量阔。可有鼍梁，载老子东去，捉波心月。祭鳄新诗，分鳌閒话，是我烟波生活。踏空飞去，同行自有孤鹤。"
"摸鱼儿  怀人","清末近现代初","朱青长","走天涯，楚江淮甸，经年都没人问。一宵能做多回梦，休待梦残人醒。春易尽，偏不著，断鸿离燕通声信。此情难忍，是恼我太深，抛伊太久，温婉变成恨。吴江外，今夕霜风正冷。雨灯剔断红晕。龙香凤嘴平分久，休把愁妆重整。留玉镜，只照我时多，共照终无分。蜀山云暝，欲写断肠书，千山万水，没地寻踪影。"
"蝶恋花","清末近现代初","朱青长","一种心情人不会，花要长开，酒要长长醉。天不与侬消遣地，锦官城窄锦江细。冷月笼云风乱起，触动豪情，流下英雄泪。小小神州三万里，年年岁岁闲淘气。"
"渔家傲","清末近现代初","朱青长","铁骨奇男禁得冷，寒冬已过春风醒。水溢岷江游兴紧，行期稳，江神开著夔门等。踏遍荆扬还越岭，清淮凿口通无定。笑斫扶桑闲煮茗，人不信，老来拗转乾坤柄。"
"青玉案","清末近现代初","朱青长","青门不许英雄住，要将我行行何许。半壁漏天谁与补，夔门剑阁，东吴西楚，总是关心处。前朝几点消寒雨，留得梅花红半树。旅馆沉思无一语，灯光如月，酒尊如海，双眼明如炬。"
"桂枝香 月下","清末近现代初","朱青长","长空皓魄，可照见乾坤，有些污秽。万里江山如画，倒悬金背。三朝七姓凋残后，几堆坟，英雄零碎。斗杓南指，六诸侯外，突横天鬼。恨当日龙头鼠尾，费十部旌旗，一身惭愧。国是追谈到此，眼中流泪。琼楼玉宇宵寒重，怕吴刚未眠先醉。扫清苍壁，素娥应笑，碧天如水。"
"桂枝香 金陵怀古","清末近现代初","朱青长","凭高一览，看走海长江，自成天堑。千古英雄拼死，自相涂炭。兴亡尽在斜阳里，葬西风，谁先谁晚。爝火星传，鸣笳月渡，付与何人管。我来此题诗放胆，听楼上箫声，夜深才断。千载奇儿无几，不胜悲感。六朝歌哭秋坟鬼，化寒烟有谁听见。月笼淮水，水边江令，绮魂飞散。"
"齐天乐 乾龙洞","清末近现代初","赵熙","乱山青出荣州界，界边水流穿洞。石乳含秋，云胎化碧，苔色六朝梁栋。人天万种。定结自洪荒，海潮吹冻。想见龙蟠，爪痕深入翠岩缝。诗人从古不到，晋时獠据了，还问唐宋。灵境多年，老樵探路，说有阴河水涌。西边一孔。便缒火无光，红珠似瓮。怕是骊宫，角根银柱耸。"
"迈陂塘 宋坝","清末近现代初","赵熙","出春城、秧歌几日，芳原一绿如剪。四山围作棋枰样，阁阁鸣蛙不断。塍一线，袅百亩衡从，树小荫如伞。吴装短卷。看人影鸦锄，车声龙骨，物外散鸡犬。谋生贱。五十归田未晚。学耕空守枯砚。倾家难买柴车住，头白王尼谁伴。君不见。自晋后渔郎，几见桃花岸。游民在眼。坐豆叶村边，稻花风外，黄送夕阳远。"
"木兰花慢 虎洞","清末近现代初","赵熙","古来荒可想，只城角，似岩乡。入石户深深，云阿寂寂，玉溜锵锵。洪荒。自融气母，想风吹、一泡裂崖冈。留作菟裘佳处，六时心地清凉。焚香。小步禅堂。消夏气、领秋光。叹碧玉壶中，黄斑径里，此亦沧桑。苍茫。放翁著句，甚无人，镌字绿苔旁。不用飞霞题壁，我生已似云将。"
"台城路 涅槃楼","清末近现代初","赵熙","眼前了了无生法，君看此楼深处。苦海元乾，禅天不坏，去路依然来路。新蝉自语。坐万绿阴中，早凉高树。枯蜕无声，不知人世有风露。香台微雨乍歇，客来拚痛饮，休更心苦。人各一回，劫凡千变，我亦恒河小住。江干战鼓。甚造出虫沙，渐台郿坞。世外金容，翠岩天万古。"
"贺新凉 九霄顶，北山第一高处","清末近现代初","赵熙","一朵荣州翠。是人閒、埃风净处，万年秋气。大势山形雄西北，乱阜镵天无次。似大海、鲸牙千队。盲左腐迁传战纪，纵文澜、百怪浑如此。松风响，天鹅翅。高台合向峰尖起。坐台中、呼来皓月，问开天事。一臂苍苍陵州界，横绝铁山围地。铁山下、拥斯茫水。晋代蛮荒诸葛迹，洒长空、不尽神州泪。阵云在，江声里。"
"水龙吟 龙洞，唐开化寺也","清末近现代初","赵熙","一山蟠作狮身，就中笠子天光小。洞当凹处，海涛常响，法云难扫。断溜生苔，疏风替扇，客同秋到。想有唐人住，其名曰伋，空巢结、金光草。南渡那堪重道。认摩崖、荒烟落照。当时名士，新亭泪落，旭阳天老。树倒栖禽，钟清唤月，依然古庙。听酒边人语，佛狸当死，匣中龙啸。"
"红情 凤仙","清末近现代初","赵熙","红儿欲活，是蕊珠内史，托生丹穴。对对明妆，和就猩猩守宫血。一片霞痕正午，浓绿衬、朱栏千叶。商画稿、配入香风，金粉玉胡蝶。花国。又端节。正唾绒碧窗，酒潮新发。玻璃指甲，染上麻姑更娇绝。却笑生来性急，小红豆、一房秋裂。好夜夜秦楼里，玉箫唤月。"
"声声慢 荷池清晓","清末近现代初","赵熙","睡红乍洗，凉翠新装，清晨出浴华池。露影含娇，无人故作风欹。将开未开更好，幻巫山、嫩到瑶姬。纤鳞动，把铜华皱了，片片胭脂。半世曾看太液，记殿头红日，花外黄旗。各认前生，个中心苦怜伊。清墩一条波路，说君恩、西海为期。吟未已，叶田田、飞下鹭鸶。"
"台城路 蛇衣，端午翌日作","清末近现代初","赵熙","知非药店飞龙骨，苔边委衣横地。薄片冰花，碎光云母，蜕处可胜憔悴。馀腥未洗，看点点斑斑，草根攒蚁。苦盼长春，那知微命竟如此。拦腰分下一剑，酒阑经大泽，逃得刘季。添足求工，残鳞换世，身价今轻于纸。焚灰化水，怎医遍金疮，虫沙万队。蛇子蛇孙，祖龙新秽史。"
"木兰花慢 寄休庵","清末近现代初","赵熙","散仙羊市宅，绿槐影，闭柴关。自消夏其中，竹山竹屋，花外花间。谁弹。半塘旧调，笑沙哥、油碧引东川。生就方城旧尉，嘉名天付金荃。乡园。何日归年。罗带水、玉簪山。买茅屋三间。杉湖一角，先坐无钱。人传。祖龙已死，愿苍天无鹿逐中原。世局那知魏晋，禅心自定风幡。"
"壶中天 其一 壶庵师自题六十七岁小像，次韵","清末近现代初","赵熙","杜陵风貌。令半生无著，只缘诗好。一枕官身前世梦，鸡唱汝南天晓。石笋书香，花潭笠影，水换蓬莱岛。功名苍狗，山中自种瑶草。便儗石恪维摩，一龛端坐，洗钵祗园保。我是僧雏曾指月，也到恒河边老。肝胆向谁，须眉无恙，华顶归云少。河清人寿，不言心下了了。"
"壶中天 其二 镜香亭","清末近现代初","赵熙","镜中花貌。尽红红白白，张家好好。四面凉云风皱酒，心在玉壶天晓。借竹为墙，呼山入郭，秋沁瑶华岛。蜻蜓款款，游鱼唼唼芳草。亭子宛似湖心，放翁诗境，坏砌苔痕饱。七百馀年留一舸，多少闹红遗老。南泊寻香，西湖饮渌，梦影三生少。茫茫万事，知非我辈能了。"
"壶中天 其三 沈巡抚遗相","清末近现代初","赵熙","故侯遗貌。记锦城秋集，月圆花好。自别成绵龙茂道，明发碧鸡春晓。节钺三边，人天万古，客散田横岛。招魂湘水，五年墓已荒草。春夜黄浦潮声，相逢一叹，晚饭吴羹饱。梦里空花秋后叶，年少周郎俱老。鲸海重波，鹓雏两地，白雁音书少。交情昆季，也应来世难了。"
"摸鱼子 风琴，和约叟韵","清末近现代初","赵熙","弄星星、一奁哀玉，未须雅管同调。七音鳞次钢弦细，空处自含天巧。清了了。看错落春葱，雪点飞鸿爪。夷歌曲肖。动一颗樱桃，千丝琥珀，低按峡猿啸。何戡老。曾拊开元一操。云和月中斜抱。生儿近学鲜卑语，旧日龟兹人少。孤凤噪。似细语娇狞，柳态蛮腰好。天风袅袅。配画箧梨园，电灯如月，钟打壁间早。"
"声声慢 雨","清末近现代初","赵熙","鸦翻落日，电笑群山，热风传响高槐。作势翻停，一灯蚊乱萧斋。云垂九天如墨，入三更、星豆齐筛。檐溜决，似马陵箭发，鳖子潮来。万事须臾过眼，听柝声在水，波路平街。屋漏无乾，移书百费安排。阿香驾涛又作，料村田、秧翠成堆。人倦矣、梦醒时，凉月照阶。"
"百字令 石门，是胡节悯乡居路","清末近现代初","赵熙","石头城破，任青天坠了，一拳撑住。入地高皇肌未冷，忍喷燕山尘土。烙铁横烧，皮囊四裂，十族齐声去。犬羊崩角，斑然一只黄虎。莫论忠字横心，即关师友，义亦同终古。冯道褚渊宁有血，厕里落花红腐。一县乡山，双门石窦，此地东川路。十三陵上，夕阳人砍烟树。"
"金缕曲 寄约叟","清末近现代初","赵熙","心字银灰热。算而今、麝脐捣尽，博山尘灭。同是玉皇香案史，比向明珠似月。一颗颗、罗襦亲结。往日宫莺随春去，柳阴浓、移弄章台舌。残花片，万胡蝶。飞霜白了前朝发。五年来、虫沙染遍，几番红血。君坐蜀山无归路，我亦虽归犹客。总一例、草閒偷活。扇底清尊秋又近，唱瑶华、忍负青荷叶。开元梦，霓裳拍。"
"惜红衣 红练","清末近现代初","赵熙","凤尾翩跹，鸦头䍡?，乍拳新竹。竟体深红，无端入丛绿。缃桃浸水，应昨夜、瑶池新浴。哀玉。清脆一声，引金蝉秋曲。黄筌小幅。生自罗浮，山丹不同族。榴开似火，艳色斗三伏。可惜桐花凤去，半世耐君幽独。有赤心人在，莫惹西台痛哭。"
"祝英台近 白练","清末近现代初","赵熙","剪霜蕤，拖绵绶，丛竹作清哢。俊影分明，飞处绿阴动。怪它年少羊欣，翩翩裙褶，好风韵、一时名重。坐香宋。怜卿一色冰翎，多应玉鸾种。度叶穿枝，凉透雪衣梦。有人粉絮奁边，素馨花外，约今夜、沈郎骑凤。"
"凤凰阁 蝙蝠","清末近现代初","赵熙","寄人檐下，才到黄昏便出。秋蚊浓处绣窗黑。弄影斜捎一瞥，一巢红日。笑一世、如何见得。万松崖洞，千岁如鸦翅白。明砂还扫饷仙客。春入香奁百福，团团双翼。问鸟鼠，谁家一脉。"
"红娘子 红蜻蜓","清末近现代初","赵熙","生小珊瑚质。倩影娇憨极。已去还来，欲飞犹住，茜裙人侧。倚身裁、款款不禁风，借榴花装饰。画出轻无力。巧托霞绡色。赤凤身轻，红鸾样小，夕阳如织。惹邻娃、认作绛河仙，问丹砂消息。"
"眼儿媚 道旁树","清末近现代初","赵熙","萧然风叶古时春。来往阅行人。垂瘿在颈，当年老马，磨痒瘢痕。空心藓隙留蛇路，颓石倚山神。黄茅店子，依然渡口，无恙花身。"
"菩萨蛮  其一 纪别","清末近现代初","杨圻","香衾重迭春云热，梨花澹澹团香雪。烧烛不成眠，吹笳风月天。玉屏灯影薄，云髻颓香膊。帘外起东风，残莺啼落红。"
"菩萨蛮  其二 纪别","清末近现代初","杨圻","凤凰弦上闻愁语，酴醾风里酴醾雨。含泪出离筵，蓬松云两肩。夜寒深闭合，沁透鸳衾薄。南浦五更潮，锦帆风正高。"
"菩萨蛮  其三 纪别","清末近现代初","杨圻","玉箫吹碎梨花梦，晓风残月郎珍重。相送过栏杆，小山花雨寒。黄鸥枝上语，语语关情绪。楼上正相思，江风吹柳丝。"
"菩萨蛮  其四 纪别","清末近现代初","杨圻","鸳鸯瓦上霜华泻，梦魂悄近西廊下。红烛水晶帘，玉人对雨眠。相逢惊又间，直为啼红损。疑是梦中逢，梦中知梦中。"
"菩萨蛮  其五 纪别","清末近现代初","杨圻","碧芜狼藉春烟薄，蜻蜓轻蹴秋千索。人影柳丝扶，画桥红雨疏。别来春已半，消息江帆断。独自倚雕栏，夕阳千万山。"
"菩萨蛮  其六 纪别","清末近现代初","杨圻","海棠结束红星小，博山烟涩香灯悄。风起暗花飞，开门宝马嘶。梦长春夜短。翠被熏香暖。门外草连空，乱山残月中。"
"清平乐  春别","清末近现代初","杨圻","最无凭据，相忆销魂处。青琐裁衣深夜语，一树梨花疏雨。天涯芳草初酣，客中送客何堪。帘外一天春水，杜鹃声里江南。"
"浣溪沙","清末近现代初","杨圻","烟外江楼漏点残，黄昏风里倚栏干，一庭春雪小窗寒。愁梦欲归金谷去，胡笳低绕玉门还，梅花流水月中看。"
"长相思  闺思","清末近现代初","杨圻","月又弯，人未还，无限离情强自瞒，自瞒终是难。太无端，不堪看，金锁门儿一半关，落花风正寒。"
"相见欢","清末近现代初","杨圻","落花如梦悠悠，逐春流，无限斜阳淡淡下红楼。江南地，长安事，莫回头，又是去年时节去年愁。"
"浣溪沙  乙未偕道清避暑竹西","清末近现代初","杨圻","池上云凉午梦消，起来疏雨打花梢，绿阴深处赤栏桥。水榭香流红藕乱，长廊风约画帘高，玉人清昼坐吹箫。"
"临江仙","清末近现代初","杨圻","最爱笙歌都散了，云房风榭凉生。小窗秋水月华清，悠悠流影，琼户启无声。王气销沉烟月好，等閒未解伤情。石头城下已三更，独眠人起，闲坐到天明。"
"江南好  青溪秋思","清末近现代初","杨圻","萧萧也，风起更潮生。独宿江城闻雁过，数星镫火暗金陵，秋笛雨中听。"
"临江仙  忆金陵示慵庵","清末近现代初","杨圻","山外春江潮欲涨，可堪酒后心怀。落红凄恻下庭阶，五更流水，和梦绕天涯。春去偏从人去后，离情愁对苍苔。桃花细雨暗秦淮，閒人不管，镫火上楼台。"
"桂殿秋  春昼","清末近现代初","杨圻","春昼静，困无聊，鞓红雨暖日轮高。轻抬皓腕撩云鬓，微润朱唇就玉箫。"
"琴调相思引","清末近现代初","杨圻","画烛烟明照露丛，金铃断续起东风。落花满地，闲坐月明中。一为多情留后约，未曾成恨已前踪。笙歌散了，直是五更钟。"
"眼儿媚  感春","清末近现代初","杨圻","栏干六曲闭闲门，沈水鸭炉温。梨花细雨，桃花斜月，又是黄昏。江南旧事休重间，旧事不堪论。青山向背，黄莺断续，销尽春魂。"
"虞美人  将渡江南别扬州诸友","清末近现代初","杨圻","江山冷落今犹在，往事千秋改。鸡台春去最关情，残月落花时候听流莺。小楼寒拥银釭坐，独院愁深锁。安排柔橹送王孙，明日桃花流水满江城。"
"鹧鸪天  己亥三月别曾舍人","清末近现代初","杨圻","才退春寒已暮春，满川烟草送王孙。别时还是相逢处，玉笛吹残酒尚温。吹玉笛，不堪闻，桃花流水绕孤村。何堪斜日青山晚，杜宇声中人闭门。"
"临江仙  怨意","清末近现代初","杨圻","飞絮游丝无定意，芳菲欲问无由。吹箫人在小红楼，珠帘玉砌，满眼是春愁。雨后风前怜别夜，一床闲梦悠悠。桃花春水下扬州，江南江北，还在海西头。"
"虞美人 乙未八月偕道清泛游西湖曲院间波清露冷红藕已稀昼船荡月残荷三两麦小云团赏之","清末近现代初","杨圻","玉入睡起愁何在，只觉流光改。江莲开尽野塘中，冷露无声暗里泣秋红。捲帘烧烛船来去，香满西湖雨。月明如水浸云房，何处冰肌玉骨自清凉。"
"临江仙  己亥自江南归京邸","清末近现代初","杨圻","波闇管弦犹急，山寒帘幕轻垂。去年江岸醉扶归，烧镫红萼里，雨雪满幽枝。人去春归花满，人归春去花稀。更番惆怅有谁知，月明银烛暗，酒力欲消时。"
"眼儿媚 庚子清明李夫人道清亡三十六日矣为招魂于西郊山明草媚游人如云封景思人怆然涕下","清末近现代初","杨圻","日暖风和春草生，何处不伤情。前朝上巳，昨宵寒食，今日清明。断肠往事何堪说，回首百无凭。斜阳无影，落花无力，飞絮无声。"
"青玉案  五月十五夜遣悲","清末近现代初","杨圻","玉阶露响芭蕉叶，听点点声凄切。地下多情愁共绝，早应知我，小红桥畔，独叹黄昏月。销魂真个魂销歇，梦里相逢更相说。不怨长离悲独活，伤心只有，新愁旧恨，零落难收拾。"
"醉太平","清末近现代初","杨圻","欢成恨成，钟情薄情，算来都是飘零，真不分不明。酒醒梦醒，风声雨声，一更听到三更，又四更五更。"
"清平乐","清末近现代初","杨圻","酒浓寒薄，百计难推托。小院黄昏人寂寞，风起月明花落。开奁细把花钿，夜长直怎如年。零乱一床闲梦，吹来飘去如烟。"
"画堂春","清末近现代初","杨圻","算来一语最心惊，今生同死同生。八年说了万千声，一一应承。一一都成辜负，教侬若可为情。人间天上未分明，幽恨难平。"
"山花子  寒食","清末近现代初","杨圻","日暖重门闭不开，百花无力杜鹃哀。肠断艳阳天气尽，下楼台。芳草绿深关小院，梨花红薄盖闲阶。终日笙歌流水外，没人来。"
"虞美人  庚子中秋遣悲","清末近现代初","杨圻","碧梧明烛秋如画，风露潇潇下。小山金粟落闲阶，清月不知人恨又飞来。海南一握愁难尽，但愿来生准。博山炉冷夜如年，香死成灰灰死不成烟。"
"菩萨蛮  庚子感秋","清末近现代初","杨圻","胡笳微动西风起，凤城渺渺人千里。回首望长安，月明马上看。秦关寻夜驿，庄事还堪亿。凉雁下幽州，故宫花正秋。"
"忆江南  其一 宫门口","清末近现代初","杨圻","金铺静，露湿彩云寒。几点旌旃天际出，夜来明月满骊山。一雁过潼关。"
"忆江南  其二 宫门口","清末近现代初","杨圻","宫门口，流水杂松风。楼殿无人丹桂落，五更风里景阳钟。秋月满离宫。"
"破阵子  题霞客醉芍图照","清末近现代初","杨圻","芍药和人都醉，日长偏惹情思。窗里玉人春睡美，窗外莺啼惊梦时，起来花满枝。约住彩云三尺，围来绛雪参差。红粉不随春色老，帘卷风前花乱飞，销魂花不知。"
"醉花阴  石泉县宿十二岭","清末近现代初","杨圻","客舍桃花开似雪，一树东风急。疏雨过峰来，马上黄昏，山上莺啼月。思乡无奈归心切，况是经年别。何处最销魂，白露横空，梦冷春衾热。"
"贺新郎  马","清末近现代初","杨圻","共尔人间世，莽萧萧眼前空阔，悠悠天地。所向无人清愁满，未必相逢容易。算多少英雄老死，弹到琵琶边月暗，有孤鸿闲傍雕鞍起。浩荡事，凄凉思。河山一寸千行泪，猛回头玉关秋劲，金门春丽。踯躅生云幽燕远，谁把离愁远寄。叹此恨古今一例。黄竹歌残双成老，剩空窗风冷生瑶水。休怨抑，但牢记。"
"贺新凉  蓝桥图追悼","清末近现代初","杨圻","百事成今昔，竟沉沉黄泉碧落，断无踪迹。不忍思量今昔事，纵是思量何益。待真不思量怎得，莫道长河流不尽，便长河流尽愁难息。在天上，羡灵匹。画图省识难寻觅，虚飘飘蓝桥水散，彩云澹夕。人鬼零丁携手处，相顾都无人色。说不尽从前今日。但愿他生真可必，便今生死别休凄恻。誓沧海，无相失。"
"醉落魄  许昌晓发寄新妇霞客广陵时甲辰三月","清末近现代初","杨圻","者番真别，心头蘸上愁如结。画梁燕子和侬说，来日窗前，含泪坐红雪。江南拾翠芳菲节，小屏花睡香云热。五更风里流莺咽，马上关山，和梦拥残月。"
"蝶恋花","清末近现代初","杨圻","闲数飞花消永昼，人替花愁，花替人愁否。十里莺啼江岸柳，谁家院落春如酒。雨横风狂灯火后，独向深宵，含倦抛残绣。打个睡呵舒翠袖，轻抬玉腕交肩瘦。"
"谒金门  曾氏池夜起","清末近现代初","杨圻","香篝灭，睡起一天秋月。荷气暗飘清梦彻，隔江人怨别。独望长河愁绝，玉露金风吹骨。欲采芙蓉烟水阔，相思相见说。"
"蝶恋花  别意","清末近现代初","杨圻","蓦听黄莺呜翠柳，知道归期，误也今年又。开到酴醵春似酒，艳阳天气闲长昼。过了清明花似绣，花已开成，人已妆成否。妆罢凭栏飘翠袖，花儿怎及人消瘦。"
"西江月  春夜","清末近现代初","杨圻","醉里笙歌犹在，梦残江漏凄清。绿杨疏影子规声，酒醒更阑人静。楼下一庭斜月，照来珠箔飘灯。梨花院落不分明，风定落红未定。"
"临江仙","清末近现代初","杨圻","酒欲消时人欲散，新凉怕近雕栏。一天风皱碎云閒，满身帘影，秋月小廊寒。记得前年秋后别，今年又是秋残。别时容易见时难，如今思想，还是别时难。"
"念奴娇  万生园安南象化去伤而谏之时余将游南溟","清末近现代初","杨圻","家山何在，看紫云红树，炎方天隔。络绎明驼同饮恨，俯仰胡沙边色。榕岛春荒，椰洲水暖，远梦迷南国。千花百草，雕栏愁卧岑寂。花里鹦鹉凄凉，天涯相伴，踯躅犹相识。能说飘零身世事，同向空王台侧。上苑笙歌，长杨车骑，一晌人间别。南溟帆影，载回天上消息。"
"浣溪沙","清末近现代初","杨圻","宝鼎飘烟沉水温，南园旧事总销魂，艰难过得几黄昏。一树梅花明月地，玉楼人醉不开门，马蹄踏雪过前村。"
"临江仙　乙已偕新妇里居一春回忆乙未偕亡妇回里忽忽十年风景不殊人事有异矣","清末近现代初","杨圻","几树桃花飞尽，园林暗暗阴清。小窗风日快新晴。浅山浓绿水，万柳一声莺。自有春来愁到，何曾春去愁轻。十年前事暗伤情。青梅如豆小，无处觅残英。"
"八声甘州  金陵","清末近现代初","杨圻","听何人吹笛向秋天，酒酣上高楼。见霜林落叶，危城残照，江水寒流。槛外千帆过尽，名利几时休。百战江山在，往事悠悠。此地何来王气，算古今亡国，几度樵讴。枉十年金鼓，猿鸟动清愁。数湘淮中兴人物，话兴亡一二尚生留。青山外，满溪风雨，一个归舟。"
"齐天乐  秋雁","清末近现代初","杨圻","晚来塞雁横空去，天边几声凄恻。水乱蘋洲，沙翻蓼叙，都是异乡风色。无边萧瑟，听带起秋声，淮南江北。残月空林，行人一宿愁暗绝。年年此时浪迹，惯连营戍鼓，长城秋笛。一样天涯，何堪送尔，满地江湖风急。高楼寂寂，正酒醒残更，梦回江国。露冷灯昏，听胡笳怨拍。"
"唐多令  京口","清末近现代初","杨圻","杨柳暗江楼，年华如水流。十年前五月下扬州。还向江深吹玉笛，弄明月，不知愁。闲坐暗低头，今游思昔游。旧江山新恨悠悠。雁外一丝残照歇，更风雨打归舟。"
"沁园春  袅矶灵泽夫人庙题壁","清末近现代初","杨圻","一片江山，斜阳万里，眼底都收。看沙上潮平，扁舟来去，洲边树冷，庙貌常留。处处峰青，惊魂零乱，道是荆州是益州。珠帘外，恨长江终古、不肯西流。花冠玉佩悠悠，是望帝春心杜宇愁。叹思蜀衔悲，吞吴遗恨，英雄何在，战伐都休。峡里帆来，刘郎消息，白帝城边古木秋。谁凭吊，剩渔翁一个，坐钓矶头。"
"蝶恋花","清末近现代初","杨圻","过了清明春欲暮，日暖风寒，天也无情绪。浓睡觉来莺乱语，杏花深院人归去。一阵萧萧吹细雨，点滴声中，金鸭香浓炷。屏上春江多少路，销魂都在楼高处。"
"鹧鸪天 禅智寺本炀帝故宫在江都北五里幽花荒草基址略存癸卯重游广陵感赋","清末近现代初","杨圻","三月江南浪拍天，一滩疏雨打溪船。无言閒看杨花起，乱舞低飞过小川。斜日里，晚风前，薄寒中酒似当年。桃花春水无寻处，门外青山啼杜鹃。"
"相见欢","清末近现代初","杨圻","井梧瑟瑟微寒，入帘间，如此江城秋色不堪看。思旧梦，有谁共，倚雕栏，惟有五更残月照江山。"
"南柯子  重阳时客星洲游商人余卓凡山园","清末近现代初","杨圻","地向天边尽，人寻客里欢。山溪新菊未知寒，开到十分时节不堪看。雁外飘零久，樽前醒醉难。百蛮烟火夕云间，十度重阳风雨念家山。"
"青玉案  寄意","清末近现代初","杨圻","垂杨夹道飞尘妥，但宝马香车夥。幽径无人暗花锁。上山星月，下山灯火，挨得黄昏过。临歧踯躅真无那，真个销魂遮莫可。豆蔻花开红琐琐。捲帘独立，关窗闲坐，若个愁城大。"
"祝英台近","清末近现代初","杨圻","烛花明，锦幛暖，薄醉罢瑶席。说道春寒，今夜早将息。待侬唤了红儿，掌灯送去，怕门外黄昏天黑。流云碧，几点疏雨飘来，月斜落花湿。翠被香浓，禁得晓风急。如今流尽春江，载回愁梦，也都在断红南国。"
"八声甘州 己酉正月二十九梦得句「闲杀流莺外，雨榭风楼」是日为亡妇道清忌日日月如流忽忽十年矣倚甘州一阕","清末近现代初","杨圻","一回头往事总悠悠，闲来费追求。算眼穿肠断，花开花落，十度春休。故国春寒万里，昨夜五更头。闲杀流莺外，雨榭风楼。旧日潘郎踪迹，问人间消息，依旧飘流。只年年寒食，海上寄遥愁。正伤心单衣试酒，看铜街歌舞不知愁。家何在，怕听归去，又怕淹留。"
"贺新郎  题冯熙东邻巧笑图时同客南溟","清末近现代初","杨圻","红豆枝枝发，种相思年年南国，王孙采撷。月照西楼红袖冷，谁倚雕栏如雪。看楼外行云千叠。一曲箜篌公无渡，正画屏银烛怜轻别，曲终尽，怨难歇。才人生就相思骨，也明知花难解语，对花还说。绝域春归人又去，一例芳菲怨澈。算满眼风尘愁绝。红粉青衫知己感，为他人我亦能呜咽。坠欢事，谁收拾。"
"金缕曲 二月十八醉梦得句「楼外江山风月里小栏干消尽英雄泪」有触斯感为倚金缕曲","清末近现代初","杨圻","富贵非吾意，且由他飘飘身世，悠悠天地。自古清狂能饮酒，间甚人间閒事。拚十日登高大醉，楼外江山风月里。小栏干消尽英雄泪，烟柳恨，何时已。偶然掩卷闲凝睇，忽惊心莺花三月，风云万里。不合时宜休挂齿，微笑拂衣而起，都道是少年意气。别具清愁人不解，梦魂中醒也何曾睡。还咄咄，书空字。"
"高阳台  见燕时客南溟","清末近现代初","杨圻","日日愁风，朝朝看雨，画楼闲杀鸟衣。同是天涯，相逢总是依依。春潮夜打山根月，送帆樯海上人归。更凄迷，梦到深宫，露滴罘罳。隔年踪迹曾相识，况烟迷平陆，草入荒溪。欲待商量，如今是柳暗长堤。绿窗人语春眠觉，道江南处处花飞。莫搴帏，不见长安，一片斜晖。"
"声声慢  星洲白蔷薇盛开感赋","清末近现代初","杨圻","玉环风色，斜倚栏干，珊珊有恨无力。深径谁听，风雨夜来狼藉。上阶三两蝴蝶，悄无声飞过墙北。春去也，绿连天，墙外寻春无迹。万里深闺消息，任月底黄昏，碎阴欹侧。流水吴宫，闲梦暗伤南国。珠帘更垂绣户，付何人深寻细觅。算只有社燕去，相寄怨忆。"
"长亭怨慢  秋柳","清末近现代初","杨圻","最清楚长亭官道，十里西风，一鞭残照。容易天涯，来时南浦暗芳草。如今攀折，更一半霜推掉。黄到不成丝，能挂得斜阳多少。潦倒。记听莺筑馆，烟雨暗堤春老。妆楼梦断，正新雁一声过了。千万点马上关山，带残月开门行早。空写尽江潭，独自相思人杳。"
"南浦  梅花","清末近现代初","杨圻","梅花开了，倚雕栏相对酒初醒。几点小山寒翠，寂寂锁閒庭。翠被安排睡也，听玉龙吹澈怨江城。但如今不管，暗香阵阵，疏影更轻轻。斜月半明半暗，到窗前夜已过三更。故国空江残雪，归梦不胜情。为间水边风底，立黄昏几度冷清清。料一番消瘦，画楼如水点银镫。"
"六丑  己酉春感","清末近现代初","杨圻","总年年寒食，怎便是今年恨切。一声两声，无情是锦鴂，梦里啼彻。西北长安远，有时回首，但沧波空阔。残阳还向离宫没，水冷昆明，石鲸愁绝。如今辜负芳节，空花陂柳浪，遥恨天末。繁华都歇，有青娥细说。红杏还依旧，谁省识，夜来暗里花发。看枝枝弄影，五更风刮。明明是玉阶残月，终不似湖上春寒舞罢，捲帘红雪。芳菲事，都付摧折。怕断红流向人间去，更成呜咽。"
"水调歌头 庚戌之春回国两月默察天下将有事乃于六月携图书载妻子再游南溟所居曰海山房栊","清末近现代初","杨圻","大好佳山水，天外有人间。惜哉如此烟景，都付与谁看。自古诗人未到，一任峰青江碧，寂寞几千年。搔首向天间，我亦是诗仙。载妻孥，携书剑，到南天。故宫何处，人道范蠡五湖船。欲向海天长啸，又恐鱼龙都起，呼月出秋天。碧海凉风至，我醉欲清眠。"
"金缕曲  送孟龙从弟北行","清末近现代初","杨圻","不尽凄凉意，更那堪数峰荒翠，霜林如醉。送我归京曾几日，今又送君去矣。算人世别离而已。客去楼空千里目，正一江秋水斜阳底。摇落恨，空相对。年来我亦风云气。寄閒情金樽低酌，危栏孤倚。都道新丝容易买，脱手何从绣起。谁识得马周心事，自古英雄无长策，纵因人成事终非计。天下事，销魂耳。"
"贺新郎 题内子霞客晴雪楼台小照是照为乙未春间事行十年矣辛亥长夏题于南溟之万木山房","清末近现代初","杨圻","旧事堪弹指，看依然貂裘鹤氅，亭亭云水。白雪红梅春如海，雪色花光相媚，更人坐花边雪里。琪树瑶林黄昏月，照楼台白玉堆成地。似图画，画图似。而今彩笔侬须记，破清寒玉入睡觉，妆成扶起。青琐熏香开绣幕，银海数峰寒翠。人称是江南仙子。新嫁扬州何水部，算题诗索笑馀无事。卧游乐，动芳思。"
"浣溪沙","清末近现代初","杨圻","晓起梳妆清润天，一分风露二分烟，镜中眉妩见春山。独向朝阳开绣户，更依春水卷珠帘，晓池新放几枝莲。"
"长相思","清末近现代初","杨圻","星不明，月不明，暗里人来一点钟，苍苔深处行。来得成，去不成，城上醮楼打五更，花间春雨声。"
"水调歌头 辛亥中秋夕游海上望月他岛山楼有吹笛者清光满秋哀音动空际愀然生故国之思后十日束装归国","清末近现代初","杨圻","明月飞天水，苍莽海云间。长风吹送秋思，绝域夜如年。一片山河旧影，清簟疏帘深照，病骨觉新寒。故国七千里，肠断画楼前。叹清狂，吹玉笛，总堪怜。海天深处，今夕何夕念家山。旧日清光犹在，多少云房水殿，惊起不成眠。一夜人随月，扶梦上长安。"
"满江红 壬子二月初觉和暖韶华已过半矣绿肥红瘦春光奈何","清末近现代初","杨圻","乍暖轻寒，原来是清明时节。但一例繁华过了，便成消歇。盖地梨花幽巷晚，漫天新柳红楼月。最苦是恨极忆前欢，难收拾。年来事，心头切，人间恨，无时绝。道春残一半，花还堪折。莫惜芳菲留不住，明年暗祝空枝发。恐怕是未敢向人啼，背人说。"
"破阵子 辛亥回国避乱淞北人事变迁除夕忆星洲风景颇念异乡之乐","清末近现代初","杨圻","冰簟银床除夕，家家醉后歌声。池上新荷三两点，十二珠帘千盏镫，烧香坐到明。水殿云房都在，閒愁万里堪惊。画舸载诗烟浪里，为梦梅花故国清，过江风雪横。"
"长相思","清末近现代初","杨圻","爆竹声，笑语声，水殿烧香风露清，荷花天欲明。去岁情，今岁情，雪裹红梅风里灯，翠云裘子轻。"
"念奴娇  壬子春感","清末近现代初","杨圻","江岸飞满流莺，甚催春归去，些儿容易。都是寻常闲院落，日暖昏沉沉地。春已无踪，玉人不管，一枕春眠腻。空阶蝴蝶，两三飞过深翠。正是故国归来，男儿也有几点伤心泪。曾与寒梅期后约，辜负月中霜里。记得深闺，那时帘底，悄影扶轻醉。小栏红烛，照人愁坐无寐。"
"菩萨蛮  新加坡暑夜山园即事","清末近现代初","杨圻","莲房露冷开残半，星河淡点银屏乱。灯影水西楼，冰肌玉骨秋。秋情人不见，花影和帘卷。中有捲帘人，梳头月满身。"
"虞美人  月下过北海","清末近现代初","杨圻","雕墙曲院凉风里，水上歌声起。寻常野老不知愁，荡入月明深处采鸡头。朝元阁上承平事，恍惚犹堪记。一番亡国恨悠悠，红藕花残、夕殿闭清秋。"
"忆江南  过万寿山","清末近现代初","杨圻","雕墙里，楼殿倚寒空。立马回头人不见，千门万户月明中，掩面过离宫。繁华歇，白鹭下青天。太液波凉红藕老，秋光如水夜如年，泪坠故宫前。"
"好事近  北山","清末近现代初","杨圻","雨湿一山云，洞里乱松烟落。不辨仙源何处，但飞花千壑。闲禽三两隔峰啼，来去自知乐。行到碧苔深处，有幽人惊觉。"
"临江仙  徐州","清末近现代初","杨圻","如此江城烟草绿，山庭燕子飞飞。英雄也怯暮春时，落花风底，含泪对空枝。一自台城春去后，年年幽恨谁知。无由相见但相思，觉来窗暗，惆怅绿阴肥。"
"眼儿媚  江上","清末近现代初","杨圻","石头城畔酒家寒，不忍倚雕栏。僧楼残照，女墙新月，如此江山。向人话到苍茫事，心事与秋残。几家歌舞，万家烟火，犹是人间。"
"虞美人  春夜","清末近现代初","杨圻","黄莺声在闲台榭，月暖蔷薇夜。捲帘风起落花飞，无奈催归双髻点镫时。良宵一刻千金价，烧烛西楼下。销魂时节是单衣，便到春深人瘦绿阴肥。"
"蝶恋花 丁巳三月展上巳春雨彻夜同社招饮集陶然亭以事未赴拈简近字","清末近现代初","杨圻","百计留春春已困，如此烟花，消息无人间。旧日亭台今日恨，故人大半非玄鬓。燕子归期还未准，怕上层楼，怕见春光尽。中酒风前花絮紧，可怜人远天涯近。"
"蝶恋花  其一 武昌感怀","清末近现代初","杨圻","自有雄愁营九塞，满地江湖，几个渔樵在。鸿雁一声沈暮霭，襄樊水乱山横翠。残照当楼拚一醉，酒力消时，怎敌西风脆。摇落万方都一槩，捲帘人在江山外。"
"蝶恋花  其二 武昌感怀","清末近现代初","杨圻","楼上天风吹满袖，头上青天，欲问频搔首。赢得江湖来载酒，山寒水冷诗魂瘦。一片烟波都似旧，醉也扶归，风雪黄昏后。月上江潭人醒否，秋声都在张公柳。"
"蝶恋花  其三 武昌感怀","清末近现代初","杨圻","水碧沙明飞白鹭，最爱登楼，最怕登楼去。极目中原红尽处，斜阳直上长安路。看尽斜阳新月吐，西塞山前，前度扁舟住。独树临江秋自语，西风黄叶如相诉。"
"苏幕遮  夏口江岸夕望","清末近现代初","杨圻","楚天高，襄路迥，水碧沙明，万点寒鸦浸。西北川原烟树暝，放下珠帘，莫使魂销尽。买村醪，还独饮，莫问英雄，且向渔樵问。一阵西风吹酒醒，牛背江山，无限斜阳冷。"
"八归  辛酉冬至夕汉皋客楼感怀","清末近现代初","杨圻","加餐健饭，自家调护，荆楚岁晚乍警。短篱照眼南枝放，却忆红窗雪夜，妆残花靓。老去兰成犹万里，算两字功名昼饼。千万看枕上关山，灯下早霜鬓。塞雁一声过也，云昏水乱，惊起独眠清影。玉人应念，今宵何处，那惯翠樽孤引。最消魂时候，岸上黄昏水楼静。繁华歇，曲终人散，月小山高，江风吹酒醒。"
"疏影  题友人词","清末近现代初","杨圻","小廊幽寂，认谢家庭院，旧时月色。立尽黄昏，上了酴醵，深深照人寻觅。曲栏风定调鹦鹉，看约住彩云三尺。到而今一一销魂，花影都无声息。起把桂枝斫尽，画楼天样远，清影犹隔。料是嫦娥，夜夜窥人，不管嵩阳仙客。早知灵药无凭据，却悔捣元霜狼藉。问广寒直怎清虚，可也风明月白。"
"风流子  春怨","清末近现代初","杨圻","曲院小池花涌，楼外垂杨舞动。人独立，小桥西，较量春愁轻重。莺燕，低弄，流水斜阳如梦。"
"点绛唇","清末近现代初","杨圻","屈指无端，岁华暗换宜春帖。鸭炉烟结，梦暖春寒烈。风竹凄清，敲向黄昏澈。半庭残雪，更半庭残月。"
"蝶恋花  纪别","清末近现代初","杨圻","临别殷勤千万语，语语无情，语语多情处。烟柳斜阳休吊古，登山临水防风雨。月照秋江歌与舞，灯火楼台，可似长安路。一缕幽情随梦去，西风秋月读捂主。"
"虞美人 西湖苏小小墓石隐约有「佳人例让才人吊」之句不知何人所题盖亦伤心人语耳","清末近现代初","杨圻","斜阳淡淡波纹皱，短短苏堤柳。柳边谁说是苏家，一点秋坟满地落秋花。西湖岁岁芙蓉老，多少才人吊。不知谁更吊才人，惟有寒虫细细咒黄昏。"
"祝英台近","清末近现代初","杨圻","烛花明，锦幛暖，薄醉罢瑶席。说道春寒，今夜早将息。待侬唤了红儿，掌灯送去，恐门外、黄昏天黑。苔痕碧，一片疏雨微云，月斜画廊湿。闲立瑶阶，细嚼杏花涩。思量酒意如云，十春欢如梦，已残漏、五更轻滴。"
"西江月  春夜和内","清末近现代初","杨圻","数片梨花著雨，半帘斜月微明。凄清楼上正吹笙，酒醒更阑人定。香爇红帏淡淡，灯明碧径星星。鞦韆深院闭无声，满地瓓珊花影。"
"更漏子  晓雨","清末近现代初","杨圻","露零星，香断续，惆怅河阳金谷。春又去，近归期，问花花不知。小阁畔，花雨乱，湿遍晓阴池馆。窗暗暗，乌声声，落红春恨平。"
"临江仙  为人书","清末近现代初","杨圻","红楼春尽相逢处，紫藤花下风低。那时筵上小徘徊，背人肠断，默默种相思。欲问蓬山多少路，匆匆醉了还辞。閒愁痴恨几多时，没人理会，只有影儿知。"
"虞美人","清末近现代初","杨圻","前生种下相思种，转眼都如梦。此心如水只长流，如许潇湘能放几多愁。楼台惆怅还犹昨，往事思量著。应知青鸟有时通，同去桃源深洞路重重。"
"临江仙  寄梁三","清末近现代初","杨圻","蔷薇开遍莺声尽，斜阳花脚徘徊。香车过处碧尘飞，旧时风景，回首总依稀。莫问海山多少路，相思相望谁知。梦中犹记画堂西，满帘花絮，明月醉归时。"
"蝶恋花  春感","清末近现代初","杨圻","楼外青山啼杜宇，我已无家，更劝归何处。千里中原风色暮，天涯近泪无乾土。几日不来红满路，暗里春归，没个人来去。一点灯明花院雨，人间只有黄昏苦。"
"八声甘州  南溟秋望","清末近现代初","杨圻","冷斜阳深照海山楼，摇落一身秋。看百蛮烟火，三江关塞，风物都收。胡马何时荡尽，清泪洒沧洲。举目无人处，如此神州。佗也蛮夷大长，正韩彭醢后，猛士难求。让书生掉舌，三寸抵貔貅。算兴亡非关形胜，换谁家天下在人谋。依然是云横古垒，山枕寒流。"
"风入松　　十月登香江山顶","清末近现代初","杨圻","一帘捲起古今愁，清叹动高秋。早知酒热波心冷，趁斜晖一晌登楼。杯底干岩万壑，江山半壁交州。萧萧古垒枕寒流，依旧水悠悠。閒来不管鱼龙气，破工夫去钓沧洲。如此满天风雨，怎无一个归舟。"
"虞美人  家书江南大雪忆梅","清末近现代初","杨圻","沉香火底吹笙暖，锦幄笼烟满。绿窗朱户暮寒生，直是落花飞絮总无声。春宵犹自黄金价，玉树江南夜。一天烽火念家山，国破不知幽梦向花间。"
"青玉案 二月二十闰枝丈瑑青兄招饮词集是日游北海","清末近现代初","杨圻","双柑斗酒人依旧，绿遍了宫墙柳。水面茶烟风片皱。看花院落，听莺时候，笠屐携红袖。夹城车马今年又，垂老寻欢开苑囿。故国楼台花似绣。昭阳翠晚，上阳红昼，付与谁消受。"
"水调歌头 辛亥归舟渡太平洋泊夏威夷群岛","清末近现代初","梁启勋","浮云起地角，山色上眉头。寥天一鸟飞往，烟水渺悠悠。潮落苍崖增峭，林壑夕阳带怨，横雾暗汀洲。极目海天阔，心绪问盟鸥。朝和暮，魂和梦，两沉浮，浪逐飞云一片，潮汐总生愁。胜有扁舟容与，对此烟波浩荡，能得几凝眸。日暮山容淡，暝色入高楼。"
"汉宫春 庚午春阴郊行过颐和园","清末近现代初","梁启勋","云重天垂，怪巍楼不见，春入平湖。湖边麦畦涨绿，犹带霜腴。惺忪柳眼，倩东风重染花须。青石上，泉流暗壁，依稀人境清殊。堪笑昔年仙侣，但高吟楚些，谁解吴歈。兴亡古今几许，岂曰天乎。山川满目，叹人间千载须臾。空怅望，园林寂寞，遥闻水鸟相呼。"
"好事近","清末近现代初","梁启勋","冰泮出游鱼，探听春风消息。未见杏林红绽，但柳烟笼碧。池塘新涨绿波痕，石没旧苔迹。鹅鸭掉头东去，似不曾相识。"
"水龙吟 庚午重阳前四日谒南海先生墓","清末近现代初","梁启勋","可怜无限江山，未应短尽英雄气。悠悠万古，沉沉长夜，人间何世。独立苍茫，呼天不语，碧空无际。念当年杖履，森森万木，更谁识凄凉意。历乱冈陵堆起，对西风远山如睡。秋容渐老，萧萧落木，平林如醉。我亦飘零，百年何许，人生如寄。整朦胧泪眼，荒丘细认，待何时至。"
"菩萨蛮 其一 庚午重阳前二日青岛海滨晚步","清末近现代初","梁启勋","海波浮动群山立。窥人白鸟翻飞急。帆影乱斜阳。平沙衬晚黄。兽云吞落日。波底摇金碧。何处是天涯。潮东汐又西。"
"菩萨蛮 其二 庚午重阳前二日青岛海滨晚步","清末近现代初","梁启勋","层云错认山模样。云移乍识群山相。倒影入沧湄。波摇山亦移。孤鸿远天末。暮霭横空阔。新月挂檐牙。红楼第几家。"
"菩萨蛮 其三 庚午重阳前二日青岛海滨晚步","清末近现代初","梁启勋","参差楼阁淩云起。疏星摇曳空蒙里。灯火出空栊。帘垂灯影红。行人回懒步。谁解馀心素。海气动轻寒。归来兴已阑。"
"高阳台 故宫观雪","清末近现代初","梁启勋","蜡炬堆盘，熏篝浅炷，夜长更漏偏迟。淅淅窗棂，檐前玉箸偷垂。寒塘不动鸳鸯冷，倩晓风莫拂疏枝。看漫空云海苍茫，万倾玻璃。昭阳殿阁凄凉甚，傍长廊曲槛，历遍阶墀。瘦竹支离，低鬟犹见宫仪。西泠自是伤春路，甚当年误种相思。想如今陌上花骢，曾印香泥。"
"南乡子 辛未策杖山行，不循蹊径，自朝至日中昃，屡迷所向","清末近现代初","梁启勋","仄径入松林。风动寒涛翠色深。乱石纵横残雪老，登临。似有泉声不可寻。藤葛苦相侵。路转峰回白日沉。空谷乍惊人语响，山禽。飞上枝头伴我吟。"
"鹧鸪天 北九水道中","清末近现代初","梁启勋","春在平芜水石间。断崖新涨碧波澜。峰回路转溪山改，雪盛苗肥野老欢。人静寂，鸟绵蛮。茅檐东畔有牛栏。山中自是多天趣，荠菜蒲葵次第看。"
"睿恩新","清末近现代初","梁启勋","千红万紫将春酿。闲伫立醉魂摇漾。自娉婷嫁与东风，便学得小姑模样。陌上香尘轻飏。迷眼绛云如障。笑今年蜡屐频繁，易过了一春惆怅。"
"八声甘州 玉鳞口飞瀑","清末近现代初","梁启勋","是银河倒泻下天来，珠玉散缤纷。听泠泠激石，淙淙穿亢，溅洙飞尘。潇洒千年风雨，岩壑自生云。潭水沉松影，鳞甲惊人。夹道悬崖天窄，度小溪清浅，时见青蘋。喜深山昼永啼鸟倍相亲。问何时春风来此，看石苔痕迹有新陈。徘徊久为登临意，缓步芳茵。"
"眼儿媚","清末近现代初","梁启勋","安排醒眼送黄昏。延伫脉无言。去来自在，乍舒还卷，云本无根。自从吹出东风后，葑菲满平原。不如凉露，殷勤点染，红叶秋痕。"
"念奴娇 辛未端午","清末近现代初","梁启勋","绿槐高处，喜深深庭院，不度飞尘。帘映湘纹人似玉，水沉香雾氤氲。半亩藤阴，一池荷叶，萍碎见朱鳞。苔藓滋润，日长蜂蝶纷纷。依旧艾酒兰汤，桃符蒲剑，森卫仗勾陈。谁遣榴花来照眼，有人微步芳茵。高树鸣蝉，疏篱荐菊，零露渐轻匀。一年过半，晓风吹下松筠。"
"摊破浣溪沙","清末近现代初","梁启勋","楚楚蜉蝣粉蝶黄。不知门外已斜阳。谁识当年红豆句，莫思量。高柳鸣蝉声渐涩，落泥应是燕归梁。凝碧池头人已去，晚风凉。"
"望江南","清末近现代初","梁启勋","秋容淡重，露湿荷衣。帘卷朝阳人睡起。曲阑垂手立多时。香远静中知。"
"望海潮","清末近现代初","梁启勋","飞帆来去，吟蛩断续，沉沉大地山河。风卷暮潮，天浮暝色，芦边骤起渔歌。良夜也蹉跎。看迢迢银汉，云薄秋罗。乱石纵横，依依杨柳自婆娑。冰轮乍涌澄波。对玲珑玉宇，明媚姮娥。孤洁自怜，清辉共赏，分光此夜谁多。无语奈天何。漾琉璃、万顷潋滟相磨。窥户徘徊，一天凉露静中过。"
"金缕曲","清末近现代初","梁启勋","野外春无极。近清明、苍苍莽莽，连天晴碧。缥缈楼台临水见，倒入平湖千尺。休便把韶华轻掷。妩媚青山多似我，悄无言、笑睨斜阳立。鸥与鹭，旧相识。岚烟横抹墟烟直。问人生、胶胶扰扰，有何长策。江表英雄屠狗辈，姓氏倩谁寻觅。渐大地、黯然无色。殿阁山林俱隐灭，望家乡、不辨天南北。谁是主，尽为客。"
"如梦令","清末近现代初","梁启勋","夹道垂杨新绿。青眼觑人驰逐。唯问玉楼人，成就几番荣辱。知足知足。构得数椽茅屋。"
"如梦令","清末近现代初","梁启勋","寂寞江山如睡。关塞祖龙难闭。平野入东风，一夜绿芜千里。如此如此。大地所馀无几。"
"如梦令","清末近现代初","梁启勋","莫道先生多事。莺约燕期须记。拄杖立斜阳，红杏倚墙凝睇。惭愧惭愧。春色买栽无地。"
"双双燕","清末近现代初","梁启勋","梦回昼永，渐槐影移阴，拂墙东转。飞绵欲尽，点水绿萍初见。应是春归未远。尚留得轻寒轻暖。凭阑几度凝眸，为惜流年偷换。休怨。韶光忒贱。爱特特归来，旧巢双燕。呢喃娇语，堪与绮窗人伴。抛却相思一半。更莫问愁痕深浅。怜伊翠袂殷勤，尽日画帘高卷。"
"山花子","清末近现代初","梁启勋","策策西风起暮鸦。飘零黄叶坠秋崖。林表墟烟横一抹，有人家。坏殿夕阳相掩映，残荷枯苇乱交加。閒步蔬畦逢野老，话桑麻。"
"忆王孙","清末近现代初","梁启勋","月似当时人似月。人未老旧恩先绝。倚阑愁对月华圆，泪暗滴，伤离别。怜君何事生盈缺。空有恨只应难说。素娥娇怯玉楼寒，但不肯，因人热。"
"生查子","清末近现代初","梁启勋","西风入罗帏，凉露飘金井。著意遗閒愁，别恨远重省。梦难成，银烛烬。珠泪应无尽。只是悔当初，未把心肠冷。"
"木兰花","清末近现代初","梁启勋","纸窗瑟瑟鸣条颤。更漏沉沉风满院。开门乍觉眼空明，黄叶枝头无一片。年来忒看韶光贱。愿送残冬春复见。小溪流水已凝寒，为写新词呵冻砚。"
"一丛花","清末近现代初","梁启勋","尊前谁唱短因缘。轻帻倚婵娟。眉儿学得新宫样，画堂上、银烛高悬。玉树后庭，霓裳水调，和泪肆华筵。繁弦急管舞蹁跹。翠袖落双缠。天涯留得琵琶在，意惆怅、閒话龟年。愁值乱离，惊残双鬓，回首望烽烟。"
"渔家傲","清末近现代初","梁启勋","昨夜扶头今日又。春山不改人如旧。竹影横斜梅影瘦。将进酒。追欢肯落他人后。见说文园携病久。鹧鸪山北山南有。妙舞宁论长短袖。心性皱。空阶伫立双垂手。"
"唐多令","清末近现代初","梁启勋","微雨湿香风。黄裳鸳袖红。宿烟收还见明虹。曲曲长桥人影瘦，凝望久，各西东。云锦费天工。横塘惊落鸿。漫低吟凄断秋虫。轻约飞花成底事，应尽在，不言中。"
"琴调相思引","清末近现代初","梁启勋","寒月森严照大荒。泠泠清瑟奏伊凉。寂寥长夜，前事莫思量。无界山河谁是主，漫将陈迹论行藏。举头天外，凄断水云乡。"
"踏莎行","清末近现代初","梁启勋","随步尘轻，欺寒袖薄。昨宵中酒情怀恶。春痕才上柳梢头，东君巳破山桃萼。锦字宫香，风檐燕约。干卿何事花开落。无家惯得白鸥闲，生来未解伤飘泊。"
"清平乐 七夕口占","清末近现代初","梁启勋","巧如可乞。更有何人拙。垂地银河自清澈。亘古不闻呜咽。纱窗已入新凉。流萤明灭低昂。庭树远连天阔，双星徐度红墙。"
"解连环 辛巳题寿幼卿重刻顾太清东海渔歌","清末近现代初","梁启勋","风檐燕语。傍雕阑小立，玉阶平步。最堪忆红雨轩前，记香径锦茵，绣衣行处。柳絮儿童，破长日一庭清午。望黏天细草。委地夕阳，绿窗闲度。流光掷人最苦。笑红绵不冷，情寄牛渚。问铁板谁是元戎，恐击碎珊瑚，让伊眉妩。袖墨淋浪，倩词客重翻箫谱。按伊凉杜娘旧曲，缓歌慢舞。"
"水龙吟 夏闰枝翁有乡举重逢之庆赋此为颂","清末近现代初","梁启勋","先生杖屦雍容，绸缪对影清如鹄。皇城斗大，门庭多暇，尚留松菊。回首当年，春风词笔，谩惊流俗。笑忘怀甲子，心头重上，空枨触，伤时目。季野才华谁似，断零编知应盈屋。抱残守阙，钩沉芟蔓，自怜珠玉。斜日园林，含商嚼徵，休观暮局。念离巢故燕，馀情未减，且熏香读。"
"浣溪沙 梦游春词","清末近现代初","梁启勋","破萼棠梨缀旧枝。伤情曾订来年期。化泥魂返是耶非。残雪乍融新绿见，赤阑桥下响冰澌。高城春阔日长时。"
"高阳台 结伴寻春，重至颐和园，追思前度，恰二十又六年矣，风景不殊，鸟声非旧，漫书怀感","清末近现代初","梁启勋","垂柳千丝，熏风十里，韶华在眼轻抛。锦额重帘，等閒时见花梢。连天晴碧王孙怨，衬斜阳、窣地春袍。荡波心、桥卧长虹，环翠周遭。清愁不断朱颜改，只青山识我，依旧娇娆。猿臂残年，壮怀谁念骠姚。荒烟蔓草铜驼泣，悔相逢、解佩江皋。想灵均、独抱芳馨，兰蕙萧条。"
"满庭芳 叔伟写花卉别有会心，其志固不在花，徵题及余，倚满庭芳一曲以歌之","清末近现代初","梁启勋","帘卷初阳，雨收烦暑，等閒长费工夫。怜伊芳景，神韵不差殊。毕竟心情未稳，沉吟久、欲染还濡。花模样，应难彷佛，用是正愁予。迷糊摩倦眼，枝惭倩影，叶妒轻裾。经几番商略，曾自轩渠。惆怅年华易失，空怀感、看碧成朱。君休笑，众香有托，吾亦爱吾庐。"
"减字木兰花 满庭芳一阕，略识作画者构思之甘苦，非以画言画也。乃再用之乎者也四字为韵，作减兰一首以足之","清末近现代初","梁启勋","是何言也。色相宁论真与假。欲往从之。惭隗飘零不自持。氤氲使者。错把庭前蜂蝶惹。岂不然乎。叶上初阳淡欲无。"
"意难忘 寄萍庵并怀仲宣","清末近现代初","梁启勋","离合何常。记秋郊并骑，夜雨连床。枯潭怀古柘，红树识严霜。时易得，意难忘。便小别何妨。幸未惭乾坤俯仰，诗酒徜徉。衰容未许端相。只书城偃蹇，袖墨淋浪。功名怜蚁穴，心事托鲈乡。凭省识，漫思量。倩谁与平章。且任伊十年幽恨，一曲微茫。"
"露华 春雨 戊子用碧山韵","清末近现代初","梁启勋","柳丝弄色，是还寒乍暖，轻漾花魂。井床蘸碧，苔钱曾绣春痕。秀骨瘦梅幽韵，掩重关、谁与书裙。风料峭，无声著地，细沁灵根。依稀旧时行迹，见屐齿花阴，犹印衡门。新巢故燕，慰情聊共晨昏。却倩溯红流水，载泛鸥、还到江村。愁念远，归心寄与断云。"
"柳梢青","清末近现代初","梁启勋","雨洗清秋，远山浮翠，天淡云闲。柳岸无人。绿阴到地，蝉韵新翻。玄裳浥露初乾。抵多少、啼痕酒痕。凭袖香留，江蓠梦绕，谁与思存。"
"凤凰台上忆吹箫 七夕用漱玉韵","清末近现代初","梁启勋","一水盈盈，双星隐隐，沉沉谯鼓城头。有素秋千顷，斜月如钩。拚取金樽醉倒，凭起舞、莫便归休。芳时节，新菱正上，未老清秋。难休别肠撩乱，红蜡袅炉烟，帘幕香留。念穿针情味，人在高楼。萤火低檐还起，良夜永、炯炯双眸。何时见，银河乍浅，不识离愁。"
"玉漏迟","清末近现代初","梁启勋","夜阑蛩自语，凄凉似我，低吟长啸。被冷灯昏，欹枕梦回难晓。堪羡狸奴稳睡，怪燕雀偏宜廊庙。风料峭。寒衾坐拥，莞然微笑。思量两度追游，胜曲浦黄芦，水边红蓼。抱叶清蝉，饮露可能温饱。轮相庄严不动，尚遥对深宫残照。情未了。斜晖独怜秋草。"
"霜叶飞 重九用梦窗韵","清末近现代初","梁启勋","乱离愁绪怜霜鬓，寒云低压秦树。杜陵诗句最凄凉，落木惊风雨。羡塞雁归程劲羽。关河依旧无今古。对澹宕秋容，雅韵远珍丛倩影，解予心素。堪笑似水流年，萧郎老大，閒情难为重赋。强扶幽恨立昏黄，脉脉凭谁语。挂檐角残阳一缕。昏鸦选树频来去。问此兴何时再，曳杖重寻，旧经行处。"
"惜馀春慢","清末近现代初","梁启勋","软媚风光，晴和天气，翠浪轻摇平野。雏莺睨睆，乳燕丁宁，曾记踏青游冶。荒渚芦菰正肥，庭院飞梭，落榆飘瓦。悄蔷蘼开罢，清阴移影，好春归也。谁得似风絮轻盈，旋低还起，雅爱扑帘随马。窗浮暗碧，树瞪馀红，好景万千难写。愁听空山杜鹃，撩乱伊人，归思萦惹。念枝条无恙，明年还得，醉吟花下。"
"暗香  壬子寄巢云","清末近现代初","陈曾寿","旧痕凄断，是年时携手，虎坊桥畔。愁护暮鸦，芳树阴阴后堂见。还踏天街月影，乍忘了、西风冰簟。谁管他、如叶青衫，弦底玉龙怨。争羡，御香染。尽夜夜露痕，襟袖难浣。几时清浅，赢得铜仙泪空满。重觅剪灯心事，除付与、梦中庭院。却又怕、寻去也，梦中都换。"
"鹧鸪天    癸丑三月灵壁道中见燕子","清末近现代初","陈曾寿","剪破流光不自持，空梁忽并玉差池。荒城不识春风面，已是人家插柳枝。蓬户小，草檐低，莫寻珠箔问香栖。祇今清忆犹成泪，何况虚帘重到时。"
"菩萨蛮    宿州道中见海裳","清末近现代初","陈曾寿","凝脂第一东风眷，天涯流落还相见。肠断出墙枝，亭亭欲怨谁。夜阶风雨骤，心上红先瘦。已过晓妆时，高楼帘捲迟。"
"清平乐    题《彊村校词图》","清末近现代初","陈曾寿","避愁无计，缥凤千春泪。微灺釭花参细字，如见梦窗憔悴。披图松竹情移，飘零欲忏无期。射虎残年心事，皈依来注秋词。"
"踏莎行    白堂看梅","清末近现代初","陈曾寿","石叠蛮云，廊栖素雪，锁愁庭院苔綦涩。无人只有暮钟来，定中微叩春消息。冷雾封香，绀霞迷色，慵妆悄泪谁能惜。一生长伴月昏黄，不知门外泠泠碧。"
"洞仙歌    蜜供","清末近现代初","陈曾寿","小年乐事，是元宵欢动。争乞香严佛前供。爱酥同酪乳，甜彻中边，烧灯了，一笑邻僧还送。飘零成隔世，愁破尝新，还入儿时旧京梦。海物竞登盘，雨怪风腥，更谁识、诸天珍奉。算输与蔬肠拚清斋，笑檀越区区，蜜蜂恩重。"
"祝英台近    乙卯除夕","清末近现代初","陈曾寿","颂椒花，书帖子，无复旧京事。酒薄成醒，爆竹尾声里。何心感逝怀人，卅年梦断，只销得、閒情如水。伴残岁，空倚一箧秋词，挑愁堕烟穗。悽恻吟边，还觅好春字。梅梢一点星明，夜痕偷换，有万一、春魂荡起。"
"忆秦娥    女儿香，同怡斋九兄作。","清末近现代初","陈曾寿","情脉脉，吹兰一缕心香结。心香结，沁人欲醉，再添无力。狂蜂欲觅何从觅，当前已恨人天隔。人天隔，销魂如此，几生修得。"
"惜黄花慢    园菊久萎，冬至日忽放二花，冱寒中金英灿然，喜成此阕。","清末近现代初","陈曾寿","霜径都荒，讶捲帘重见，旧日宫裳。别经小劫，拈还一笑，原来宝相，不是秋妆。金环飘断三生影，乍添续、一线斜阳。冱暗香，绀梅数点，商略昏黄。相看漫惜瑶觞，算紫赪扫尽，独殿遗芳。别成嘉瑞，带围腰瘦，天然入道，冠压眉长。凄风捲地虫关闭，远情付、蝶梦飞飏。梦未央，雪中露掌辉煌。"
"喜迁莺    丙辰除夕，次梦窗福山萧寺岁除韵，寄呈寐叟。","清末近现代初","陈曾寿","风朝雨暮，笑经岁梦稳，湖波轻橹。贳酒邻村，分斋萧寺，恰称六桥淹旅。为问几家汉腊，依旧春声万户。更持烛、照梅妆深夜，微赪醒否。佳处。晴雪映，儿女画堂，不夜花光午。工部灯辉，太平鼓奏，回首髫年过羽。四十明朝已是，空咏少陵诗句。耿相忆，整朝衫束老，重梳斑缕。"
"木兰花慢    春日雪后泛舟","清末近现代初","陈曾寿","晓妆匀粉重，带眉妩，忒连娟。正一镜堆鬟，数峰写影，雪韵高寒。经年，画中居住，笑今朝、还向画中看。浅碧才回晻霭，飞霙又没绵芊。飘然，一叶水云天，渺渺叩湘舷。荡吟情未远，关心仍在，一树窗前。苔钱，几枝缀玉，问多时、春色上词笺。但祝十分开好，不妨小勒红妍。"
"浣溪沙    孤山看梅","清末近现代初","陈曾寿","心醉孤山几树霞，有阑干处有横斜。几回坚坐送年华。似此风光惟强酒，无多涕泪一当花。笛声何苦怨天涯。"
"虞美人","清末近现代初","陈曾寿","倾城士女长堤道，各有情怀好。梦中池馆画中人，为问连朝罢酒是何因。东风红了西湖水，浓蘸燕支泪。输他渔子不知愁，偏向落红深处繫轻舟。"
"临江仙","清末近现代初","陈曾寿","栀子香寒微雨歇，深深一院清凉。花梢斜月半侵床。灯青疏鬓畔，一点写经香。已分今生从断绝，无端又著思量。千生无恙是回肠。温存凉簟好，今夜未成霜。"
"临江仙 其一","清末近现代初","陈曾寿","修到南屏山下住，四时花雨迷濛。溪山幽绝梦谁同。人间閒夕照，销得一雷峰。极目寥天沉雁影，断魂凭證疏钟。淡云来往月朦胧。藕花风不断，三界佛香中。"
"临江仙 其二","清末近现代初","陈曾寿","七十二栏红不断，绕廊荷气深深。斜阳无限付沉吟。塔尖双卓笔，堤影一张琴。镜里秋妆看更好，低鬟密簇瑶簪。晚来天色坐中沉。四围飞冷翠，都落玉盘心。"
"如梦令","清末近现代初","陈曾寿","棹入藕花深处，掠水钟声低度。打桨乱红霞，飞起一行鸥鹭。休去，休去，已被荷风留住。"
"太常引 其一","清末近现代初","陈曾寿","铢衣翩影堕轻埃，怜我梦秋斋。一片落花哀，问清浅、而今几回。料应天上，巢痕倦扫，偶忆故人来。万劫付琼杯，剩一寸、相思未灰。"
"太常引 其二","清末近现代初","陈曾寿","朝盟烟水暮清都，归去渺愁予。寂寞水堂虚，待重整、留仙旧裾。虫天身世，飘零一叶，还自托秋枯。一笑本来无，傥无恙、春风画图。"
"菩萨蛮    题画","清末近现代初","陈曾寿","蓬莱旧事馀尘雾，乘风我欲归何处。清减梦中山，飘零且未还。琴心松壑冷，落日明峰影。天远奈情何，湿红无限波。"
"满江红    逖徐州感赋此阕","清末近现代初","陈曾寿","芒砀云边，荡终古、斜阳明灭。恨此地、一番经过，一番枨结。犹是当年兵与酒，可堪今夜人和月。看荒烟、莽荡古徐州，风云歇。温峤誓，沧江楫。包胥泪，秦庭血。竟萧然何事，笑人寂寂。伏枥空存千里志，碎壶独感平生烈。问何时、单骑去兜鍪，惊奇绝。"
"木兰花慢    湖居元夕花下作","清末近现代初","陈曾寿","向玉梅花下，正佳节，月初圆。看交影枝枝，珠明欲泪，庭暖无烟。应怜，一怀悽惋，算相看不负有今年。身在瑶台十二，分明处士窗前。萧然，鬓老有情天，杯底问婵娟。甚雪压霜欺，铢衣长著，如此高寒。芳缘，多生未了，著一分淡冶不妨禅。滉漾湖光欲曙，破愁拚得迟眠。"
"踏莎行    赠左笏丈","清末近现代初","陈曾寿","影塔秋杯，裛花春袂，年时题遍僧廊字。再来何事断经过，残妆难洗红巾泪。莺乱朝慵，乌啼残醉，相思一点凭谁寄。那堪飞絮认萍根，依然帘幕无人地。"
"浣溪沙    其一 己未都门重过云和主人","清末近现代初","陈曾寿","一片红飘去不回，酒边清管自生哀，眼明真见故人来。我隔蓬山馀涕泪，君歌凝碧费低徊。几时花发旧池台。"
"浣溪沙    其二 己未都门重过云和主人","清末近现代初","陈曾寿","处处香栖隐画梁，梦中谁记旧年芳，逢君花落一回肠。眼底都成浑不似，尊前惟觉意难忘。伤心从道是清狂。"
"扬州慢    庚申二月，同愔仲至高氏园看残梅新柳。","清末近现代初","陈曾寿","柳眼初惺，梅英微褪，芳阑无限低徊。向小窗沉醉，记花下曾来。又几日、东风吹雪，绿扶红瘦，如梦池台。满琼阶、傥补閒情，愿作莓苔。天涯望眼，剩隔年、清泪盈杯。有刻意伤春，玉堂旧侣，潦倒仙才。好就烟波明处，攀条语、暂也为佳。问谁家短笛，晚来如许清哀。"
"木兰花慢    湖上桃花开时北游","清末近现代初","陈曾寿","向湖山小别，新雨罢、更提壶。正千树桃花，一堤杨柳，围绕吾庐。春光十分秾冶，算今生、好梦未模糊。莫把逃禅心事，等閒说与西湖。愁予。渺渺向征途，天际片云孤。只斜阳影里，声声啼鴂，暗暗平芜。春归我行未已，问天涯、何处是幽居。欲寄断红消息，临流还倩愁鱼。"
"高阳台    赠彊村老人","清末近现代初","陈曾寿","中酒愁醒，当花笑浅，小颓风范犹存。刻意春边，年年冰绪难温。故人鹤瘦今安在，过废园、密竹斜门。问新来、小极扶头，消几黄昏。天涯芳草归何处，算东风过后，空染啼痕。校字灯窗，些些未了知闻。青山青史馀双鬓，看镜中、清冷千春。只飘零、无计销除，还近芳尊。"
"点绛唇    秋海裳","清末近现代初","陈曾寿","点点愁红，分明一幅秋心院。十分幽怨，只是无人见。露重烟迷，倩影凉风颤。年光换，几回泪泫，犹有肠堪断。"
"洞仙歌    愔仲以西山大觉寺玉兰影片属题","清末近现代初","陈曾寿","明妆一见，正幽香浮动。四照廊阴粉光重。尽冠钗低挂，腰佩轻翻，经院静，长伴六时禅诵。重来惊绀鬓，野饭僧床，清冷难寻玉堂梦。憔悴减身香，向晚春寒，问白袷、风前谁供。剩付与芳尊祓清愁，看琼树朝朝，岁华轻送。"
"浪淘沙    烟霞洞看梅","清末近现代初","陈曾寿","瑟瑟峭寒加，径入春沙。半山亭子玉周遮。短槛凭香香越暗，坐冷庵茶。最好一枝斜，低抹红霞。为谁冰雪启春华。一刻閒情天傥许，平视梅花。"
"浣溪沙    雪夜寄莘田","清末近现代初","陈曾寿","竹折溪堂夜雪时，红梅灯下證相思。梦痕凄冷雁难知。索我新图愁未写，赚君好句和常迟。沉吟销得鬓成丝。"
"无闷    辛酉元旦","清末近现代初","陈曾寿","烧柏香残，笼烛燄起，梦里流光又换。待献颂椒花，恨长天远。鸾镜乍明曙色，带瑞紫、南山熹微辨。向篆烟凝处，十年心事，伶俜忍惯。香泛，把玉盏、对碎琼半湖，峭风如剪。问几日波柔，镜心红暖。隔岁未销兽火，尚小怯、晨妆冰钗燕。看数点、春色梅梢，已入岁寒庭院。"
"念奴娇    坏塔次樵风韵","清末近现代初","陈曾寿","蒙萁尖合，带寒鸦数点，残照终古。梦想庄严愁独客，欲礼空王无主。珠网全飘，金轮半塌，不碍疏钟度。江山如此，孤标何苦支拄。惟见七级檐颓，一铃舌在，报人间风雨。欲写荒凉题败壁，只称寒山诗句。香火缘空，苔綦磴滑，飞锡应难驻。修罗零劫，诸天花散何处。"
"念奴娇    西溪词人祠堂落成，与祭，次吷庵韵","清末近现代初","陈曾寿","寒香初荐，有衣冠入梦，宵魂曾昵。英气清愁销已尽，赢得溪山片席。鸥路明边，雁行低处，冉冉秋无极。烟花难剪，尊前风景犹昔。应记南渡人来，旧京望断，楼角寒吹笛。寂寞千秋谁泪洒，剩有红芙露泣。结集缘深，贪多癖在，不负閒吟笔。芦中身世，扁舟华发惊白。"
"采桑子    又赋二阕，呈彊村老人。 其一","清末近现代初","陈曾寿","庵堂点缀西溪好，词翰招魂。一片秋痕，艇子如云尽到门。少章遗节风霜旧，乔木孤根。霜柳全髡，惆怅烟丝一树存。"
"采桑子    又赋二阕，呈彊村老人。 其二","清末近现代初","陈曾寿","流人泛宅西溪好，愁祓清尊。商略黄昏，一角残山半雨痕。手中容易馨香故，衔泪歌唇。辛党萍根，归北归南漫共论。"
"蝶恋花    闻露","清末近现代初","陈曾寿","独夜始知凉月色，竹影移廊，未觉成萧瑟。微漾湖光荧暗壁，疏灯影里芙蓉白。偷换流年情思积，草际烟浮，已了寒虫织。欹枕不眠闻露滴，心心只替秋香湿。"
"一萼红    孤山探梅","清末近现代初","陈曾寿","荡微阴，正西风料峭，苔屐怯幽寻。岸柳拳鸦，山椒落雁，天画如许寒林。是昨夜、馨魂乍返，渐几树、脂晕破萧森。略损风姿，劫馀池馆，随分行吟。谁折试簪还堕，似抛将红豆，难结同心。萼绿仙迟，云英嫁早，同感春梦沉沉。便勾引、閒愁又醒，者次第、何计遣春深。却又飞霙弄晚，莫辨遥岑。"
"卜算子","清末近现代初","陈曾寿","眉画睇初含，泪洗脂仍少。仙梦销沉十二年，逢著秋魂了。景短向阳难，晚出惊霜早。百感幽香旧色花，可似当年好。"
"南乡子","清末近现代初","陈曾寿","相见靥双嫣，红洗秋妆晚更妍。谁画长眉青入鬓，连娟，难得天然是偶然。移近晚晴边，微袭秋衣淡淡烟。欲问经年多少恨，无言。修到天怜可自怜。"
"惜黄花慢    同彊村老人作","清末近现代初","陈曾寿","托命孤芳，剩十年魂梦，长绕伊行。小廊回处，凤城西畔，几回烛底，仔细秋妆。当时一笑天能妒，便拚断、故国遗香。枉断肠，寒畦生事，检点苔荒。移根瘦损堪伤，更一枝轻折，长惹思量。旧尘在眼，只馀清泪，佳期注脚，偏是斜阳。人间原有相逢事，漫羞晕、憔悴容光。正夜长，背灯添影凄凉。"
"浣溪沙    焚香","清末近现代初","陈曾寿","微滓虚空是泪痕，聊凭香篆定心魂。重帏深下易黄昏。学道不成仍不悔，此心难冷更难温。一丝还袅博山云。"
"八声甘州","清末近现代初","陈曾寿","镇残山风雨耐千年，何心倦津梁。早霸图衰歇，龙沉凤杳，如此钱唐。一尔大千震动，弹指失金装。何限恒沙数，难抵悲凉。慰我湖居望眼，尽朝朝暮暮，咫尺神光。忍残年心事，寂寞礼空王。漫等閒、擎天梦了，任长空、鸦阵占茫茫。从今后、凭谁管领，万古斜阳。"
"八声甘州    黄妃塔中，藏经凡八万四千卷，多成灰末。予收得稍完者数卷，以他卷残字补之，自作《补经园》","清末近现代初","陈曾寿","剔残砖秋雨逗苔斑，寒灰拨经香。启素缣密裹，零僧剩佛，字字琳琅。试与殷勤补缀，化蝶半飞扬。百纳家风旧，功抵娲皇。堪叹人天漏果，竟酬忠恩宴，轻送君王。有冬青遗恨，一例感兴亡。问世尊、真如解脱，甚当年、悲泪海潮凉。空输与，麻沙书客，持伴灯窗。"
"浣溪沙","清末近现代初","陈曾寿","修到南屏数晚钟，目成朝暮一雷峰。纁黄深浅画难工。千古苍凉天水碧，一生缱绻夕阳红。为谁粉碎到虚空。"
"踏莎行","清末近现代初","陈曾寿","云缝铺金，霞边起骛，十年魂梦凭依处。人天一例损孤标，蜕身何苦诸天去。废址栖烟，寒山无语，残红一片伤心树。向来凄黯送黄昏，只今凄黯都无据。"
"丑奴儿慢    乙丑春三月，赴行在所，寓小石斋中，海裳盛开。","清末近现代初","陈曾寿","幽斋客思，长傍愁阴黯黯。乍迎得、芳姿多丽，睡足妆严。烛底分明，羞侬丝鬓镜中添。争如不见，几回独语，空赋香奁。尽护幔纱，迷濛雾重，料峭风尖。算犹胜、梨花孤馆，卧雨厌厌。堆枕红云，更无春梦到江南。几时嫣笑，日长风定，尽捲湘帘。"
"临江仙","清末近现代初","陈曾寿","如此凄迷如此夜，閒廊閒客閒行。暗芳开堕静无声。人天都未觉，心动自堪惊。未必有情天已老，一钩眉月还生。人间无赖是深更。难评花月色，泪眼未分明。"
"花犯    沪寓桃花盛开，次清真韵。","清末近现代初","陈曾寿","近高楼，浓妆一面，瞢腾见时味。绛英繁缀。偏带露盈盈，如许佳丽。峭寒袖手曾孤倚，飘零成漫喜。只可惜、昨朝轻负，曦高犹拥被。年年对花换心情，西泠怅梦断，应添憔悴。新涨绿，馀愁雨愁烟飘坠。长相忆、粉云腻处，红一镜、楼台斜照里。问别后、芳尊谁酌，春魂桥下水。"
"浣溪沙","清末近现代初","陈曾寿","花近高楼恰未知，朝来忽见最繁枝。不成相笑却攒眉。莫讶伤春难刻意，伤春已是隔生时。可怜无梦奈佳期。"
"六丑    海裳，和彊村老人。","清末近现代初","陈曾寿","记嬉春酒醒，有绝代、秾华初识。怨风正狂，残妆欹翠羃。零落谁惜，越见丰姿好，晓来清露，浥袖痕都湿。强扶倭堕终无力，愁乱丝垂，红凝泪滴。凄惶几回凭立，尽芳阑叩遍，幽恨无迹。流光虚掷，又天涯远隔。往事如残梦，难再觅。东园渐入丛碧，听杜鹃啼后，断无消息。乘风愿、早输归翼。空瘦损、去住春心应自，悔逢倾国。轻阴乞、漫相云色。剩爇天、一寸寒香炷，成灰拚得。"
"疏影    戊辰三月，同夷希、君适返湖庐。","清末近现代初","陈曾寿","閒鸥笑客，倏廿年梦断，一去无迹。戢枻穷湖，深渺鱼天，销凝几度寒碧。重来万里衣尘黯，怕邂逅、烟蓑相识。尽眼前、似酒春浓，付与泪痕潜拭。还剪西窗密炬，故人絮语罢，凉露轻滴。鼠迹虫丝，帘幕凄迷，犹是梅边月色。当年雪夜疏钟里，傍映水、一枝清瑟。甚到今、明镜幽波，不照异乡头白。"
"踏莎行    寄愔仲","清末近现代初","陈曾寿","蠹蚀蛮笺，图穷锦字，秋新一叶惊憔悴。回肠转处是逃禅，重重洗尽年时意。鴂妒芳销，春随恨逝，牵怀翻怯音书至。从今相忆莫相逢，相逢惟有伤心事。"
"庆宫春    七月返湖庐","清末近现代初","陈曾寿","莎隐虫声，苇低萤点，再来秋遽如许。湿透寒香，泠泠露下，袭襟疑是过雨。鹭乡曾惯，甚今度、悽魂触绪。依稀留梦，别院回灯，案尘重抚。年时艳冶春光，纵酒心情，断烟无据。萧疏至此都难说，似蹇尽、人天言语。素波摇瞑，尚萦惹、残霞一缕。那容消受，恨水颦山，镇长伴住。"
"踏莎行    十月初十日，梦湖斋坐雨，夜景幽绝，醒记之。","清末近现代初","陈曾寿","水映疏帘，花围密坐，雨声一阵蕉窗过。篝灯四壁散琴书，冰盘小榻陈瓜果。怪鸟惊啼，飘萤湿堕，栀香荷气纷重裹。只馀渔子未成眠，苇间一霎流星火。"
"八声甘州    十月返湖庐，晚菊尚馀数种，幽媚可怜。","清末近现代初","陈曾寿","慰归来岁宴肯华予，寒芳靓幽姿。剩青霞微晕，残妆乍整，仍自矜持。休更销魂比瘦，惆怅易安词。洁白清秋意，九辨难知。我是辞柯落叶，任飘零逝水，不忆东篱。早芳心委尽，翻怯问佳期。看灯窗、疏疏写影，算一年、今夜好秋时。平生恨、尽凄迷了，莫上修眉。"
"烛影摇红","清末近现代初","陈曾寿","寂寂苔枝，断无人处红犹遍。向来开谢不曾知，那记东风换。冷落清歌芳盏，也销除、伤春泪眼。试灯风起，冻雨疏疏，閒阶任满。绰约幽姿，折来还供寒窗畔。依然著意试新妆，小萼猩唇点。独自伶俜应惯，奈轻移、锁愁庭院。剩回肠后，无语移时，者回相见。"
"烛影摇红","清末近现代初","陈曾寿","薄命芳菲，更无啼处孤鹃悄。疏钟凉满五更心，历历单衾晓。愁雨愁风吟稿，算东皇、何曾知道。蛮笺蚀尽，象管枯时，幽窗斜照。遮莫阴晴，眠蚕吐尽丝方了。多生误住有情天，谁信瞢腾好。百计难扶颠倒，悔东园、苔綦曾到。一番梦醒，清泪无痕，芳尘重扫。"
"临江仙","清末近现代初","陈曾寿","明月寺前明月夜，依然月色如银。明明明月是前身。回头成一笑，清冷几千春。照彻大千清似水，也曾照彻微尘。莫将圆相换眉颦。人间三五夜，误了镜中人。"
"踏莎行    庚午三月十一曰，梦见桃花数十株，落红乱飞。","清末近现代初","陈曾寿","飘接梅魂，落先絮舞，缤纷万点桃花雨。斜阳影里不胜红，沉沉梦与斜阳去。前度刘郎，去年崔护，伤心等是无凭据。林塘容有再来时，不辞泪眼长凝伫。"
"木兰花慢","清末近现代初","陈曾寿","黯金猊冷后，爇香愿，剩凄迷。甚心字氤氲，都如带眼，息息偷移。单栖，冻禽未觉，恨无端、清磬返魂时。一寸相思灰尽，销凝待与谁知。天涯，长自误佳期，愁负最高枝。看恼人天气，轻寒轻暖，也自成痴。催归，梦边杜宇，算好春、将去莫须啼。惆怅芳菲隔眼，嫩寒偏入帘衣。"
"徵招    三月廿四日，同彊村、夷叔、匑庵、子玉、惕斋及寥志二弟，集苏州怡园。","清末近现代初","陈曾寿","重来未觉雕栏改，林容褪妆微瘦。深榭漏斜阳，转清阴閒昼。芳株飘彩绺，已过了、上红时候。一碧匆匆，啄馀梅子，枝头如豆。细雨洗尘襟，供新茗、还逢旧人如旧。慵觅少年心，任瞢腾中酒，青萍池面皱。漫窥映、龙钟双袖。却又是、怨宇声声，送好春归后。"
"齐天乐    早蝉","清末近现代初","陈曾寿","新阴重绿无情树，迎薰碎琴初理。燕垒衔残，莺梭织老，人静文窗疏绮。么弦独起。正罢絮风微，仰槐烟霁。轻翼疑仙，漫随蓬鬓共憔悴。深宫旧怨记否，只浓餐玉露，尘外孤寄。恨费千声，高难一饱，那解哀吟深意。天然不滓。笑嚇鼠鹓雏，定何滋味。待委芳心，暮秋残照里。"
"齐天乐    和彊村老人","清末近现代初","陈曾寿","百年垂死当何世，因依更成轻别。费泪园亭，谙愁酒盏，历历前痕难觅。荒云万叠。剩缄梦凄迷，雁程天阔。拨尽寒灰，坠欢零落向谁说。蓬莱旧事漫忆，更罡风激荡，摇撼银阙。本愿香寒，孤光月隐，堪笑冤禽痴绝。枯枰坐阅。拚一往悲凉，烂柯残劫。自忏三生，佛前心字结。"
"画堂春    仿山谷体咏烛","清末近现代初","陈曾寿","更无人处照无眠，宵长越显愁笺。一生替泪已堪怜，何事化空烟。故事玉堂都渺，旧情尘箧难捐。何如萧寺伴枯禅，笼去访秋山。"
"鹧鸪天    题清微道人画兰","清末近现代初","陈曾寿","憔悴空山听雨人，三湘清怨入微颦。玉纤轻点花疑瘦，钏重慵移叶未伸。芳佩冷，露痕新，微波何事误灵均。心香意蕊难分别，劫堕华鬟又一春。"
"渡江云    和彊村老人寄怀","清末近现代初","陈曾寿","归墟何处是，愁帆一挂，凄断再来心。廿年惊噩梦，几许悲凉，清泪比潮深。招魂剪纸，算慰藉、惟倚微吟。何幸逢、白头湔祓，空外叩寥音。还寻。残灯情话，小阁芳罍，便幽栖能准。空赚将、轻过欢日，重怆离襟。人生几度能禁别，问争如、遥望商参。应好待，秋堂听雨愔愔。"
"风入松    次韵彊村老人病起之作，时将南下。","清末近现代初","陈曾寿","苦心不惜麝成尘，别久感馀薰。横机漫试东坡老，正何妨、衰相天身。密课温燖药裹，行窝安稳吟魂。清秋病起景光新，曾拜梦中人。千年结集因缘在，住刹尘、好是逡巡。早晚开尊雨夜，不愁迷路烟津。"
"天香","清末近现代初","陈曾寿","垂海星摇，标岩塔迥，高寒偏撼孤馆。断续邻箫，依微画角，荒峤岁华偷转。毡毹坐拥，只乱眼、风飘灯飐。酒畔离悰几许，丁宁浪凭归雁。沾赐近依行殿拜，频传椒盘香暖。故事料应难问，白头宫监。身老天荒地变，剩冷抱、梅花梦中远。霜鬓尘丝，风情都倦。"
"鹧鸪天","清末近现代初","陈曾寿","横海青峰占小楼，邻家爆竹动离愁。一年客里将除夜，万里荒波不繫舟。黄石约，赤松游，古人志事等閒酬。衰慵不称风云事，破砚寒香独自修。"
"浣溪沙","清末近现代初","陈曾寿","书卷抛残夜未残，昏昏夜色淡林烟。一痕眉月媚冰天。角枕倚时空旧梦，愿香冷后證枯禅。尽无聊赖也迟眠。"
"木兰花    趵突泉","清末近现代初","陈曾寿","清泠一勺轻千里，倦客劳尘聊与洗。沉吟秋柳试春茶，桑苧风流难再拟。小瓯还瀹明窗底，何限林泉潇洒意。不妨风味似江南，但莫石头城下水。"
"扬州慢    忆烟霞洞梅","清末近现代初","陈曾寿","梅绣荒山，石威静谷，旧游最恋烟霞。向洞门徐步，几度问芳华。记长倚、半山亭子，昏黄月上，倩影横斜。晕微红、堕砌娇云，仙梦非耶。一身万里，剩而今、惯住胡沙。尽湖水湖烟，也休暗忆，侬已无家。飘断辞枝故蕊，曾何处、不是天涯。漫拚将今世，今生负梅花。"
"清平乐","清末近现代初","陈曾寿","笛声幽怨，愁锁深深院。月上林梢霞影淡，一笑天人初见。空山雪闭云遮，温存绝代铅华。待到千红闹处，故应不见梅花。"
"疏影    忆湖上旧月簃梅花","清末近现代初","陈曾寿","分明旧月，證曲廊小径，钗玉低压。入袂香寒，折得繁枝，灯窗横影清绝。相看相笑情何限，那信有、他年轻别。占湖山、小住千春，相伴此生孤洁。一去边关万里，飘零信老矣，前事休说。岁岁年年，不见花枝，只见镵天冰雪。凄凉梦也愁寻去，更休道、江南天阔。纵人间、魂返无香，一缕旧痕难灭。"
"蝶恋花","清末近现代初","陈曾寿","万化途中为侣伴，窈窕千春，自许天人眷。来去堂堂非聚散，泪乾不道心情换。噩梦中年拚怨断，一往凄迷，事与浮云幻。乍卸严妆红烛畔，分明只记初相见。"
"木兰花","清末近现代初","陈曾寿","閒居寂静同僧院，漠漠香寒灯影暗。倦抛书卷晓钟残，微瞰冰窗孤月伴。故人江海音尘断，欲语无人空自咽。新来别思海同深，始恨从前如未见。"
"减字木兰花    心畬王孙蓄倒挂鸟一双属赋，一名收香。","清末近现代初","陈曾寿","翠衣小小，偎卸红襟同命鸟。探使殷勤，不见罗浮梦里人。交相媚妩，谁识莲垂心独苦。香冷难收，地老天荒誓白头。"
"南歌子","清末近现代初","陈曾寿","鸡唱催将息，乌啼续苦吟。半床书蠹共销沉，字里悽迷时遇少年心。塞雪连三月，时花抵万金。年时刻意怕春深，不见春来春去感而今。"
"玉漏迟    五月见芍药","清末近现代初","陈曾寿","殿春春已去，池台如梦，销魂一顾。梦不分明，休问谁家庭宇。淡薄脂痕慵傅，拚禁受、几番风雨。君莫妒，同命东风，尽甘迟暮。空自忏、绀鬓年年，情天易老，念念芳悰非故。不应邂逅，迎笑花枝，如此萧凉情绪。试检点、人间何味，漫赢得、清愁如许。谁共语，倦矣栖林静羽。"
"浣溪沙    阅彊村词，忆及望予南归，悬榻以待者经岁，中间数寄词相问，凄然有作。","清末近现代初","陈曾寿","花径冥冥取次行，旧盟全负甚心情，爇香灰尽也须惊。悬榻经年虚望眼，寄声几度费吟魂。人天留影一彊村。"
"浣溪沙    为病树题《佳住楼词意图》","清末近现代初","陈曾寿","传恨空中语漫诃，高楼偏受夕阳多，十分幽怨隔帘波。一代芳华消歇尽，堂堂吾友付谁何。料无险忌到梨涡。"
"鹧鸪天    丁丑九日次愔仲韵","清末近现代初","陈曾寿","衰病逢辰强举觞，倚阑高处怯流光。曾无瘦菊酬佳节，看尽归鸦掠夕阳。尊未暖，意先凉。此心安处是何乡。应怜倦影随阳雁，犹恋巫闾绝塞霜。"
"摸鱼儿","清末近现代初","陈曾寿","最难忘、一湖寒碧，围湖都是山色。十年藏影深深地，留作此身长忆。吟未歇，正徙倚、寒梅一树明孤月。曲廊暗屧。爱五夜钟声，半空塔影，生事最幽绝。今宵梦，还向那边游历，凄迷亭馆非昔。明窗素榻低徊处，清泪那禁偷滴。窗未白，却不道、一身僵卧边城雪。残釭欲灭。算犹花，背床疏影，相对伴愁寂。"
"六么令    花朝，次愔仲韵。","清末近现代初","陈曾寿","乍回暄霁，蓦地还飞雪。一分也无花信，拚作十分勒。慵起毡毹深拥，宿酒都无力。閒情非昔。漫天风絮，偏是今朝上红节。堪笑推排不去，相对星星发。应忆携手湖边，千树压寒碧。惆怅他生未卜，罢著今生屐。何时将息，寸香灰尽，还为年芳恨啼鴂。"
"踏莎行    新绿","清末近现代初","陈曾寿","宿雨苔生，轻烟柳染，嫩茸细缕芳痕浅。暗中欲换旧池台，落红满地无人管。眉黛初描，裙腰乍展，出游天气趋妍暖。惟馀冰绪不曾温，相看犹是寒林眼。"
"鹧鸪天","清末近现代初","陈曾寿","燕子嗔帘不上钩，碧天有恨笑牵牛。今生只道圆如月，小别犹惊冷似秋。天易老，水空流。閒情早向死前休。炉香隔断年时影，未必新愁是旧愁。"
"鹧鸪天","清末近现代初","陈曾寿","偏爱沉吟白石词，只缘魂梦惯幽栖。扁舟一片长桥影，依约眉山压鬓低。无限好，付将谁。漫云别久不成悲。思量旧月梅花院，任是忘情也泪垂。"
"虞美人","清末近现代初","陈曾寿","濛濛扑面真无赖，欲满虚空界。只因柳絮惜春残，如梦花枝梦也未曾看。辞枝一任风吹去，难捉年芳住。漫分流水与泥尘，倦眼枯时无泪溅离人。"
"高阳台","清末近现代初","陈曾寿","树掩疏篱，花园密坐，栖迟半亩芳园。几日重来，已惊梅叶阴圆。海棠枝上胭脂淡，点客衣、飞雪翩翻。暗销凝、拥髻含情，强自扶妍。闭门长与薰炉守，甚番风偷递，春已堪怜。宿雨难收，依然留住春寒。惜春刻意仍多负，漫等閒、轻送年年。且开怀、小聚为佳，随分尊前。"
"菩萨蛮    丁亥十二月舟中作","清末近现代初","陈曾寿","浮天渺渺江流去，江流送我归何处。寒日隐虞渊，虞渊若个边。船儿难倒转，魂接冰天远。相见海枯时，乔松难等期。"
"浣溪沙    己丑秋七月病中赋此","清末近现代初","陈曾寿","日课多年取次休，春来与病久绸缪。那堪梅雨更淹留。香篆销沉閒睡鸭，小窗屈曲上牵牛。看花随分待凉秋。"
"暗香    壬子寄巢云","清末近现代初","陈曾寿","旧京乍识，正幽单客枕，潘郎愁积。凄满暮鸦，芳树阴阴后堂碧。还踏天街月影，乍忘了、西风尘席。谁管他、如叶青衫，弦底玉龙泣。应忆，旧簪笔。尽夜夜露痕，步冷东掖。袖香漫裛，赢得铜仙泪空滴。暗雨剪灯心事，除梦里、门庭重觅。却又怕、寻去也，梦都非昔。"
"酷相思  丁巳","清末近现代初","陈曾寿","嫩柳鹅黄千万缕，更密衬、桃千树。者一段春光难画取。红不断、绿如许。绿不断、红如许。北去南来移景序，只换得、伤心据。便占断湖山佳处住。春归也、人将去。人归也、春将去。"
"浣溪沙    题桐君桐阴待月图  己未","清末近现代初","陈曾寿","金井新秋一叶知，江波忽影佩参差，清歌一曲鬓成丝。旧恨遥传鹦鹉笔，幽栖还写凤凰枝。笛边月色为谁迟。"
"六丑    和彊村吴门听枫园海裳韵","清末近现代初","陈曾寿","祝东风暂小，为幽树、停阴芳阁。露妆未晞，香心拚退却。丝恨垂落。绀碧苔枝罥，莫辜烧烛，晕敞天东幄。馀娇冷斗秋千索。粉帨揩奁，赭苞媵爵。旧巢更留欢约，甚灵根未老，残梦偏恶。飘灯归箔，杳秾华误托。照眼愁樱近，伤凤泊。商量去燕无诺，指墙阴泪点，秋萌先觉。斜阳路、尚穿园角。模糊更、几辈春宵忍赎，旧时哀乐。仙趺回、空抱残萼。倚铃幡、十万铙孤注，生生繫著。"
"鹧鸪天","清末近现代初","王国维","列炬归来酒未醒，六街人静马蹄轻。月中薄雾漫漫白，桥外渔灯点点青。从醉里，忆平生。可怜心事太峥嵘。更堪此夜西楼梦，摘得星辰满袖行。"
"青玉案","清末近现代初","王国维","姑苏台上乌啼曙，剩霸业，今如许。醉后不堪仍吊古。月中杨柳，水边楼阁，犹自教歌舞。野花开遍真娘墓，绝代红颜委朝露。算是人生赢得处。千秋诗料，一抔黄土，十里寒螀语。"
"满庭芳","清末近现代初","王国维","水抱孤城，雪开远戍，垂柳点点栖鸦。晚潮初落，残日漾平沙。白鸟悠悠自去，汀州外，无限蒹葭。西风起，飞花如雪，冉冉去帆斜。天涯。还忆旧，香尘随马，明月窥车。渐秋风镜里，暗换年华。纵使长条无恙，重来处、攀折堪嗟。人何许，朱楼一角，寂寞倚残霞。"
"蝶恋花","清末近现代初","王国维","阅尽天涯离别苦，不道归来，零落花如许。花底相看无一语，绿窗春与天俱暮。待把相思灯下诉，一缕新欢，旧恨千千缕。最是人间留不住，朱颜辞镜花辞树。"
"浣溪沙","清末近现代初","王国维","天末同云黯四垂，失行孤雁逆风飞。江湖寥落尔安归。陌上金丸看落羽，闺中素手试调醯。今朝欢宴胜平时。"
"鹊桥仙","清末近现代初","王国维","沉沉戍鼓，萧萧厩马，起视霜华满地。猛然记得别伊时，正今日、邮亭天气。北征车辙，南征归梦，知是调停无计。人间事事不堪凭，但除却、无凭两字。"
"人月圆 梅","清末近现代初","王国维","天公应自嫌寥落，随意著幽花。月中霜里，数枝临水，水底横斜。萧然四顾，疏林远渚，寂寞天涯。一声鹤唳，殷勤唤起，大地清华。"
"蝶恋花","清末近现代初","王国维","辛苦钱唐江上水，日日西流，日日东趋海。两岸越山澒洞里，可能消得英雄气。说与江潮应不至，潮落潮生，几换人间世。千载荒台麋鹿死，灵胥抱愤终何是。"
"水龙吟 杨花用章质夫苏子瞻唱和韵","清末近现代初","王国维","开时不与人看，如何一霎濛濛坠。日长无绪，回廊小立，迷离情思。细雨池塘，斜阳院落，重门深闭。正参差欲住，轻衫掠处，又特地，因风起。花事阑珊到汝，更休寻、满枝琼缀。算来只合，人间哀乐，者般零碎。一样飘零，宁为尘土，勿随流水。怕盈盈一片春江，都贮得，离人泪。"
"蝶恋花","清末近现代初","王国维","连岭去天知几尺，岭上秦关，关上元时阙。谁信京华尘里客，独来绝塞看明月。如此高寒真欲绝，眼底千山，一半溶溶白。小立西风吹素帻，人间几度生华发。"
"霜花腴 用梦窗韵补寿彊村侍郎","清末近现代初","王国维","海漘倦客，是赤明延康，旧日衣冠。坡老黎村，冬郎闽峤，中年陶写应难。醉乡尽宽。更茱萸、黄菊尊前。剩沧江、梦绕觚棱，斗边槎外恨高寒。回首凤城花事，便玉河烟柳，总带栖蝉。写艳霜边，疏芳篱下，消磨十样蛮笺。载将画船。荡素波、凉月娟娟。倩郦泉、与驻秋容，重来扶醉看。"
"点绛唇","清末近现代初","王国维","厚地高天，侧身颇觉平生左。小斋如舸，自许回旋可。聊复浮生，得此须臾我。乾坤大，霜林独坐，红叶纷纷堕。"
"清平乐","清末近现代初","王国维","垂杨深院，院落双飞燕。翠幕银灯春不浅，记得那时初见。眼波靥晕微流，尊前却按凉州。拚取一生肠断，消他几度回眸。"
"苏幕遮","清末近现代初","王国维","倦凭阑，低拥髻，丰颊秀眉，犹是年时意。昨夜西窗残梦里，一霎幽欢，不似人间世。恨来迟，防醒易。梦里惊疑，何况醒时际。凉月满窗人不寐，香印成灰，总作回肠字。"
"菩萨蛮","清末近现代初","王国维","回廊小立秋将半，婆娑树影当阶乱。高树是东家，月华笼露华。碧阑干十二，都作回肠字。独有倚阑人，断肠君不知。"
"清平乐","清末近现代初","吕碧城","冷红吟遍，梦绕芙蓉苑。银汉恹恹清更浅，风动云华微卷。水边处处珠帘，月明时按歌弦。不是一声秋雁，秋声那到人间。"
"百字令　排云殿清慈禧后画像","清末近现代初","吕碧城","排云深处，写婵娟一幅。翚衣耀羽。禁得兴亡千古恨，剑样英英眉妩。遮罩边疆，京垓金币，纤手轻输去。游魂地下，羞逢汉雉唐鹉。为问此地湖山，珠庭启处，犹是尘寰否。玉树歌残萤火黯，天子无愁有女。避暑庄荒，采香径冷，芳艳空尘土。西风残照，游人还赋禾黍。"
"江城梅花引　日内瓦Geneve湖畔樱花如海，赋此以状其盛","清末近现代初","吕碧城","搴霞扶梦下苍穹。怨东风，问东风。底事朱唇，催点费天工。已是春痕嫌太艳，还织就，花一枝，波一重。一重一重摇远空。波影红，花影融。数也数也，数不尽、密朵繁丛。恼煞吟魂，颠倒粉围中。谁放蜂儿逃色界，花历乱，水凄迷，无路通。"
"多丽 大风雪中渡英海峡","清末近现代初","吕碧城","海潮多。彤云乱拥逶迤。打孤舷、雪花如掌，漫空飞卷婆娑。落瑶簪、妆残龙女，挥银剑、舞困天魔。怒飓鸣骹，急帆驰箭，骞槎无恙渡银河。叹些许、夏腰瀛尾，咫翠有惊波。更休间，稽天大浸，夷险如何？念伊谁、探梅孤岭，灞桥驴背清哦。越溪游、琼枝俊倚，谢庭咏、粉絮轻罗。迢递三山，间关万里，浪游归计苦蹉跎。待看取、晦霾消尽，晞发向阳阿。将舣岸，蜃楼灯火，射缬穿梭。"
"玲珑玉  阿尔伯士雪山游者多乘雪橇飞越高山，其疾如风，雅戏也","清末近现代初","吕碧城","谁斗寒姿，正青素、乍试轻盈。飞云溜屧，朔风回舞流霙。羞拟临波步弱，任长空奔电，恣汝纵横。峥嵘。诧瑶峰、时自送迎。望及山河羃缟，警梅魂初返，鹤梦频惊。俏碾银沙，只飞琼、惯屧坚冰。休愁人间险途，有仙掌、为调玉髓，逶迤填平。怅晚归，又谯楼、红灿冻檠。"
"八声甘州 游马勒梅桑Malmaison吊拿破伦之后后约瑟芬","清末近现代初","吕碧城","望娟娟之水锁妆楼，千秋想容光。怅翚衣褪彩，螭奁滞粉，犹认柔乡。未稳栖香双燕，戎马正仓皇。剪烛传军牒，常伴君王。见说蘼芜遗恨，逐东风上苑，也到椒房。道名花无子，何祚继天潢。谱离鸾、马嵬终付，算薄情、不数李三郎。游人去，女墙扃翠，娥月渲黄。"
"兰陵王 秋柳","清末近现代初","吕碧城","乱鸦集，写入芜城秋色。隋堤畔，无限夕阳，红到枝头黯成碧。宵来猛郁抑，愁压眉痕更窄。怜憔悴，零落旧妆，付于西风弄梳掠。春华去谁惜。忆帘卷朱楼，处处烟羃。朦胧尽是相思缬。更茜雪相映，小桃争发，曾遮骢马踏艳屑，祗今两陈迹。凄恻，诉漂泊。又唱彻阳关，魂断桥侧。霜条待共梅枝折。望故国千里，暮云愁隔。归心何许，托笛语，问旧驿。"
"小重山","清末近现代初","吕碧城","铃响牛羊下翠峰。悬崖山果熟，坠霜红。霞蒸秋蔼入西浓。天垂处，罨画夕阳中。回首暮云封。故乡萧寺晚，荡疏钟。不劳身到梵王宫。心期在，一念万缘空。"
"长亭怨慢   欧战启后，遵海而南，谋归故土，止于国门之外","清末近现代初","吕碧城","问绀海、弄珠游女。几度桑尘，悄迷星睫。侬约巢痕，倦云来去两凄绝。汉家陵阙，恨绕树鸟啼歇。咫翠涩宫沟，荡不返、年时零叶。愁切。忆娇雷四起，人在芙蓉塘角。霞烽流艳。尽明日、阴晴难说。掩袂忍回车，花落江南时节。"
"霜叶飞","清末近现代初","吕碧城","十年迁客沧波外，孤云心事谁省。兰成词赋已无多，觉首丘期近。望故国，兵尘正警。幽栖忍说山林隐。听夜语胡沙，似暗和，长安乱叶，远处霜讯。不分红海归来，朱颜转逝，驻景孤负明镜。但赢岩雪溅秋寒，上茂陵丝鬓。算一样、邯郸梦醒。生憎多事游仙枕。指驿亭，无归路。马首云横，锁蓝关瞑。"
"绛都春","清末近现代初","吕碧城","禅天妙谛，证大道涅槃，薪传谁继。世外避秦，那有惊心咸阳燧。飙轮怒碾丹砂地，弄千丈红尘春翳。倦飞孤鹜，几番错认，赤城霞起。凝睇，镌冰斲雪，指隔浦、迤逦瑶峰曾寄。火浣五铢，姑射仙人翔游袂，流金铄石都无忌。算世态，炎凉游戏。任教烧蜡成灰，早乾艳泪。"
"如梦令","清末近现代初","吕碧城","夜久蜡堆红泪，渐觉新寒侵被。冷雨更凄风，又是去年滋味。无寐，无寐，画角南楼吹未。"
"鹧鸪天","清末近现代初","吕碧城","一桁帘漪荡晚烟，青琴弹冷碧云天。井栏梧叶传凉讯，指下秋风起素弦。怜皓魄，未归眠。桂花摇影露涓涓。销魂最是初三夜，一握幺蟾瘦可怜。"
"苏幕遮 拟周美成","清末近现代初","吕碧城","理鹍弦，移雁柱。欲诉琴心，心事成灰炬。浥透鲛绡痕万缕。泪雨何时，晴到梨花树。诵骚词，吟洛赋。艳殢香顽，那信婵娟误。一点春魂无著处。便化蛾蚕，也斗长眉妩。"
"浣溪纱","清末近现代初","吕碧城","风籁鸣哀起翠条，撩人心绪涨秋潮，仙源回望转无聊。去去莫教重顾影，行行何必更停桡，愁山怨水一身遥。"
"高阳台","清末近现代初","吕碧城","啼鸟惊魂，飞花溅泪，山河愁锁春深。倦旅天涯，依然憔悴行吟。几番海燕传书到，道烽烟，故国冥冥。忍消他，缘醑金卮，红萼瑶簪。牙旗锦帐风光好，奈万家闺梦，凄入荒砧。血沃平芜，可堪废垒重寻。生怜野火延烧处，遍江南，草尽红心。更休谈，虫化沙场，鹤返辽阴。"
"生查子","清末近现代初","吕碧城","清明烟雨浓，上巳莺花好。游侣渐凋零，追忆成烦恼。当年拾翠时，共说春光好。六幅画罗裙，拂遍江南草。"
"浪淘沙","清末近现代初","吕碧城","寒意透云帱，宝篆烟浮。夜深听雨小红楼。姹紫嫣红零落否，人替花愁。临远怕凝眸，草腻波柔。隔帘咫尺是西洲。来日送春兼送别，花替人愁。"
"踏莎行","清末近现代初","吕碧城","水绕孤村，树明残照，荒凉古道秋风早。今宵何处驻征鞍，一鞭遥指青山小。漠漠长空，离离衰草，欲黄重绿情难了。韶华有限恨无穷，人生暗向愁中老。"
"谒金门  桂","清末近现代初","吕碧城","风露洗，花满华严界里。三十六天秋似水，冷香收不起。谁见靓妆初倚，常伴玉钗金蕊。良夜弈娥寒不寐，一枝和影对。"
"沁园春","清末近现代初","吕碧城","如此仙源，只在人间，幽居自深。听苍松万壑，无风成籁，岚烟四锁，不雨常阴。曲栏流虹，危楼耸玉，时见惊鸿倩影凭。良宵静，更微闻凤吹，飞度泠泠。浮生能几登临。且收拾烟萝入苦吟。任幽踪来往，谁宾谁主，闲云缥缈，无古无今。黄鹤难招，软红犹恋，回首人。天总不禁。空惆怅，證前因何许，欲扣山灵。"
"祝英台近  为余十眉题神伤集","清末近现代初","吕碧城","背银釭，拈翠管，秋影瘦荀倩。洛赋吟成，人共素波远。可怜魂觅帷间，钗寻海上，都不是、等閒恩怨。几曾见，琼树日日常新，冰蜍夜常满。赢得情长，那怕梦缘短。瓣香待卜他生，慈云乞取，好深护、玉楼仙眷。"
"高阳台","清末近现代初","吕碧城","仙麝吹尘，飞琼春梦，馀芳半入苔痕。细雨轻寒，空山鹤怨黄昏。劳他驿使重来探，道美人已化春云。最无端，小劫匆匆，粉泪犹新。返魂纵有奇香在，怅青天碧海，难觅吟魂。绿树婆娑，他时谁认前身。断肠曾照惊鸿影，剩桥头、素水粼粼。奈春波，流去天涯，影也难寻。"
"烛影摇红","清末近现代初","吕碧城","絮影萍痕，海天芳信吹来遍。野鸥无计避春风，也被新愁染。早又黄昏时渐，意惺忪、低回倦眼。问谁系住，柳外骄阳，些儿光线。一霎韶华，可怜颠倒闲莺燕。重重帝网殢春魂，华缀灵台满。底说人天界远。忏三生、芷愁兰怨。销形作骨，铄骨成尘，更因风散。"
"声声慢","清末近现代初","吕碧城","听残腊鼓。吹暖饧箫，凤城柳弄轻烟。检点春衫，宵来换了吴绵。啼莺唤愁未醒，锦屏深、惯倚恹恹。朦胧语，问人间何世，月地花天。还剩浮生几日，尽伤心付与，浅醉闲眠。无赖斜阳，为底红到楼边。繁香又都吹尽，费冰毫、多事题笺。人空瘦，到明朝、怕启绣奁。"
"清平乐","清末近现代初","吕碧城","谁家废墅，旧日藏春处。曲院回廊深几许，只有斜阳来去。孤吟幽境闲寻，屐痕一径苔侵。秋笋瘦穿石罅，老荷高过桥阴。"
"高阳台 鹣簃感旧记为芬陀居士题","清末近现代初","吕碧城","梦警鹦翎，誓消鲗墨，情天初换沧桑。碎语重题，残编泪涴秋缃。循环哀乐君知否，證冤缘、先有欢场，试衡量，一寸温黁，一寸凄凉。人间已苦三秋永，况蕊珠兜率，仙历春长。憔悴花魂，料应常倚啼妆。文箫不怨分鸾镜，怨封侯、轻误萧娘。黯前尘，海水东流，旧恨茫茫。"
"祝英台近","清末近现代初","吕碧城","缒银瓶，牵玉井，秋思黯梧苑。蘸渌搴芳，梦堕楚天远。最怜娥月含颦，一般消瘦，又别后、依依重见。倦凝眄，可奈病叶惊霜，红兰泣骚畹。滞粉黏香，绣屧悄寻遍。小栏人影凄迷，和烟和雾，更化作、一庭幽怨。"
"浣溪沙","清末近现代初","吕碧城","残雪皑皑晓日红，寒山颜色旧时同。断魂何处问飞蓬。地转天旋千万劫，人间只此一回逢。当时何似莫匆匆。"
"浪淘沙","清末近现代初","吕碧城","藓绿蚀吴钩，旧恨难酬。五陵孤负少年游。笔底风云浑气短，只写春愁。花瓣锦囊收，抛葬清流。人间无地可埋忧。好逐仙源天外去，切莫回头。"
"醉太平   忆梅","清末近现代初","吕碧城","绮窗醉凭，南枝梦寻。云荒翠冷严扃，写凄迷古春。铅华半匀，沉檀半熏。美人影隔江浔，化烟痕水痕。"
"鹧鸪天 七夕","清末近现代初","吕碧城","一杼流霞织锦躔，小楼凉思到云鬓。鸳针乞巧怜芳序，蛛网牵愁恨夜阑。烟彩散，露华漫，碧空如镜泻秋寒。天河万古喧银浪，不见浮槎客再还。"
"喜迁莺","清末近现代初","吕碧城","层峦幽夐。步石磴盘旋，瘦筇斜引。箨响清心，药香疗肺，病起闲身相称。茶花半埋云雾，栽向高寒偏劲。天外风、泛琼苞玉蕊，落千寻顶。重省。空叹我，尘涴素衣，忍说鸥盟冷。楂拾霜红，萝牵晚翠，甚日岩栖才稳。几番俊游暂寄，依旧归期未准。碧云杳，锁篁阴十里，竹鸡啼暝。"
"更漏子  题浣云吟稿","清末近现代初","吕碧城","句联珠，珠缀串，一一圆姿璀璨。哀窈窕，惜芳菲，自书花叶诗。花开落，人离合，颠倒梦中蝴蝶。痴宋玉，苦灵均，问天天不闻。"
"瑞龙吟  和清真","清末近现代初","吕碧城","横塘路。还又冶叶抽条，繁英辞树。最怜老去方回，断魂尚恋，芳尘送处。悄延伫。愁见唾茸珠络，旧时朱户。蠹笺暗褪芸香，不堪重认，题红密语。苦忆前游如梦，翠裙长曳，锦襜低舞。巢燕归来，雕梁春好非故。馀哀零怨，写尽闲词句。更谁见，梨云沁影，隔花微步。春共行云去。吴蚕未蜕，犹牵病绪，织就愁千缕。酿一寸，芳心黄梅酸雨。罘罳闷倚，倦怀谁絮。"
"绮罗香  汤山温泉","清末近现代初","吕碧城","磺爇珠霏，硝炊玉溅，一勺涓涓清泚。泛出桃花，江上鸭先知未。讶冰泮、不待葭吹，试缨浣，闲看浪起。引灵源、小凿娥池，洗脂重见渭流腻。兰汤谁为灌就，也似华清赐浴，山灵溥惠。不许春寒，侵到人间儿女。喜湔肠、痼疾能瘳，问换骨、仙源谁嗣。竞联翩，裙屐风流，證盘铭古意。"
"百字令   登莫干山，夜黑风狂，清寒砭骨，率成此调","清末近现代初","吕碧城","万峰泼墨，漾红灯一点，径穿幽筱。翠袖单寒临日暮，来御天风浩浩。湍瀑惊雷，筼筜戛玉，仙籁生云表。飞琼前世，旧游疑是曾到。昨日绮阁香温，宿酲犹殢，谁换炎凉早。争道才华多鬼气，占尽人间幽悄。侵入灵犀，冻馀冰茧，芳绪抽难了。驿程倦影，微茫愁入秋晓。"
"满江红","清末近现代初","吕碧城","旧苑寻芳，尚断碣、蝌文未灭。石湖外、一帆风软，碧烟如抹。菰叶正鸣湘云怨，葭花犹梦西溪雪。又红罗、金缕黯前尘，儿时节。人天事，凭谁说。征衫试，荷衣脱。算相逢草草，只赢伤别。汉月有情来海峤，铜仙无泪辞瑶阙。待重拈、彩笔共题襟，何年月。"
"月华清  为白葭居士题葭梦图","清末近现代初","吕碧城","人影芦深，诗怀雪瘦，溯洄谁泛空际。和水和风，洗尽梨云春腻。笑放翁、画入梅花，羞庄叟、情牵凤子。徙倚。对苍茫天地，萧萧秋矣。除却烟波休寄。更不寄人间，寄存梦里。墨晕葭痕，差见白描高致。任昼长，茶沸瓶笙，尽消受、南窗清睡。慵起。只莞然为问，蜗蛮何世。"
"念奴娇  自题所译成吉思汗墓记","清末近现代初","吕碧城","英雄何物，是嬴秦一世，气吞胡虏。席捲瀛寰连朔漠，剑底诸侯齐俯。宝铡裁花，珠旒拥槥，异想空千古。双栖有约，翚衣云外延伫。幽梦碧血长湮，啼妆不见，见苍烟祠树。谁访贞珉传墨妙，端让西来梵语。嫠凤凋翎，女龙飞蜕，劫换情天谱。彤篇译罢，骚人还惹辞赋。"
"相见欢","清末近现代初","吕碧城","闻鸡起舞吾庐，读奇书。记得年时拔剑斫珊瑚。乡雁断，乌云暗，锁荒居。听尽海潮悽壮心孤。"
"陌上花   瑞士见月","清末近现代初","吕碧城","十年吟管，五洲游屐，水遥云暝。碧海青天，犹见故宫眉晕。含颦凝睇追随遍，莫避尹邢妆靓。又今宵依约，水晶帘下，梦痕堪印。话前身何许，万千哀怨，付与瑶台笛韵。旧谱霓裳，悽断人间芳讯。婵娟共影谁长在，只是坡仙词俊。更低回，怕说桂林，疏雨茂陵秋病。"
"澡兰香","清末近现代初","吕碧城","芜城惹赋，金谷迷香，梦里旧游暗引。飙轮掣电，逝水回澜，犹写落花馀韵。记衰音、撩乱萦弦，琴心因谁绝轸。半摺吟笺，箧底尘封重认。还又仙都小寄，波腻风柔，琐窗人静。云鬓荡影，缟袂兜春，沾遍杏烟樱粉。最无端、艳冶年光，付与愁围病枕。问怎把、永昼恹恹，艰难消尽。"
"菩萨蛮","清末近现代初","吕碧城","舞衣叶叶馀香在，欢场了却繁华债。往事梦钧天，梦回情惘然。疏枝霜后柳，病骨如人瘦。来岁柳飞绵，楼空谁捲帘。"
"尉迟杯","清末近现代初","吕碧城","春骀荡。奈著眼、处处成惆怅。无端暗引柔丝，自把吟魂密网。香心枉费，漫闲倚、银屏笑周昉。算词人、生带愁来，玉颜空许相抗。征衫倦拍芳尘，望朱雀乌衣，何处门巷。旧苑凄凉更谁见，珠泪涴、铜仙露掌。早料理、移宫换羽，和海水、天风咽断响。任纵他、罗绮轻盈，翠軿花外来往。"
"青玉案","清末近现代初","吕碧城","樱云冷压银漪边，春满了，澄湖面。十二瑶峰来阆苑，眉痕敛黛，霞痕渲雪，山也如花艳。登楼懒赋王郎怨。回首神州似天远。休道年年飘泊惯。随风去住，随波舒卷，人也如鸥倦。"
"转应曲","清末近现代初","吕碧城","春晚，春晚，弱絮轻花飞满。朱楼欢度华年，暮暮朝朝管弦。弦管，弦管，底事哀音撩乱。"
"转应曲","清末近现代初","吕碧城","憔悴，憔悴，懒向花间回睇。湘皋无限春寒，人远谁闻佩环。环佩，环佩，冷落明珠瑩翠。"
"菩萨蛮","清末近现代初","吕碧城","韡纹皱碧波千顷，几痕疏雪摇秋影。鸥梦入苍茫，仙乡即水乡。轻烟笼晚翠，山意慵如睡。何处避秦人，行吟独苦辛。"
"长相思","清末近现代初","吕碧城","风潇潇，雨潇潇，天末秋魂不可招，凄凉渡晚潮。醒无聊，睡无聊，闲倚江楼擪玉箫，红灯影自摇。"
"谒金门","清末近现代初","吕碧城","春睡起，先探阴晴天气。帘卷春空天似水，晓云拖凤尾。架上乱书慵理，且向小栏闲倚。鸟踏庭花飞更坠，满枝红雨碎。"
"满庭芳  日内瓦湖畔残夜闻歌有感","清末近现代初","吕碧城","倦枕欹愁，重衾滞梦，小楼深锁春寒。笙歌绕院，咫尺送喧阗。想见华筵初散，怎禁得、酒冷香残。空剩了，深宵暗雨，淅沥洗馀欢。愁看，佳丽地，帷灯匣剑，玉敦珠槃。怕人事年光，一样阑珊。慢说霓裳调好，秋坟唱、禅味同参。疏帘外，银澜弄晓，江上数峰闲。"
"一枝春","清末近现代初","吕碧城","深院愔愔。破苔痕，寂寞独寻幽径。东风僝僽，还共晚烟吹暝。缟衣轻曳，问谁向、玉阑偷凭。惊认作、粉魅窥人，却是老梅摇影。孤芳素心堪印。奈花非解语，闷怀难讯。疏枝残雪，寒到翠禽都噤。低徊往事，忆情话、小窗灯晕。知甚处、驿使重逢，暗香折赠。"
"好事近","清末近现代初","吕碧城","云气满乾坤，做尽荒寒高洁。一寸盈盈小影，入乱峰层叠。万松排翠接遥天，天籁也沉寂。未忍游踪远去，怕诗魂孤绝。"
"忆秦娥","清末近现代初","吕碧城","金丝织。春衫织就金鸂鶒。金鸂鶒，舞场初试。万波回睩。旧欢如梦休重说，秾华忏尽今非昨。今非昨，白莲香里，缟衣参佛。"
"六丑","清末近现代初","吕碧城","警银屏好梦，蓦别院、繁弦凄咽。试回倦眸，瀛波涵枕角。水远烟阔。问几多金粉，大千抛遍，赚众生哀乐。秾华苦短凭谁说。沟外桃英，篱边絮雪，旧时莺燕能识。叹流光草草，催换今昨。黄梁乍觉。有灵犀清澈。待把閒愁怨，都忏却。仙娥破茧舒翼。莫温黁更染，艳丝重织。望缥缈、步虚非隔。指碧落、别有星寰可许，倩魂长托。高寒处、良夜休怯。折芙蓉、在手天风外，铢衣控鹤。"
"绛都春  日内瓦湖习桨","清末近现代初","吕碧城","淩波学步。试扶上小舟，轻移柔橹。弱腕乍扬，已觉吟魂消银浦。低昂一叶从回溯。似蘸渌、蜻蜓栩栩。半湾新涨，盈襟绀影，悄然来去。休误。烟霞无价，供欣赏、说甚他乡吾土。几许梦痕，濯入沧浪慵回顾。仙踪况许壶天住。尽水佩、风裳容与。西洋正恋瑶峰。赤晶认取。"
"丑奴儿慢","清末近现代初","吕碧城","雕阑几曲，月影盈盈初上。泻一抹银辉如水，冷浸花魂。悄倚孤梅，素心商略共温存。寒翎戢翠，臒虬缀雪，伴定黄昏。漏尽更阑，幽沉万籁，静掩千门。正遥想、欢场春好，玉笑珠颦。歌舞谁家，华灯红闹锦屏人。凝情伫久，疏林落蕊，轻点苔痕。"
"浣溪沙","清末近现代初","吕碧城","景色何心说故乡，朱楼依旧见垂杨。禁他冶叶不回肠。凤翙有声锵紫塞，燕归无计认雕梁。三千弱水溯中央。"
"浣溪沙","清末近现代初","吕碧城","蕙带荷衣惜旧香，梦回禁得水云凉。鱼书迢递诉愁肠。已是槎浮通碧汉，更闻人语隔红墙。星源由自见欃枪。"
"浣溪沙","清末近现代初","吕碧城","不信山林可赋闲，艳于金粉腻于烟。莺花无赖自年年。碎碾青琼成蓓蕾，乱抛红豆寄缠绵。初禅怕住有情天。"
"点绛唇","清末近现代初","吕碧城","万叶鏖风，绿天凉闹山楼雨。初收残暑，蓦地秋如许。舟塔淩空，一点摇红炬。心休怖，黝溟黟雾，也有光明路。"
"翠楼吟","清末近现代初","吕碧城","艳骨冰清，仙心雪亮，羞看等閒罗绮。柔乡羁素袜，指洛浦、芝田双寄。淩波回睇。任玉质金相，西来梳洗。韶光里，盈盈欲语，通词谁试。恰是，群玉山头，望有娀无恙，瑶台迤逦。相逢悲隔世，洒千点，如铅香泪。首邱容倚，写砑粉银笺，花铭同瘗。归无计，只怜孤负，故山梅蕊。"
"风蝶令","清末近现代初","吕碧城","烟霭三山远，沧溟万里迷。身非双翼凤凰儿，已是与天相近与人离。金粉衣难染，风花梦岂疑。步虚来去几多时，除却瀛光岚影更谁知。"
"南楼令","清末近现代初","吕碧城","叶落见城厢，疏枝恨早霜。喜山林、乍换秋妆。多谢倪郎传画笔，渲绛赭、点苍黄。桥影恋残阳，沙痕引岸长。锁羁愁、十里清湘。著个诗人孤似雁，云黯淡，水微茫。"
"解连环  巴黎铁塔","清末近现代初","吕碧城","万红深坞。怕香魂易散，九洲先铸。铸千寻、铁网淩空，把花气轻兜，珠光团聚。连袂人来，似宛转、蛛丝牵度。认云烟缥缈，远共海风，吹入虚步。铜标别番旧谱。借云斤月斧，幻起仙宇。问谁将、绕指柔网，作一柱擎天，近衔羲驭？绣市低环，瞰如蚁、钿车来去。更凄迷、斜阳写影，半捎茜雾。"
"玲珑四犯","清末近现代初","吕碧城","一片斜阳，认古甃颓垣，蝌篆苔翳。倦影铜驼，催入野花秋睡。尽教残梦沉酣，浑不管、劫馀何世。看凄迷、废垒萝蔓，犹似绮罗交曳。艳尘空指前游地，黯销凝、屧香黏蕊。大秦西望苍烟远，谁解明珠佩。重溯故国旧闻，记八骏、曾驰周辔。惹赋情绵邈，春痕长晕，穆瑶池际。"
"蝶恋花","清末近现代初","吕碧城","彗尾腾光明月缺，天地悠悠，问我将安托。一自鲁连高蹈绝，千年碧海无颜色。容易欢场成落寞，道是消愁，试取金尊酌。泪迸尊前无计遏，回肠得酒哀逾烈。"
"蝶恋花","清末近现代初","吕碧城","海上秋来人不识，仙籁横空，只许仙心觉。小立瑶台挥羽箑，新凉情绪凭谁说。不用宫纱笼麝爝，帝网千珠，分作家家月。惟愿冰轮常皎洁，何妨火伞颓西极。"
"蝶恋花","清末近现代初","吕碧城","迤逦湖堤光似砑，汉女湘姚，尽态争游冶。为避钿车行陌野，清吟却怕衣香惹。别溥凝阴风定也，芦笛萧萧，濠濮间情写。双占水天光上下，一凫对影成图画。"
"花犯   日内瓦湖畔牡丹数株，看花已二度，为题此阕","清末近现代初","吕碧城","炫芳丛，鞓红欧碧，年华又如此。玄都观里，谁省识重来，赢得憔悴。已谙世态浮云味，吟怀懒料理。算也似、粉樱三见，归期犹未计。风流弄绝塞胡妆，依然未减却、天姿名贵。闲徙倚，问可是、洛阳迁地。尽消受、蛮花顶礼，引十万、红云渡海水。还怕说，宝栏春晚，宵来风雨洗。"
"清平乐","清末近现代初","吕碧城","寻寻觅觅，印遍芳洲迹。故国愁云横远碧，莫问梅枝消息。异乡消得凭栏，身闲便觉天宽。野柽红迷古堡，海棕青过沙湾。"
"清平乐","清末近现代初","吕碧城","锦屏曾隔，胡越同舟识。花叶谁书传素翼，还待象胥重译。前番山水因缘，今番槃敦联欢。尽狎江湖凫雁，遍瞻万国衣冠。"
"庆春宫   雪后","清末近现代初","吕碧城","山市驰橇，冰坛竞屐，胡天朔雪初乾。已霁仍严，将融又结，疏林惯写萧闲。风裁争峻，指松柏、相期岁寒。飘零休诉，人远天涯，树老江潭。年时苦忆长安。云斗尖叉，吟兴遍酣。官阁梅花，梁园宾客，梦痕一样阑珊。暮秋千叠，拥云气、横遮乱山。凄迷谁见，鸿爪西洲，马首蓝关。"
"金缕曲","清末近现代初","吕碧城","孰肯黄金市。叹荒邱、尘封峻骨，一棺犹寄。知否恩如花梢露，花谢露痕晞矣。况幻影、游龙清戏。人海茫茫银波外，问欢场、若个矜风义。原惯态，是非异。征轺曾访鸣珂里，黯馀春、小桃零落，绮窗深闭。旧梦凄迷无寻处，消息翠禽重递。算吟债、今番堪抵。记取仙槎西来夜，荐灵风、倦枕惊涛里。残酒醒，绛灯灺。"
"浣溪沙","清末近现代初","吕碧城","处处烟波锁画桥，梦中犹自倦双桡。仙源常寄转无聊。欹枕乡心惊断雁，捲帘秋影见层嶕。欲随风雨入中条。"
"瑞鹤仙  散步日内瓦公园即景","清末近现代初","吕碧城","屐痕侵败藓。自寻寻觅觅，岁阑心眼。霜林弄秋绚。挟西来金气，别严妆面。乔松翠健。羡只许、寒禽高占，似宣和、画本偷传，虬影鸷姿重见。还看。山眉愁倚，薄黛含颦，倦鬟堆怨。美人骚畹。迨迟暮，转凄艳。尚依然绿遍，平芜如此，岂必花时堪恋。对西风，料理清吟，赋情自远。"
"望湘人","清末近现代初","吕碧城","送征帆远去，孤馆悄归，只怜排闷无计。绣椅空时，锦茵凹处，坐久馀温犹腻。银褪糖衣，灰残芋尾，分明眼底。恰匆匆、如梦相逢，那信伊人千里。红萼新词漫拟，怅伶俜倦旅，岁阑心事。听笑语谁家，暖人翠樽芳褉。尚逢驿使，梅枝折寄。冰雪邮程西比。不辞化、一缕离魂，黏入缃苞寒蕊。"
"洞仙歌","清末近现代初","吕碧城","何人袖手，对横流沧海，一样无情似湘水。任山留云住，浪挟天旋，争忍说、身世两忘如此。千秋悲屈贾，数到婵娟，我亦年来尽堪拟。遗恨满仙源，无尽阑干，更无尽、瀛光岚翠。又变徵遥闻动苍凉。倚画里新声，万松清吹。"
"玉楼春","清末近现代初","吕碧城","人间那是消魂处，咫尺西洲成小住。翠澜三面绕妆楼，柔橹一双摇梦雨。清歌叠引公无渡，休向枝头听杜宇。从教憔悴滞天涯，肯说高寒愁玉宇。"
"浣溪沙","清末近现代初","吕碧城","知是仙游是梦游，春痕依约彩笺收。芳尘回首恨悠悠。山水有缘温旧迹，钗钿无敌證新愁。伤心何独牡丹侯。"
"月华清","清末近现代初","吕碧城","雕影横秋，人烟破暝，诗怀一昔催换。境入荒寒，恰好素襟堪浣。伴哀蛩、新句重商，撷晚菊、旧情仍恋。缓缓。向林皋石磴，等閒寻遍。何处巫云吹卷。指依样嵚崎，蜀峰攒剑。倦旅登临，赢得几番凄黯。和樵歌、松籁凄锵，弄灯影、雪窗红颤。宛宛。但苍龙四走，暮山无断。"
"丁香结","清末近现代初","吕碧城","妙相波瑩，华鬘风袅。一笑拈花弹指。记年时桑梓，传旧影、蘸渌裁缃摩拟。梦中寻断梦，梦飘断，水驿海澨。无端还见，墨晕化入盈盈澜翠。凝思。又劫历诸天，黯怯清游迤逦。尘障消残，春花惜遍，此情难寄。遥瀚低掠倦羽，自返莲台底。有菡心灵净，依样污泥不滓。"
"金盏子","清末近现代初","吕碧城","芳褉停修，花叶慵书，一年春晚。怜病蝶依依，相婉娩、同是梦中虚艳。隔帘小影凄迷，倚珍丛寒浅。黄昏又、风雨洗残，梨粉早成秋苑。法曲绝弦按。弄繁会、哀音尽拂乱。禁他曲终易变，怕音尾、一唱更赢三叹。众里先避华筵，当笙歌未散。更休待、银烛殒风，满堂花黯。"
"望江南八首 其一","清末近现代初","吕碧城","瀛州好，知是甚星寰。冠盖都非如隔世，晨昏相背不同天。尘梦委香烟。"
"望江南八首 其二","清末近现代初","吕碧城","瀛州好，应悔问迷津。蟾影盈亏知汉历，桃源清浅误秦人。去住两含颦。"
"望江南八首 其三","清末近现代初","吕碧城","瀛州好，春意闹湖边。小白长红花作市，肥环瘦燕水为奁。三月丽人天。"
"望江南八首 其四","清末近现代初","吕碧城","瀛州好，重贺太平时。远近铙歌传彩帜，万千嫠帷泣缁衣。哀乐太参差。"
"望江南八首 其五","清末近现代初","吕碧城","瀛州好，衣履样新翻。橡屧无声行避雨，鲛衫飞影步生烟。春冷忆吴棉。"
"望江南八首 其六","清末近现代初","吕碧城","瀛州好，辟谷饵仙方。净白凝香调犊酪，嫩黄和露剥蕉穰。薄膳称柔肠。"
"望江南八首 其七","清末近现代初","吕碧城","瀛州好，笔砚久抛荒。不见霜毫鸲眼璨，惟调翠沈蟹行长。绕指有柔钢。"
"望江南八首 其八","清末近现代初","吕碧城","瀛州好，小谪住楼台。身似落花常近水，月临繁电不生辉。顽艳有馀哀。"
"喜迁莺令","清末近现代初","吕碧城","燕衔泥，泥涣雪，南陌早关情。寻芳宜唱踏莎行，莫问雨和晴。枝绽花，花褪萼，几日便分今昨。今年灯市已前尘，何况去年人。"
"卜算子","清末近现代初","吕碧城","闲趁艳阳天，悄访栖真处。一水盈盈不见舟，只许仙禽渡。门巷落花深，岭嶂春阴聚。红是缃桃白是云，遮断来时路。"
"月下笛","清末近现代初","吕碧城","吟管搴芳，仙裳蘸渌，俊游还再。几曾孤负，鸥鹭湖边相待。遍人间、笙歌正酣，冷香杜芷闲自采。谢题襟旧侣，玉珰缄札，赋情犹在。桑田变否，试问讯麻姑，朱颜暗改。渭流脂腻，愁渡西戎红海。劝灵源、春痕秘留，碧桃且莫漂片蕊。渺心期，又见三山，半落青昊外。"
"齐天乐  吾楼对白琅克冰山Mont Blanc，晨观日出山顶，赋此","清末近现代初","吕碧城","曜灵初破鸿濛色，长空一轮端丽。霞暖镕金，云苏泻玉，蓦发天硎新砺。冰峦峻倚。更反射皑皑，银辉腾绮。尽斗寒暄，素韬飞弩恼神羿。莺声残梦唤起。绣帘先自卷，偏惯凝睇。光满瑶峰，春溶碧海，慵顾姮娥梳洗。羲鞭漫指。怕渐近黄昏，短英雄气。影恋花枝，断红谁共系。"
"破阵乐","清末近现代初","吕碧城","混沌乍启，风雷暗坼，横插天柱。骇翠排空窥碧海，直与狂澜争怒。光闪阴阳，云为潮汐，自成朝暮。认游踪、只许飞车到，便红丝远系，飙轮难驻。一角孤分，花明玉井，冰莲初吐。延伫。拂藓镌岩，调宫按羽，问华夏，衡今古。十万年来空谷里，可有粉妆题赋。写蛮笺，传心契，惟吾与汝。省识浮生弹指，此日青峰，前番白雪，他时黄土。且證世外因缘，山灵感遇。"
"木兰花慢","清末近现代初","吕碧城","赋情传雁羽，素笺展，黛眉颦。尽溯海寻桑，看朱成碧，欲记难真。荻花又吹疏雪，黯西溪、无处认秋痕。依约前游似梦，飘零旧侣如云。逡巡。楚些招魂。悁菊瘁，惋兰熏。怕众芳消歇，新词织锦，留印心纹。未来更兼过去，问芸芸、谁是古今人。一样夕阳花影，商量莫负黄昏。"
"浣溪沙","清末近现代初","吕碧城","已信潮音是梵音，沧浪淘洗去来今。百年身世此沉吟。揭地蛮烟谁扣马，稽天狂海待填禽。楼船高处怕登临。"
"多丽 煤山","清末近现代初","王易","晚烟空，孤亭碧霭濛濛。点春华、数行疏柳，柔丝漾出微风。燕飞来、空梁泥落，莺歌处、上宛春浓。飞阁流丹，崇台炫紫，兴亡一梦古今同。数百载、河山未改，依旧帝王宫。空惆怅，土花晕碧，杜宇啼红。忆昆明、劫灰馀烬，祗今雨冷尘封。旧风流、灵和杨柳，新摇落、太液芙蓉。璧月无情，铜仙有泪，当年谁挽鼎湖龙。览遗迹、几番凭吊，怅恨已无穷，斜阳下，疏星渐露，漏滴壸铜。"
"酹江月 陶然亭","清末近现代初","王易","连天碧草，甚寒风吹送一声清角。忆自金台人去后，冷雨空梁寂寞。汉月徒圆，塞云偏紧，风景何萧索。青山残照，使人空叹辽落。况复书剑天涯，萍踪何处，不解长安乐。王粲年来心事涌，说甚画楼朱阁。东海波澜，西泠涕泪，总自怜飘泊。晚风垂柳，一行青到城郭。"
"金缕曲 感怀","清末近现代初","王易","浊世何留恋。猛回头，廿年一梦，流光如电。三载京尘空染袂，剩有泪痕一片。更莫叹，孤鸿旅雁。小堕红尘原客舍，恨无缘、速返璿宫便。心绪苦，有谁见。灵犀一点千重恨。最无端、空阶岭寂，步来千遍。莫怪文园今善病，病甚倒将愁遣。望脱却，人间羁绊。杜宇漫言归去好，想归时、一例多幽怨。对孤烛，泪如线。"
"唐多令 书感","清末近现代初","王易","蝶梦几时醒，华胥千万程。恨多情、何似无情。为甚年来心绪恶，人静处、涕常零。窗外月华明，窗中长叹声，要知心、惟有孤灯。无限牢愁淘不尽，那更听、乱蛩鸣。"
"小诺皋 题芝兰怨","清末近现代初","王易","皓月团圞，绛河清浅，秋色泥人如许。傍墙阴、唧唧蛩声，动人愁绪。多少离怀别恨，无限柔思绮语。欲写来、供作茶馀谈助。别剔银釭，细裁琼楮。叹古今、情天孽海，总是凄风苦雨。濡笔候，倍悽楚。兜率天高，蓬山路远，惆怅玉楼珠户。更那堪、钗燕分飞，镜鸾空舞。觅遍天涯海澨，莫问伊人何处。正飘零、断梦残魂无主。磨蠍当宫，孤鸳注谱。待他年、合浦还珠，无奈彩云黄土。嗟此恨，空千古。"
"玉女摇仙佩 示三弟","清末近现代初","王易","仙云缥缈，三五银蟾，无限清光皎皎。绿绮传心，红绡有意，相见两情倾倒。懊恨知多少，恨黄鹂隔院，珠喉弄晓。猛可地、一声去也，玉佩犹鸣，香车顿杳。待欲学韩凭，粉蝶轻盈，梦儿空绕。细想有何留恋，枝上桃花，已入东君怀抱。无计神伤，有怀肠断，浪说王孙芳草。已被多情恼，倘情根不断，韶华易老。最好是、拈花微笑。何须惆怅，几番谱尽相思调。者春梦、何曾醒了。"
"春从天上来 壬子立春","清末近现代初","王易","如此江山。正玉琯重调，又属明年。前程如梦，风景依然。霎时都化云烟。喜春来天上，晴和候、淑气初还。好春光，是宜春帖遍，爆竹声喧。回思昨宵信息，道鼙鼓蓬蓬，雾满南天。梁燕差池，新巢未得，如今幕上偷安。问君平知否，今后事、概付漫漫。飏春幡、叹一年一度，再见应难。"
"浣溪沙 其一 小游仙","清末近现代初","王易","画栋穿云玉殿清，天风遥送佩丁丁。霓裳仙子羡娉婷。洛甫神妃频弄影，瑶池阿母教吹笙，碧霞缭绕月轮明。"
"浣溪沙 其二 小游仙","清末近现代初","王易","一脉溶溶滟滟波，繁星如豆水如罗。神仙犹自别离多。一载相思欣驾鹊，五更惊梦又鸣鼍。伤心依旧隔天河。"
"浣溪沙 其三 小游仙","清末近现代初","王易","牛渚曾通贯月槎，仙家居住在烟霞。当年炼石感灵娲。万里蓬瀛浮海市，千年阆苑放仙葩。碧霄飞度五云车。"
"浣溪沙 其四 小游仙","清末近现代初","王易","不向云英再乞浆，蓝桥空记认裴航。人间天上正茫茫。洞口夭桃迎阮肇，峰前暮雨会襄王。便随曲径到仙乡。"
"浣溪沙 其五 小游仙","清末近现代初","王易","一笑春风满太虚，玄洲好景近何如。倩将青鸟为衔书。灵药已偷归月窟，蟠桃方熟献天厨。瑶宫刚是梦游初。"
"莺啼序 与珢轩共话感赋","清末近现代初","王易","东风已更旧岁，恨年华草草。警幽梦、远寺钟声，忧心清夜如捣。念数载、车尘马足，几番蹀躞幽燕道。最羞题，索米无门，长安空到。记得从前，银鱼竹马，颇翩翩自好。又谁料、岁月催人，添来多少烦恼。便劳劳、风尘游倦，已不似、往时怀抱。更何缘，丘壑怡情，故园终老。几回搔首，欲问苍天，甚浮生潦倒。偏值恁，干戈满地，大野龙战，鹤唳徒惊，烽烟频报。新巢未稳，茫茫前路，桃源尽有为家处，遇危时、便合抽身早。哀鸿断雁，江山是处愁人，苍茫乱云残照。有时拂袂，谢去人寰，向林泉啸傲。更管甚、纷纷魏晋，清兴来时，夜月弹琴，晚风垂钓。楼台幻彩，沧田异景，升沉别是人世事，尽埋头、莫问清和扰。但教把酒长吟，一室融融，此生已了。"
"春风袅娜 咏风筝","清末近现代初","王易","爱珊珊玉骨，巧样新裁。长空净，薄云开。似汉宫妃子，因风吹去，辽阳丁令，化鹤归来。凤尾轻飏，鸾铃碎响，拍手儿童噪六街。便引天鸡通下界，惟联云雁契高怀。眼底大千如画，烟横雾绕，波清浅、应是蓬莱。风堪御，气能排。仙乎频唤，梦也同猜。彩线遥牵，竟通碧落，明霞低映，未著黄埃。休誇潇洒，看飘蓬身世，浮沉似我，长系天涯。"
"小若皋 三弟作咏史一阕，多壮语。爰反其体为赋此解，即用原韵","清末近现代初","王易","罗袜留香，锦囊遗恨，惹起后人遐思。漫消魂、玉树临风，金莲贴地。夜半无人私语，千古争传艳史。问因何、一往深情如此。粉黛三千，楼台十二。尽歌舞、朝朝暮暮，无那风流情味。道今日，登仙矣。蜀道回车，吴宫成沼，天道本如斯耳。又管甚、儿女牵情，英雄短气。嬴得春花秋月，老向温柔乡里。总不过、人生行乐而已。铜雀何存，锦帆长逝。便江山、百世犹新，已伴秋萤木魅。呜咽甚，清溪水。"
"红情 忆汪涤芸","清末近现代初","王易","春风又至，念故人此日，心怀何似，案牍劳劳，为底双鱼便慵寄。一别于今隔岁，问诗卷、添来还未。怪近日、藕孔刀兵，变幻竟如此。尘世，寄庐耳。纵栖息晏游，有甚滋味。不如归是，拚饮中山博沉醉。知否吾侪拙甚，风月外、更无长技。但举首、南望也，故园芜矣。"
"陂塘柳 与李古馀","清末近现代初","王易","望长安、一囊书剑，匆匆几度寒暑。忧来何事堪消遣，托意麝煤琼楮。乡梦苦。记每到、愁时但恨风和雨。凄悽楚楚。算零落天涯，二三知己，便足慰羁旅。梁园暮，蓦地闻君才富。吟怀澄澈如许。邹枚韵事今安在，碌碌大都尘土。君记取。看寂寞、当时谁是骚坛主。英华含咀。喜风雅今存，阿龙年少，可许共挥麈。"
"万年欢 春雪","清末近现代初","王易","峭逼疏拢，是春寒乍凝，小院风急。落蕊飘香，一霎碎琼铺积。疑是群花放日，倩天女、徐徐散出。忍辜负、素质轻盈，早梅快共争白。凄凉去年送客，正灞桥魂断，细数人迹。别恨重重，今后怎生寻觅。止向空帏泪滴，恨对此、霏霏竟夕。待明日、捲彻重帘，定惊堕絮盈尺。"
"如此江山 感时","清末近现代初","王易","崦嵫日落千林暝，依稀者番风景。乌集延秋，鸿嗷建业，凄绝万家烟冷。移来九鼎。喜旧局新翻，惊涛初定。黍谷阳回，春风额手共相庆。斜阳自饶人影。笑屠龙事业，空望公等。翠葆初临，黄袍遽易，便使人嗤鏊饼。鸡声唤醒。但对著残灯，定愁夜永。无计文园，止堪言善病。"
"南浦 春水和玉田韵","清末近现代初","王易","宿雾散江天，竞澄鲜，点染潇湘春晓。峰压黛螺新，微风定，波镜平开如扫。扁舟渐远，短篙撇出鱼鳞小。相助离人肠断处，桃叶渡头芳草。清漪惯浴凫鸥，正舍南舍北，溶溶未了。夹岸有秾桃，芳菲甚，几度捕鱼人到。蘼芜浩渺，空江如梦涛声悄。帆影年年来复住，错认行人多少。"
"解连环 九连环","清末近现代初","王易","玲珑无限，是何人巧把，玉环连绾。消昼困、解向春闺，看葱指轻拈，杏眸低转。几度沉吟，最无奈、将开还乱。任鸟鸣穿树，花影移墙，卸来刚半。寥寥者番意懒，算殷勤撩弄，何似分断。便纠缠、恰似相思，有一脉勾连，两心萦绊。纵觉情多，争已为、多情添恨。再迟些、舞腰一撚，定加瘦损。"
"金缕曲 唐忽雷","清末近现代初","王易","西蜀多奇种。最难寻，香槽文蜕，刻龙雕凤。当日骊宫方奏罢，深谢君王爱宠。止消得，玉奴亲捧。何满一声人似醉，任鲛珠、万斛如潮涌。零落恨，更谁共。升平歌舞知何用。尽春秋、湖山草草，乱流轻送。几度沧桑曾历遍，剩有一身珍重。问谁解，轻撚慢拢。但使樊裬今尚在，托鸳弦，话尽兴亡梦。空鸣咽，泪花冻。"
"沁园春 宫词","清末近现代初","王易","篆影凝春，珠光浸夜，深宫漏迟。正金盘舞后，共誇燕瘦，玉楼宴罢，人妒环肥。固宠无方，承恩有貌，独向西楼敛翠帏。深辜负，者清凉无汗，姑射仙肌。人间恩爱难期，但著意、容颜自入时。恨量来螺黛，画眉觉浅，妆成凤翅，掠鬓还低。几度消魂，一番照影，如许娇姿定属谁。休誇示，看秋风又起，纨扇空悲。"
"长亭怨慢 春寒","清末近现代初","王易","又正是、春初时节。院落沈沈，房栊寒怯。苦恨而今，东皇车骑尚迟发。春回已久，怎不使、春光泄。春直恁无情，又何必、望来如渴。呜咽，听寒鸦点点，似恨夜来微雪。冬衣敝矣，曾未识、几时修缀。最怕是、已到花期，但对酒、无花堪折。待欲问春时，春不见人休说。"
"兰陵王 闻雁","清末近现代初","王易","宵风急，新雁一声寥碧。帘栊悄，小梦依稀，唤起离人动幽魄。嗷嗷自惨戚，似诉，影单形只。渐飞度，几处关山，记否来时楚天黑。层云荡双翼。念宿水眠沙，飞倦无力。天涯万里浑无极。正寒重榆塞，月明湘水，劳劳来去自南北。但为寄消息。悽恻，又今夕。便我亦怜君，同是羁客。冥冥好避他人弋。奈程路空渺，稻粱难觅。不如归去，数举首，望故国。"
"五彩结同心 内子生日","清末近现代初","王易","莺声到户，花风迎暖，重来初度芳辰。正岁华明媚，欢娱候、不教辜负阳春。灵心雅素真同调，数不尽、冰玉精神。但承愿、添香琢句，春闺长与温存。深愧长卿萧索，惯劳人草草，总是风尘。木落悲秋，乌啼怨暮，指点襟袖馀痕。王郎天壤原寒瘦，怎禁受、谢女殷勤。喜今日、碧窗携手，开颜聊共吟尊。"
"莺啼序","清末近现代初","王易","无端又伤远别，泪盈盈似水。空庭院、料峭春寒，短枝渐吐微蕊。恨此度、凄凉太甚，纷纷旧雨随星坠。又江关、庾信飘零，已动归思。抵掌挑灯，联吟踏月，惯盘恒共子。更谁料、佳景无多，乱风愁雨又至。望江山，飞云黯淡，正天外，搀枪遥指。问因何，零落神州，满含秋意。者回去也，地北天南，断难忘寤寐。因预念，他年聚首，未卜何日，谱到阳关，不禁清泪。韶光易老，萍迹未定，天涯倘有重逢日，定惊心、彼此俱憔悴。回肠似结，满怀幽恨难言，相期故人心里。骊歌唱罢，南望迢迢，止遥山拂翠。还说甚、双鱼寄恨。尺素传心，任报平安，也牵愁起。茫茫四顾，一枝安在，纵教我亦归故土，但相思、两地危楼倚。期君珍重千金，一驻归帆，便裁凤纸。"
"绮罗香 二月九日送客作","清末近现代初","王易","碧草人迷，青衫尘满，乡梦迢迢初觉。送客旗亭，几度自嗟离索。记欢会、去日空过，道珍重、流霞低酌。怪年时、驿路荒寒，行人何事愿飘泊。他乡无奈滞迹，堪叹客边风紧，罗衣愁薄。古道云封，辜负谢鲲丘壑。又今朝，数到离怀，怎禁住、泪随声落。待归来、挨过黄昏，倚阑听画角。"
"春愁曲","清末近现代初","王易","乍春眠，又窗前啼鸟，唤醒游仙。东风也饶丰致，把柳丝千线，吹向阑干。春好无人玩赏，为春愁，万叠似波澜。尽回首，遥天一抹，画里云山，梦里溪山。堪怜，半床书卷，误了华年。钟期已无寻处，莫遣愁无计，频弄哀弦。何事穷途感遇，叹荆高、歌哭向幽燕。试回念、前宵别景，玉笛吹残，蜡炬烧残。"
"莺啼序 得琅轩自沪来书，并诗一章却寄，用前送别韵","清末近现代初","王易","春风那堪握手，感情深似水。残更转、似酒初醒，金荷开尽红蕊。自别后、吟怀渐冷，遥天盼断征鸿坠。乍传来、素简缄愁，又牵离思。璧月宵明，琼卮夕泛，漫临风念子。更魂断、细雨纷纷，清明时节又至。望江南，青山如画，为长送，归帆东指。算天涯，荒草萋萋，自饶春意。游仙梦杳，归雁声寒，惯连宵不寐。长记取，墨花香篆，旧日情致。携酒登临，与君挥泪。良时不再，英游难续，十年梁苑窗同绿，恨缘悭、今昔分荣悴。湖山笑我，飘零书剑何之，栖栖软红尘里。风烟冉冉，花事迟迟，看柳眉颦翠。但枉说、鱼龙在野。鹓鹭分行，行矣关山，独吟声起。长空莽莽，流云来住，雏莺如语花似锦，镇无聊、玉笛声重倚。箧中冰雪陈陈，便有新愁，也成故纸。"
"探春 壬子仲春晴日，郊外小游，月馀不出，不知春便如许也","清末近现代初","王易","浓翠生阴，零红散雨，十里春光如绣。冷落旗亭，喧阗花市，无计了除清昼。方试将轻袷，早惊觉、沈腰销瘦。可怜人异从前，那禁春尚依旧。怕问故人来否。为隔岁馀香，尚留襟袖。紫燕来迟，碧桃开遍，前度刘郎归后。粉蝶寻芳去，便知得、蕊香轻透。欲觅酴醾，杏花深处无有。"
"沁园春 春情","清末近现代初","王易","玉案尘生，金炉香烬，罗幕含愁。问帘外桃花，昨宵开未，堂前燕子，近日来否。风景依然，伊人不见，如许春光未肯留。凝眸看，看游丝不定，野马空浮。有时独上西楼，奈乍暖还寒不自由。听枝上黄莺，惊回梦去，林间杜宇，唤出归休。芳草相思，垂柳惹恨，欲语人前又自羞。羞何事，为能言鹦鹉，偏在前头。"
"点绛唇 南人北来携食物数事故园风味差足慰乡思耳","清末近现代初","王易","十载他乡，烟尘霭霭迷吴楚。白云深处，欲去浑无路。岁岁蒪鲈，几度牵离绪。清如许，故园风味，也忆劳人否。"
"壸中天 春暮渡黄河步玉田韵","清末近现代初","王易","黄流滚滚，又兴亡送尽，几番南北。长恨总如东逝水，万劫千秋曾历。风挟冯夷，水争神禹，天远孤帆直。沧桑难记，旧游休问霞客。谁复泛海求仙，蓬莱遥望处，迷漫无迹。百岁光阴如此易，可许中流暂立。桃浪翻红，柳堤凝翠，数点山摇碧。夕阳西下，野云幻出飞白。"
"三姝媚 封署送春","清末近现代初","王易","清琴愁独谱，听啼鹃声声，唤人悽楚。无计留春，著游丝、低罥画阑干处。燕妒莺猜，便消得、韶光如许。底事东君，芳讯年年，自由来去。凭阁敲残新句，看浪蝶依依，似忘春暮。芳草斜阳，忍低眉遥数，天涯归路。酒浪茶涛，怎洗尽、客襟尘土。为问园林旧约，明年记否。"
"金缕曲 寄怀袁琅轩沪上","清末近现代初","王易","别恨应难写。问袁生、起居饮食，近何如也。数载知交星共散，落落此身俦寡。试遥望、暮云高下。只道江南多好景，在晓风、残月凄凉夜。曾几日，又初夏。萧然客梦如飘瓦。算人间、穷通哀乐，尽多虚假。惟有愁根生缕缕，不肯便随烟化。念离合、悲欢都乍。燕市风尘吴市月，叹劳劳、谁是怜君者。思往事，泪盈把。"
"菩萨蛮 诸昆弟送别即书","清末近现代初","王易","十年别梦馀芳草，行人指点长安道。此去望长安，萧萧客骑单。倦游今已惯，何用伤离判。天地一穹庐，斯人久客居。"
"百字令 夜行河朔","清末近现代初","王易","风尘荏苒，任南河北蓟，几番游历。沦落青衫仍似旧，底事宵行亟亟。古木声哗，荒榛影乱，疑有幽人宅。残蟾天半，寒光摇动空碧。为念乱后河山，今番都不是，旧时风物。前度刘郎今又至，眼底似曾相识。远岫云横，平林烟锁，一带伤心色。漳河水冷，照人肝胆清绝。"
"西河 重入都门，景物异昔，沧桑之变，乃复如斯，怆然赋此，用清真韵","清末近现代初","王易","名胜地，湖山景物曾记。刘郎去后竟如斯，惊沙暗起。浓雰凄雾满神州，漫漫幽恨无际。抟云剑，还独倚，天涯底事长系。今朝莫漫问沧桑，怕寻故垒。兴亡千载事陈陈，滔滔但有流水。朱门紫阁等海市，是高贤、敛迹乡里。攘攘莫论人世，尽疏林野屋，青山相对，笑我栖栖，风尘里。"
"沁园春 赠胡步曾","清末近现代初","王易","试望南天。雾隔云迷，凄然故乡。念蓟门风紧，寒生缟袂，金台烟锁，尘满罗裳。诗酒风魔，琴书伴侣，客况三年聊共尝。京华梦，记春花秋月，往事苍凉。硗硗头玉非常，愧我乏新诗赠杜郎。任茫茫今古，劳劳天地，陈陈兴废，历历沧桑。江海翻澜，年华逝水，并作闲宵清话长。他年事，但狂歌载酒，杖策徜徉。"
"迈陂塘 步曾素抱远志，一日与谭，步曾因言，来日将探奇海外。予嘉其志之壮也，为赋此阕，即示步曾","清末近现代初","王易","问人天、何堪伫足，平生无限惆怅。悠然世局浑如醉，黯黯莫辞尘障。频远望，何处是、玉峰瑶圃神仙壤。蓬瀛十丈。想贯月浮槎，支机觅石，前事总非诳。功名事，也羡乘风破浪。年来意气凋丧。元龙百尺销磨尽，烟水五湖空想。君便往。君不见、扶馀万里声威壮。洪涛漭瀁。试屈指期君，屠龙业就，为奠百花酿。"
"莺啼序 江亭览胜用梦窗丰乐楼韵","清末近现代初","王易","鳞云四流润蔚，渺晴空散绮。染平野、绣碧重茵，带域遥接无际。绛日起、烟涵露重，淩晨细雨还重霁。盼碧虚、香落人间，冉冉轻坠。胜赏登临，俊侣数子，快薰窗共倚。更迎望、陌柳垂丝，绿波摇漾清翠。任昆明、连番劫火，但长伴、苇塘寒水。喜亭亭，孤境幽閒，暗忘身世。青山不语，秀草长荣，尚似旧时美。台榭静、苔痕断续，似有人到，雨冷尘封，久疏吟事。墨花隐约，纱笼何处。凭多蜗壁留泥爪，道联翩记住前游地。飙轮电卷，百年未是多时，司天自更辰纬。回廊伫屐，好景移人，正欲行人迟。为怅念、风凄燕市，花泣吴宫，阆苑西偏，层城十二。繁华已矣，灰飞烟没，登楼王粲频吊古。尽涔涔、铅泪沾裳袂。空馀郭畔留情，茜紫薇红，锦郊十里。"
"沁园春 自嘲","清末近现代初","王易","咄尔王生，数载栖栖，身世如何。笑缁尘染遍，风霜自苦，青衫敝久，岁月忙过。楮墨徒劳，醁醽长醉，诗酒因何便入魔。擎天愿，底男儿事业，尽付流波。穷途阮籍狂歌，念有限年光等刹那。但春花秋月，仅供笑傲，燕尘汴水，总是蹉跎。对影无言，支颐垂泪，宋玉愁多恨更多。君知否，向白云深处，自有槃阿。"
"沁园春 自解","清末近现代初","王易","琴剑萧条，碌碌因人，天涯几年。尽美人香草，群嗤屈子，乘槎凿空，我愧张骞。蝶梦飞来，鹃声催去，一缕吟魂微似烟。空怀抱，任茫茫天壤，未许人怜。书城百尺高悬，便终老斯乡不羡仙。也焚香煮茗，自呼高士，吟红写翠，还算奇缘。月本无情，天原不语，问到无声声更酸。平生事，拼春风词笔，赋尽悲欢。"
"声声慢 新乡道中","清末近现代初","王易","青山笑我，百日催人，年来书剑飘零。曾几何时，此间又作长行。长安莫问倦旅，似随风、春絮秋萍。征尘满，又连朝风雨，阻住归程。客路嘶残羸马，任黄沙瘗恨，碧草无情。惟有平林，遥天一抺青青。盼他雨馀渐霁，喜林稍、清脆蝉声。行暮矣，有炊烟、一缕远迎。"
"消树江云 自度曲，忆京中诸友","清末近现代初","王易","午窗独倚南薰畅，一编悄度残昼。猛忆前番，短烛清言，明月夜深时候。恰待长相守，更魂销，别离还又。分携后，江云渭树，何时尊酒。怕重问，三载京华，檐雨篝灯，盈盈冷泪殷袖。况是如今，岛瘦郊寒，风趣也非依旧。尘梦今无有，问天涯、故人知否。空翘首、一痕落日，数行烟柳。"
"减兰 封署古唐槐","清末近现代初","王易","绿阴如盖，密叶交枝凝暮霭。青眼怜伊，阅尽沧桑又几回。屯云挂月，月暗云迷清欲绝。若问前因，我亦槐阴梦里人。"
"渡江云 初秋","清末近现代初","王易","风檐迎玉露，青梧报候，一叶落池边。怪花开花谢，秋去秋来，景物换年年。已凉未冷，便早夜、将息都难。问近来、悲秋宋玉，可否异从前。恹恹。未秋先病，到晚偏愁，正孤帏梦懒。曾不记、看花紫榭，步月红阑。罗云缕缕招人望，望故乡、千叠云山。能遂否、乡心张翰今番。"
"眉妩 居封三月，近将旋里。邑中古迹如淳于岗、青陵台诸地，皆未一至，临去依依，遂成此解","清末近现代初","王易","记穷中载酒，客里看花，寥落未堪语。小梦萦秋被，华胥路，遥遥一枕何许。无根萍絮，又此番、随水来住。但辜负，半壁斜阳老，胜游久无主。犹念，愁人怨蝶，向槐阴独梦，台畔双舞。千古伤心事，功名外，尚有痴呆儿女。残风败雨。问甚时、花记前度。便兴废重题，都收入、锦囊去。"
"沁园春 秋风将至，人将远行，倚装待旦，疥壁留别","清末近现代初","王易","冷院虚窗，坐数残更，短角乌乌。正秋风入幕，扇悲捐箧，白云在望，人喜膏车。习隐金门，藏身人海，不念蒪羹鲈脍乎。今而后，定狂吟纵酒，方属吾徒。长卿四壁犹虚，笑索米王门一事无。忆青灯十载，但馀瘦影，黄尘百丈，长染轻裾。鸟倦知还，驹过竟逝，报道南山归敝庐。休留恋，任他年有泪，不洒黄垆。"
"贺新凉 怀林浚南即寄","清末近现代初","王易","天末孤鸿疾。想东南、无边胜概，合留吟屐。海上成连知何许，绝调几时闻得。念湖海、飘零倦客。跨马出郊时极目，恨身无、彩凤双飞翼。相见也，定何日。江湖满地多秋色。望中原、青山一发，但馀残弈。月不圆时花未好，转眼叶黄云碧。又旧雨、几番追忆。我是黄须君青兕，更群推、白也诗无敌。风雅事，已陈迹。"
"台城路","清末近现代初","王易","秋风摇落江潭柳，攀来遽牵离绪。野馆星飞，寒窗叶碎，都是梦难成处。流年迅度。记淅淅零零，暗宵疏雨。门掩梨花，依深犹自剪窗语。凭君细问旧迹，箧中亲检取，残泪曾污。酒后高吟，愁边瘦句，读罢不禁悽楚。斜阳老树。问蜡屐云筇，那时相聚。重过黄垆，旧游人在否。"
"莺啼序 柬步曾都门","清末近现代初","王易","臞仙故人足下，念别来未久。相思苦、罄笔难书，向北遥望翘首。自客月、由都出发，相偕数友旋归后。遂匆匆、历过炎辉，景况如旧。兹际秋初，暑气渐减，既归装整就。不多日、略理诸端，挈家南返江右。谅吾君、今冬事毕，可共我、故园携手。则与君，煮酒谈诗，尔时乐否。前来雅作，为稍修词，不自知故陋。然我辈、操觚之日，即合思及，历岁虽遥，尚期不朽。摛词琢句，俱求离俗，琼瑶为体冰为骨，使后人击节称无有。蠡知管见，审君从善如流，尚希恕其狂谬。归江以后，城市山林，正暂难预究。惟恃此、笔耕墨溉，老我儒冠，或有馀资，薄田堪购。文章诗酒，家人妇子，天伦之乐原可味，毕其生、无誉而无咎。临池意往神驰，便欲吟祺，晓湘仅奏。"
"露华 残月","清末近现代初","王易","银钩一曲，正别苑凄清，夜气如沐。巧门弯环，怕共玉绳低触。独自悄步花间，长被素娥偷瞩。人静后，西厢影单，伴我幽独。长安一片寒玉，有万户砧声，相对私祝。别酒乍醒何处，柳岸风促。夜久忽上梧梢，错认曙生林木。池水畔，平明有人坐掬。"
"云仙引 秋云","清末近现代初","王易","旋出巫峰，乍收秦岭，秋来无限轻盈。遮溪白，傍山青。汀洲荻花如雪，隔水相看分外明。独有愁人，虚窗深院，相对愁生。天孙巧锦堪称，问多少、功夫织得成。蜀绮轻匀，吴绫细密，自费心情。天末怀人，江干惜别，望去应知泪暗倾。一夕风高，残鳞断羽，何处飘零。"
"垂杨 秋柳","清末近现代初","王易","河桥人去，便柔腰影瘦，堕鬟钗乱。拂水藏鸦，锦城不记年光换。斜风冷雨隋堤畔，那更忆、舞馀娇困。问灵和、往日张郎，可风流犹擅。应念繁华事散。方落絮抽条，便成凄惋。人世愁多，从今莫向人青眼。离怀别苦何时断，待种向、小庭深院。不堪惯、只系斑骓，临野岸。"
"意难忘 秋萤","清末近现代初","王易","雨过烟斜，看流光几点，度叶穿花。迎风同蛱蝶，映水傍蒹葭。更欲定，耀初加，帘幕那堪遮。又助来、天阶夜色，小扇轻挝。伤心莫问隋家。恨已无腐草，但有昏鸦。微光应未久，往事已堪嗟。些小影，莫频誇，待欲惜秋华。有瘦生、一编夜读，相对笼纱。"
"丹凤吟 月夜闻笛","清末近现代初","王易","坐听更声初转，月影穿帘，龙吟何处。琅玕尺八，唤动客愁如许。仙人汉上，记曾一擪，黄鹤楼前，落梅无数。古调如今杳矣，任是重翻，犹恐清韵非故。应是宫墙夜静，霓裳独自偷旧谱。便教桓伊在，也临风三弄，清泪如雨。凉州已罢，指下顿增酸楚。鹤唳清空声渐远，吹梦魂归去，怨来杨柳，奈玉关不度。"
"六州歌头 自述","清末近现代初","王易","南州词客，自号太憨生。形如石，心如水，目如晶。止髫龄，便作梁园客。喜谈论，工吟啸，爱风月，厌尘俗，懒趋迎。一室一床，一案一瓯茗。一点书灯，尽微吟漫饮，独坐尽三更。三五良朋慰孤零。时相过从，剪残烛，对尊酒，学清评。好春侯，趁风日，出郊坰，最怡情。每风朝雨夕，怨秋色，怕秋声。庭闱内，敦孝友，各无争。傥许挈家离俗，惟自适，宁慕高名。间抱琴携酒，水碧共山青，长醉无醒。"
"甘州 秋怨和屯田","清末近现代初","王易","望遥天莽莽暮云平，客中又惊秋。正凉生桂户，叶分苔砌，人倚危楼。底事又添新恨，旧恨几曾休。但怪年华去，似水长流。莫问故园音信，定残蒲瘦柳，狼籍谁收。便连番思去，临去却还留。向他时、新诗准备，有庐山、山色待归舟。更从此，数愁时候，休数离愁。"
"梦横塘 廿五初度","清末近现代初","王易","双丸弄巧，万树鸣秋，华年如水偷逝。十载星霜，又阅遍、几番尘世。诗酒情浓，功名梦冷，野人深致。算燕云汴水，马影鸡声，但添得、狂而已。世间一笑浮沤，甚心伤杜老，愁赋平子。赢得名垂，叹白发、可怜生矣。况自有、医天妙手，何用书生溷人事。打叠行囊，酒瓢榔?，向花前寻醉。"
"一萼红 秋梦","清末近现代初","王易","傍疏棂，又青灯素幌，照我影伶俜。风戛玄扉，露漙幽草，秋容偏伴愁人。珊枕畔、华胥路远，更蛩声、唧唧弄更声。不耐繁喧，欲寻酣梦，梦却难成。愁极本凭诗遣，劝莫寻秋梦，秋梦无凭。天姥峰高，邯郸枕冷，方知梦也非真。便暂许、随风飞去，待归来、依旧苦吟身。空对半轮冰魄，一桁湘痕。"
"瑶台第一层 怀友","清末近现代初","王易","梧雨收初，近客至、门前也渐疏。数年燕市，狂歌击筑，换得顽躯。离群今独处，望天末、云意舒徐。音尘杳，但烟迷平楚，月满清都。愁予。邮亭望断，几行泪墨故人书。便书来也，开缄读罢，怎禁欷歔。争如尊酒共，整心怀、倾吐无馀。甚屠苏。竟忧多似发，无计消除。"
"貂裘换酒","清末近现代初","王易","旧梦曾经处，怅如今、风流水逝，楼空人去。漫羡长安佳丽地，俯仰已成今古。怪造化、弄人如许。同学少年多不贱，底伤心、杜老犹如故。君问我，为君诉。江湖满地多风雨，阻关河、思归不得，欲行还住。枉却故人书一尺，为我重提旧语。那便解、暗愁千缕。秋欲老人人未老，仅庾郎、先自吟愁赋。转问子，遣愁否。"
"摸鱼儿 题返生香遗集","清末近现代初","王易","甚年年、青天碧海，嫦娥真个痴绝。餐芝饮醴非难事，何用水晶宫阙。须自洁。已断却尘缘，莫更尘缘结。人天各别，底好月难圆，优昙偶现，留与后人说。伤心事，不共风烟变灭，好花长被摧折。玉楼那便需长吉，为妒呕来心血。甘守拙。翻自喜、一衾凉梦浑如铁。休誇慧业。试检点遗编，芳姿如在，多少恨侵骨。"
"丑奴儿慢 秋晴","清末近现代初","王易","纤云弄色，西北高楼凉候。喜连日、萧萧暮雨，洗过清秋。日影罘罳，一天明爽望中收。鸭炉香暖，龙团味美，不羡封侯。胜日易忘促居，无事何似閒游。便俦侣、高阳散尽，可伴浮鸥。料想如今，乱枫衰柳正凝愁。任他愁也，花前帽侧，依旧风流。"
"梅花引 秋声","清末近现代初","王易","灯窗里，秋如水，商声飒飒侵入耳。更声阑，角声酸，那堪辜负，清梦一衾寒。砌虫切切如私语，似笑尘埃久相处。启吾帏，揽吾衣，月朗宵深，时坐听荒鸡。琴三弄，钟三动，长空去雁声相送。谁家砧，捣人心，声声断续，只是费沈吟。无边黄叶萧萧落，敲上荆扉声剥啄。待重听，已天明，悲笳四起，驱马动连营。"
"洞庭春色 秋露","清末近现代初","王易","晚榭凉归，暮天云净，素娥泪多。更莲房红坠，冷凝藻镜，桐荫绿润，翠踏蛮靴。最是五更风共剧，便不耐衫寒薄薄罗。金茎液，教太真饮罢，晕脸微酡。铜仙汉家何在，料如今、雨蚀苔磨。止陌头衰柳，残禅共咽，原问蔓草，有美轻过。待到为霜人不见，也负了蒹葭秋水歌。魂归夜，想佩环月下，定湿淩波。"
"应天长慢 秋蛩","清末近现代初","王易","蝉吹暮歇，蛙鼓夜沉，嘈嘈犹在庭角。渐透晚来霜讯，空阶正萧索。无人处，声共作。便吟到、客愁无著。尚依旧，月细风尖，冷淡篱落。心绪倍前恶，检点离怀，呼汝共斟酌。不是夜床无梦，才眠又惊觉。三更尽，吟渐弱。隐残壁、绣苔斑剥。寺钟醒，曙破鸦啼，馀韵依约。"
"金盏子 秋笳","清末近现代初","王易","何处飞来，怪数声催入，愁人心里。月落乱乌啼，又城角，飞霜暮天如水。喧喧汉将营中，尚关心燕市。浑不记、当年连天烽火，阵云吹坠。凄绝，旅人意。方遥望，乡关便陨涕。瑟琶也同带恨，芳魂冷，胡沙万里竟委。山头粉堞哀声，动林间秋气。忽传报、平明胡骑窥营，夜唤兵起。"
"大酺","清末近现代初","王易","又雁横空，鸦喧晚，天外纤钩乍敛。啼螀催入梦，渐金荷半烬，翠帏低掩。吕枕荒寒，庄魂缥缈，萦绕骤凉衾簟。楼台层幻处，似殷勤尚有，故人劳念。更好语清芬，新声宛楚，动人愁惨。灵犀通一点。幸重向、片刻倾肝胆。休更问、荆驼故国，泪酒新亭，尘心遥逐秋云淡。不尽思君感，恨远隔、长江天堑。记临别、神凄黯。关河十载，谙尽倦邮荒店。吟情犹恁未减。"
"玲珑玉 中秋夜月","清末近现代初","王易","万里秋容，早收尽、堕粉遗簪。香分桂殿，吹笙院落沉沉。结就玲珑片玉，便一年常见，何似如今。花阴，照晶帘、波影浅深。为念年年玉斧，问可能修得，离恨千寻。碧海青天，累嫦娥、夜夜关心。怜他陈瓜列果，有多少、痴儿呆女，下拜沉吟。且长饮，取冰壸、清露自斟。"
"桂枝香","清末近现代初","王易","紫云叠奏。又素彩流辉，露庭如昼。翠水瀛壸，不近世间尘垢。琼楼玉宇高难问，正轻衫、峭凉侵透。碧波荡漾，不眠吴质，桂香盈袖。记岁岁、商歌发后。尽凭阁无言，旅怀如酒。佳节难逢。三百六旬惟有。愁来愁去浑閒事，底关心、沈郎清瘦。放怀促坐，香消烬灺，顿忘深漏。"
"小楼连苑","清末近现代初","王易","小楼连苑吹笙，沈沈久别羁人怨。峭凉窗纸，冷风凝露，宵深梦短。道远绵绵，思归怀故，惯经游倦。悄声沈雁重，重听细籁，迎风处、疑调燕。幽唱谁还度遍，更长令、荀香消遣。少年磨尽，壮心豪气，平生念懒。好月玲珑，镜天明净，彩华宵半。绕空阶影瘦、萧萧吟兴，罢添香篆。篆香添罢兴吟，萧萧瘦影阶空绕。半宵华彩，净明天镜，珑玲月好。懒念生平，气豪心壮，尽磨年少。遣消香荀令、长更遍度，还谁唱、幽燕调。疑处风迎籁细，听重重、雁沈声悄。倦游经惯，故怀归思，绵绵远道。短梦深宵，露凝风冷，纸窗凉峭。怨人羁别久、沈沈笙吹，苑连楼小。"
"霜花腴","清末近现代初","王易","茂陵病起，尽醉吟，平生自笑儒冠。老圃英浓，晓天霜饱，秋愁遣却应难。碧云梦宽。漫独携、尊酒花前。愧年来，怪侣狂朋，笠簦风雨旧盟寒。无限繁华销歇，但萧萧落叶，送尽残蝉。爽气催诗，绮怀如酒，飞毫写向兰笺。待寻钓船。伴五湖、波月娟娟。算归时、检点尘襟，共谁和泪看。"
"莺啼序 九日登吹台","清末近现代初","王易","秋空迅飞断绮，引吟骢暂驻。贳萸酒、奠向黄华，为惜佳境轻度。暗绿老、千林似醉，低鬟浅黛霜前树。揽江山、壮采如新，地灵台古。野旷天低，万里在眼，正群蹊竞赴。擅奇胜、旧日池台，茂林觞咏无数。怅销沈、河雄艮峙，赭云动、惊沙拳舞。步虚廊、快豁尘裾，眄怀高杜。苔封绣砌，雾罨金城，野况尚如故。凝眺久、健生腰脚，自喜年少，侧帽当风，捉襟题句。园亭胜赏，赓歌韵事，邹枚风雅休重问，笑平原、好客徒豪举。霜鸿度碧，乡关恨逐南云，暮寒自伤秋旅。元龙百尺，高卧犹豪，况登临命赋。漫问取、衣冠晋代，淡墨馀涎，青蜃朝昏，老魈夜语。虬藤碍径，飞檐萦翠，斜阳冉冉沈绛彩，尽留连、莫便寻归路。从教素履丝穿，别有青山，笑人自苦。"
"高阳台 过达官故居感赋","清末近现代初","王易","颓柳窥池，残阳据阁，娇春不放闲花。访石搜松，难消美酒生涯。虚廊久静轻泥落，记旧时、燕子人家。遣无聊，堪话兴衰，犹数栖鸦。当年珠履嬉游地，指青奴传烛，绿婢煎茶。璧月琼尊，清商怨起琵琶。东风日暮馀啼鸟，且问谁、金谷繁华。更何心，独客凭栏，愁满城笳。"
"台城路 忏庵寄示秦淮闻歌词赋此报之","清末近现代初","王易","江山残霸登临后，霜红暗催秋换。静月笼沙，平烟浸郭，凄咽秦淮波软。繁华梦短。正金谷无人，夜鹃空怨。暂旅心情，怕沾馀醉负双眼。南朝清韵易了，鼓鼙声断续，频和箫管。暮苑迷莺，崇台见鹿，千古新陈一叹。斜阳又晚。照词客哀时，浩歌休倦。记否东篱，故园花事懒。"
"祝英台近  粟海绘扇面赋谢","清末近现代初","王易","树疏浓，山近远，一一尽天与。人境安庐，消得野云住。岩腰一挂飞泉，似闻清响，便生作、板桥渔渚。武陵渡。应有无数桃花，千山万山处。多事先生，触我浪游绪。依然十丈红尘，半帘黄日，共君对、茗瓯闲语。"
"临江仙 其一","清末近现代初","王易","白雪满头高意气，诗名四十年前。袖间云物幻千缘。衣冠迷世外，哀乐寄吟边。一梦红桑惊换世，雨馀尘榻萧然。老仙归后剩苍烟。故江枫叶乱，空吊载书船。"
"临江仙 其二","清末近现代初","王易","谁倍长卿惟四壁，乱山残雪归来。征车辘辘困风埃。高歌随铁板，挟策向金台。白酒新亭家国泪，繁忧何地堪埋。援琴无限广陵哀。屋梁惊落月，秋雨冷莓苔。"
"临江仙 其三","清末近现代初","王易","结客少年裘马盛，唾珠椽笔纵横。柳边花底静闻莺。举杯天共醉，把剑月同行。一病文园成永逝，解兰空恨尘缨。三千里外夜魂青。传家留一砚，谁与问玄亭。"
"临江仙 其四","清末近现代初","王易","策马芦沟茸帽侧，惊沙朔雪匆匆。归来社燕又相逢。一廛高隐地，三径旧家风。乔木久悲霜后影，清谈惟共阿戎。园林人去认残红。忍忘三步约，鸡酒拜桥公。"
"木兰花慢","清末近现代初","王易","万感凭虚谁问，悄惊风候急。记紫陌淡柳浓花，轻阴转、尽送油壁。消魂长亭旧绿，飘零处、过客应共惜。向夜深败叶低窗，竛竮影、待月当户立。更念贯槎路寂，寻仙事杳，空江雾翳难觅。象笔传情，梦犹在、景非昔。年年背阶蛩语，且伴我、竟三十。愁尘漫拂，秋来尚自笑，头未白。"
"木兰花慢","清末近现代初","王易","出门揩倦眼，问春事，可谁酬。正拂帽烟丝，沾衣润绿，双桨微沤。红楼，乍寒乍冷，怕开帘人被落花羞。惊蝶难寻旧影，暮莺如咽枝头。沧州，怅惘前游。江海别，几经秋。傍斗牛北望，山颦水怨，日淡云收。东流，送春万里，向津桥人静忽沉忧。梅雨清和近也，白騧曾许迟留。"
"渡江云","清末近现代初","王易","南楼惊去雁，晚英院落，暗籁起前轩。画屏茶梦绕，照泪单衾，点滴到孤弦。沧波旧约，荡海色、难觅成连。风乍回、鞠通寒语，更唤楚魂酸。年年，西堂春误，秀水秋荒，指天涯碧断。空自携、雍门残感，谁报重泉。从今怕弄清商曲，任短歌、留谱花前。霜路稳、催愁曙角休传。"
"更漏子","清末近现代初","沈尹默","锁窗寒，春无力。浅梦不成消息。梅霭薄，柳烟轻。暗中闻雨声。推锦枕，垂翠袖。独自香销时候。帘不卷，有谁知。泪痕红满衣。"
"过虎门","清末近现代初","潘飞声","挂帆狂啸渡沧溟，虎气腾腾剑底生。万里水浮天地影，一门山裂海涛声。未来风雨旌旗动，欲上鱼龙鼓角惊。扼守最难形胜险，问谁鞭石作长城？"
"元旦","清末近现代初","高旭","新朝甲子旧神州，老子心期算略酬。摇笔动关天下计，倾樽长抱古人忧。剧怜肝胆存屠狗，失笑衣冠尽沐猴。满地江湖容放浪，明朝待钓弄扁舟。"
"唐园和李子逸韵","清末近现代初","于右任","兵革凶荒酒一杯，万花如锦泪频催。名园落寞春犹到，贤主飘零客始回。壁上题诗羞认旧，池边照影恐生哀。红梅曾识江南艳，不为朔风竟晚开。"
"浣溪沙 其一","清末近现代初","袁克文","一掬兰汤排鬓丝，轻持柔絮腻香脂，不留手处荡人思。微夜静于花睡里，好春浓过梦回时，波痕无力颤腰支。"
"浣溪沙 其二","清末近现代初","袁克文","车马寒潭忆旧踪，朱灯白雪蓦相逢，胭脂犹认去年红。别馆城南春乍展，灵犀江上梦曾通，怜渠渠亦独怜侬。"
"浣溪沙 其三","清末近现代初","袁克文","泪缕愁丝款款抽，梦痕和月寄红楼，误教帘箔坠银钩。落絮无端迷眼角，飞花有意掠眉头，送春才许识温柔。"
"菩萨蛮 其一","清末近现代初","郭则沄","蘋香吹梦东风晚。飞红不隔湖亭眼。低唱度琴心。一双花上禽。钓船轻胜屋。閒趁烟鸥宿。篴外雨潇潇。春芜长短桥。"
"菩萨蛮 其二","清末近现代初","郭则沄","春屏暗泪摇银烛。墙蕉滴碎伤心绿。无语拨兰薰。将愁与化云。香残偏怨晓。惹梦沧波杳。幽绪百无端。衾罗特地寒。"
"六丑 次苍虬韵，咏海棠","清末近现代初","郭则沄","记吹香旧馆，有倦燕、飞回曾识。锦城梦遥，含颦欹翠羃。春去谁惜。漫许金盘荐，冷枝红妩，涴雨痕犹湿。长幡稳护愁无力。蝶瘦魂悽，鹃寒泪滴。凭栏为伊痴立。又烟丝弄暝，零乱苔迹。年光轻掷。况樊亭路隔。送断风花影，浑懒觅。东风换了萋碧。只蘦脂半掩，暗传芳息。竛竮恨、忍随蜂翼。凭扶起、劫后春心底处，更寻香国。笺天罢、虚盼晴色。待卷帘、细赏千金夜，仙云驻得。"
"水龙吟 俟园晚集，见池荷叶底窅映新花，倚此赏之","清末近现代初","郭则沄","柳飔凉到阑干，虹桥一曲题襟水。嫣然半面，偷窥菱镜，含赪更媚。犹似年时，潘妃细步，暗遮裙翠。倩微波寄语，怜伊心苦，钿钿影，妆成未。莫道红儿最小，尽撩人、销魂滋味。诃池浴罢，粉轻香瘦，天然丰致。觅觅寻寻，菭矶立遍，幽禽能记。怕云裳解后，西风卷去，化相思泪。"
"江城子 迪庵有诗赋瓶中水仙，为填是解","清末近现代初","郭则沄","玉冠妆就忆新笄。楚云飞。恋仙衣。检取残香，含恨倚金徽。翠佩隔宵初解了，应不似，梦来时。背人偷写洛川辞。误芳期。怨天涯。料得花魂，吟鬓两成丝。一剪灯屏春影瘦，休更遣，峭风吹。"
"醉太平","清末近现代初","郭则沄","花畦半弓。花阑几重。柳枝亸倚东风。比春人更慵。春心雪融。春愁酒浓。斜阳又过墙东。剩一分瘦红。"
"买陂塘 泛舟南塘，吊聂忠节，次查湾韵","清末近现代初","郭则沄","认前番、画桥单舸，添来潇碧如许。轻罾界破玻瓈影，搅起一双沙鹭。偷眼处。早隔舫菱歌，稳载花枝去。风蒲似语。笑雾鬓烟蓑，五湖图就，钿约总成误。斜阳岸，指点苔荒石古。客来谁酹香土。青林夜冷灵旗下，飒飒藕飔蘋雨。君记取。千劫后、沧波不散银涛怒。凉云易度。又奁影偎烟，灯痕恋暝，遮断野桥路。"
"浣溪纱 其一 同浪公查湾息厂联句","清末近现代初","郭则沄","泪眼伤春又一年。断红零落带愁妍。天涯处处有啼鹃。款梦飘残珠箔雨，偎香吟瘦药炉烟。柔肠转尽忆从前。"
"浣溪纱 其二","清末近现代初","郭则沄","紫凤轻盈小放娇。花枝作意罥珠翘。云屏无价是春宵。瘦损香桃憎钏重，吟残红豆怨灯飘。楚魂禁得几回销。"
"壶中天 逊园小集，观所供盆石，云阻风夔门时所得，或鱼复阵石之遗。为填此解","清末近现代初","郭则沄","蜀江何限，记汀蒲如画，前番风色。扁棹留君应有意，分与一拳秋碧。滴溜疑穿，皱云比瘦，奇骨何人识。梅边清对，梦痕犹恋烟汐。当日赤壁纵横，艨艟敛尽，遗恨空沈戟。抉水奔猊留断影，只伴骚人行笈。冰柱高吟，雪盆小供，幽致俱无匹。补天终负，客中丝鬓添白。"
"惜馀春慢 又尘新得柳蘼芜唐镜，属赋","清末近现代初","郭则沄","淬水荷青，缄泥花碧，片月轻盈如许。调妆影事，侧帽芳情，漂梦更无寻处。应忆骊宫晓寒，星影初窥，翠娇红妩。奈云屏人远，菱枝吹散，暗随风絮。还拾向、红豆花前，鬟云梳罢，赚尽轻怜低语。琴川水咽，绮阁苔侵，枉费断肠词赋。奁底春魂，漫招新样，点成一般凄楚。剩无情鸾影，真真千唤，个侬知否。"
"疏帘淡月 重游李园","清末近现代初","郭则沄","青青柳眼。乍隔水偷窥，悄传春怨。寂寞闲庭冷榭，梦云天远。花阑几处欹斜影，料韶光、更无人管。牡丹阴下，那回双倚，屧痕都黦。甚金谷、香尘易散。只客鬓成星，暗添悽恋。浅后蘋波，吹皱一痕如泫。登临漫说春来早，怕春来、翠芜零乱。闷怀谁省，孤禽啼处，夕阳红断。"
"鹧鸪天 栩楼春集，次姜盦韵","清末近现代初","郭则沄","啼断残莺欲雨天。画楼如梦柳初眠。润侵箫局疑生醭，冷透琴衣懒卸棉。杯易尽，曲谁传。灯宵心事叠蛮笺。茶烟飏起春魂小，悄结龙华劫后禅。"
"探春 诗趣轩春禊，分得苑字","清末近现代初","郭则沄","花梦留春，柳烟迎晚。雨后阑干绿浅。小榼煎兰，轻衫躤草，总是年时游伴。偏几番腰鼓，早占了、秋千别院。一般画里楼台，何人添写芳钿。多事翠觞频劝。便醉向东风，酒愁难浣。倚剑心孤，题裙约误，搀入琼华幽怨。旅鬓成丝否，怕图上、吴绫羞见。烟外啼鸦，销魂如赋秋苑。"
"三姝媚 园中紫丁香三株，今春特盛，风晨重对，已半残矣。怅然赋此","清末近现代初","郭则沄","同心谁绾就。又飞琼迎归，雾绡春瘦。碾碎仙云，怕玉烟飘断，画缣非旧。梦破青鹃，偏数到、收香时候。觅遍珠丛，慵弄残薰，思浓于酒。还把东风低咒。恁饾饤阴晴，暗抛芳昼。老去樊川，奈乞花心事，绿阴成后。锦障千钉，凭紫笛、曾歌垂手。泪点明朝，相思偷结，青青似豆。"
"贺圣朝 㣼盦属题徯园所绘平安图","清末近现代初","郭则沄","鸾绦凤帕分明见。似花枝轻颤。春灯影里蓦相逢，乍一声低唤。残阳铜陌，香尘都换。况飘零钗钿。相思瞒却说平安，怕春人肠断。"
"解语花","清末近现代初","郭则沄","瓶蕤供几，钿叶偎屏，催按霓裳序。瘦莺啼住。重帘卷、袅袅乱红如舞。檀心正苦。悄忆到、东阑前度。寻旧欢、蛮榼分携，小梦迷花雾。音念逝波断羽。话琼津天远，春暗宫树。旧香谁主。啼鹃恨、总付怨烟颦雨。流尘怕数。剩花影、如潮来去。拌醉吟、休负今宵，须翠尊深注。"
"祝英台近 咏苔","清末近现代初","郭则沄","叠钱轻，铺罽碎，一碧绣深浅。掩土虚廊，屧步几回懒。最怜钿阁愁凭，香骢去远，剩行迹、被伊遮断。寂寥惯。只傍冷甃荒阶，幽情怕人见。细雨殷勤，残英遣相伴。凭谁净拭尘痕，碾青成纸，把离恨、斑斑题遍。"
"一络索 咏草","清末近现代初","郭则沄","一枕西堂醒否。绕帘烟雨。曲阑干外即天涯，又绿到、伤心处。目断年时蘅浦。暗愁无绪。画轮碾破不成茵，怎绊得、春风住。"
"满庭芳 菊痴以闽中茉莉数本见贻。海舶支风，花叶憔悴，为填此解","清末近现代初","郭则沄","蕊细抛珠，叶低减翠，海山来路迢迢。峭帆风紧，仙袂不禁飘。漫怨璚姿瘦损，还留恋、帘角墙腰。乡心远，零香唤起，乘月梦洪桥。年时罗帐底，鬟云坠枕，几缕魂销。甚欹烟玉悴，影也无聊。知否星星是泪，偏吹鬓、暗麝相撩乱。空辜负，吴艭稳载，幽佩胜琼瑶。"
"玲珑四犯 咏阑影","清末近现代初","郭则沄","密密疏疏，恰亚字回环，苔砌低认。月地斜看，筝柱几曾端正。扶出半幅惊鸿，奈背面、暗愁谁省。又翠阴、转过云廊，花底屧痕俱损。断红千折描难尽。印凉波、井梧秋近。玲珑不隔蓬山路，偏写离人孤凭。一片画格高低，闪入风帘灯冷。问碧城何许，空绾著、相思影。"
"清平乐 龙泉寺听明净上人抚琴","清末近现代初","郭则沄","人来竹院。半榻茶烟软。梦里残山归雁远。弹入水云幽怨。吟瓢禅版相依。飞尘不到冰丝。惊起帘前睡鹤，松风如绕峨眉。"
"庆春泽 栩楼桃花盛开，忆前岁花时与浪公联吟之乐，感而成咏","清末近现代初","郭则沄","绡薄笼霞，鬟低敛雨，背人偏自嫣然。唤起春魂，绮情多少缠绵。盈盈不隔东风面，甚东风、换了朱颜。数流年。锦样飘零，泪迸鹍弦。亭阴暗记行吟地，奈词人去后，残梦沈烟。剪碎轻红，任教蝶醉莺颠。多情漫为伤春瘦，便情多、那得春怜。向愁边。飘堕香云，为舞仙仙。"
"齐天乐 咏秋灯","清末近现代初","郭则沄","窥窗碧飐天如水，依稀暗愁来处。静堕双花，凉分半豆，听到隔帘疏雨。宵长更苦。尽煎透兰心，悄谙谯鼓。旅枕醒初，瘦魂摇醉向谁诉。春筵珠翠散尽，剩枯龛伴影，霜鬓千缕。黯黯沈沈，悽悽悄悄，销得黄昏几度。荆台梦阻。便剪恨成灰，总牵残绪。照泪分明，乱蛩啼到曙。"
"玉京秋 咏残荷，用草窗韵","清末近现代初","郭则沄","秋恨阔。银塘渺千顷，雨声凄切。水佩惊寒，雾裳怨晚，谁题花叶。容易西亭梦破，甚汀芦、还舞回雪。竛竮别。液池天迥，倦鸥空说。玉腕重搴应怯。罩鸳波、凉云半缺。影悴谁怜，香清难驻，风怀都歇。泻泪盘空，剩冷蒂、挨过新霜时节。棹歌咽。愁煞前溪瘦月。"
"尾犯 咏雁字，用梦窗韵","清末近现代初","郭则沄","澹墨一行秋，迢递梦痕，凄对吟越。争奈斜风，更回眸成缬。残照后、汀烟乍洒，暮云边、溪流共折。怕教飞散，点向荒湾，孤影凉波咽。蜚腾怜意阻，上林远、寄泪空别。好语谁传，正江湖天阔。记书塔、名心都误，怕登楼、乡愁又结。暗尘难写，付与冷弦弹夜月。"
"霜叶飞 咏落叶","清末近现代初","郭则沄","梦中烟树。长安远、飘零知向何处。一番霜信一番疏，又晚来风雨。剩槭槭、商声自语。停骖曾爱凉阴住。甚暗屧无情，尽碎蹋秋林，夕照斛尘捎去。经眼旧日风光，空栖鸾凤，冷落荒径谁赋。已抛根蒂任东西，奈乱愁无主。正寂历、敲阶细数。天涯频感兰成暮。怕故枝、凄寒紧，转绿蹉跎，误人筇拄。"
"绛都春 题太平花影片","清末近现代初","郭则沄","琼姿似泫。记彩驾驻云，花阴曾见。绣软御街，移取春风入瀛苑。飞英芳昼初开宴。报消息、天山传箭。赵昌图在，谁分嫩粉，染来宫扇。愁远。笙歌散尽，瘦枝吊影，倚天楼殿。漫弄旧香，忆著当时应肠断。残妆如对徐妃面。剩飘零、虚迎铜辇。题庵凭文，龟堂故情怎遣。"
"疏影 和苍虬同年湖楼感旧原韵","清末近现代初","郭则沄","浮生是客。恁暗波换梦，春去无迹。断塔成灰，凄黯斜阳，残莎自弄烟碧。江湖酒醒尘衫冷，只劫后、青峰相识。傍竹窗、细检珠尘，唤起乱愁难拭。还忆灯宵觅句，水天旧恨满，蟾泪俱滴。一霎颠风，翠羽飞回，误了重阑春色。寒云锁断孤山路，并写入、庾郎萧瑟。怕夜来、月上空枝，照鬓几星添白。"
"一丛花 以瑩园藤花制饼，分馈詷白，有词见谢，因填此解和之","清末近现代初","郭则沄","仙云碎、叠映屏纱。卵椀胜槐芽。玉纤新拣燕支菜，论风味、只属诗家。刚到半焦，山禽唤罢，供我嚼春霞。团团休笑似蒸沙。老去更迷花。蓬山旧梦红绫冷，算閒福、不负残牙。一架绿阴，歌筵敞处，回首是天涯。"
"水龙吟 咏杨花，用东坡韵","清末近现代初","郭则沄","怪伊占断残春，漫天舞罢和烟坠。翻阶涴雨，绕阑飘雪，恼人情思。黯黯濛濛，嫩寒池榭，画帘空闭。奈莺慵蝶怨，故枝瘦尽，愁欲断，吹还起。撩乱诗魂似此。荡斜阳、鬓丝羞缀。灵和梦远，春痕千叠，忍教揉碎。结带前欢，浮槎后约，总随流水。算芳情不隔，天涯处处，惹东风泪。"
"花心动 牵牛花，同子年韵","清末近现代初","郭则沄","银汉分凉，误婵娟、仙衣五铢初试。露缀钿轻，风飐铃圆，扶上晚篱烟紫。锦棚一角秋来早，只閒伴、吟人无睡。蓦肠断、红墙浅梦，暗蛩啼碎。宛转愁丝自系。偏盼到星期，替人憔悴。妒煞汉宫夜月，鸳机虚伴，渚莲香坠。洗车消息前番雨，认绡碧、几痕残泪。数离绪年年，倩伊细记。"
"木兰花慢 次和查湾露台夜饮","清末近现代初","郭则沄","乍凉台丝敞，灯影外，小红阑。借露盏延秋，风弦待月，禁得幽单。寥天。唳鸿去杳，黯愁云、洒遍米家山。凉思微怜越苧，倦怀还理吴笺。当筵。狂欲碎青珊。邀梦到花前。奈镜影传愁，筝心诉怨，抛断华年。人间。旧春在否，又牵肠、处处听啼鹃。此夜西亭酒醒，琼娥知我无眠。"
"庆宫春 苍虬重返湖庐，有词见寄，依韵和之","清末近现代初","郭则沄","幽渚蜻迷，閒扉萤度。晚来寂寞如许。楼外残山，相看疑泫，黛痕初涴暮雨。茧蚕身惯，又轻惹、悲欢断绪。湖云沈梦，觅遍虚廊，冷弦愁抚。最怜暗检春痕，劫后菭根，旧香无据。半亩荒涯，结茆漫约，心事都成虚语。水天摇暝，甚凄弄、危阑绀缕。不须怨别，还羡閒缘，伴鸥留住。"
"月下笛 咏络纬，和彊村韵","清末近现代初","郭则沄","荒砌偎霜，空帘吊月，背人低语。伶俜念汝。絮西风甚情绪。红闺刀尺新来懒，只道是、敲屏残雨。奈宵寒初紧，秋心搅碎，蜡泪啼曙。休误。牵愁住。便锦字千回，鸾肠难诉。笙歌夜午。空房谁问鸳杼。湖山拚付雕笼戏，算赚取、销金几度。付倦客、怨天涯，秋共王孙老去。"
"瑞鹤仙 戊辰九日窣堵冈登高，用梦窗韵","清末近现代初","郭则沄","枕波疑断峤。看乱芦吹雪，鸥乡寒早。蹉跎负芳草。问行吟何处，总伤孤抱。凭高纵眺。暮云深、飞笳缥缈。算人间、此水清泠，肯照冷游巾帽。愁道。媐春觞阔，泛月槎空，暗尘催老。垂杨碧袅。灵和影误年少。怕雕阑、荒尽萸边，诗梦虚付，烟深水窈。尽儃佪瘦塔，多情替留晚照。"
"百字令 咏晚菊，和苍虬韵","清末近现代初","郭则沄","冷枝愁对，正文园病后，秋怀无著。一眴冰霜天地窄，芳性肯随摇落。蕊细留香，叶残伴影，瓶几朝寒薄。老来陶令，岸巾风趣如昨。回首旧径都非，冬屏敛笑，羞共新梅索。惜取过时颜色在，谙尽雪欺风虐。晚节谁珍，孤情易谢，憔悴同高阁。漫辞簪鬓，客心迟暮堪托。"
"金缕曲 咏寒鸦","清末近现代初","郭则沄","听到盘空语。黯关河、斜阳影里，乱愁如雨。坏堞荒邮人去后，一片无情陇树。便聒尽、凄凉谁诉。墨阵翻飞争巢急，问风枝、漂堕知何处。无限意，趁归羽。伶俜冻雀成新侣。蓦回头、昭阳梦换，玉颜都误。啼过延秋千屋破，头白空伤倦旅。又断影、霜笳催暮。几许衰杨飘零尽，只隋堤、流水无今古。三两点，带愁去。"
"虞美人 和姜盦春夜闻笳","清末近现代初","郭则沄","曙窗催白声初紧。拥枕眠还醒。关心最忆在龙沙。霜晓孤鞍衣上落冰花。壮怀销尽韶颜老。往梦迷春草。王乔按拍正凄凉。却怪朱门听惯只寻常。"
"徵招 咏佛手柑","清末近现代初","郭则沄","魫窗幻出兜罗样，蟠根倘依初地。浅笑想拈花，似天龙舒指。一龛灯影里，待重话、雪天金臂。證果何年，戒香新领，夜寒如水。密意。和沈檀，低擎处、犹含露盘秋泪。淰淰逗霜馨，认酥黄波腻。倦情凭忏绮。料轻负、凤州残醉。冷吟罢，悄敛姜芽，耐点茶馀味。"
"琐窗寒","清末近现代初","郭则沄","径曲偎云，楼深搁暝，暗淙敲瓦。玉壶旧赏，负了绮春姚冶。乍惺忪、凉花半㡘，屧痕印到閒庭榭。记茂陵病起，巴山秋近，者番情话。平野。迷湾汊。误篴里潇潇，隔江唱罢。山魂水梦，似与别开鸥社。羡风情、南浦画桡，闹红一曲供醉写。只维摩、未了枯禅，暗怯衣香惹。"
"石州慢 暑雨排闷，用两当轩韵","清末近现代初","郭则沄","密叶交櫩，约住嫩阴，窗晓偏黑。烟沈茶锉醭侵，竹几销魂时节。恹恹倦绪，错道浅梦梅黄，回肠说与江南客。荷响不分明，共糟床偷滴。愁极。花帘孤倚，闷数虬壶，乍销一刻。翻羡閒鸳，叶底新凉分得。濛濛翠罨，忆著旧夜灯痕，壁蝎冷篆虚寻觅。窑色破遥青，又云峰都失。"
"蝶恋花 沈阳寄内，次韵","清末近现代初","郭则沄","黯澹边愁催马去。侬带愁来，偏汝和愁住。将泪西风无洒处。斑斑红遍天涯树。莫怨秋笳归梦误。梦便相逢，那解相思苦。小簟新寒谁说与。晓鸦啼过关山路。"
"清平乐 寄内，和韵","清末近现代初","郭则沄","荒邮晚照。瘦鬓青山笑。一片乱芜连古道。消得离肠千绕。朱楼梦远如天。相思雁后花前。知道凤城寒早，征袍先与装棉。"
"西江月","清末近现代初","郭则沄","袅袅歌尘初转，盈盈眉月难遮。红阑一角即天涯。知否酒醒今夜。细步暗留凤舄，香尘轻送鸾车。东风吹散小桃花。不管流莺偷骂。"
"临江仙 泛舟有忆","清末近现代初","郭则沄","一片银塘菱镜影，多情曾照惊鸿。柳烟漂梦两朦胧。水花无赖甚，还斗脸霞红。西去斜阳东去水，相逢直恁悤悤。五湖心事冷秋蓬。愁丝吹不散，负却白蘋风。"
"醉花阴","清末近现代初","郭则沄","支枕恹恹添酒困。撩乱双云鬓。花影忒迷离，来似春潮，那似春潮准。惺忪偏省江郎恨。灯背低声问。梦醒莫伤春，春向天涯，梦里天涯近。"
"锁阳台 记梦","清末近现代初","郭则沄","钿阁尘寒，萧廊雨暗，梦痕悄记双携。翠衾催起，幽约恼莺窥。漫道江南水远，花魂小、不怕风欺。孤醒夜、青陵缥缈，蝶粉涴仙衣。飘零珠箔影，人天路渺，虚订归期。甚楚云一瞥，疑是疑非。肯信愁红送断，多情月、还照街西。当时事、罗巾泪尽，春恨海棠知。"
"徵招 颐盦招饮，出建茶名雪梨者供客。味之清绝，意有所触，漫填是解","清末近现代初","郭则沄","冰瓯悄写东阑韵，花前暗添清思。莫是梦中云，被瓶笙扶起。溶溶仙影里，怕重泛、玉妃残泪。忆著乡山，一枝春到，客愁销未。深院碾香尘，银瓶畔、还疑个侬芳字。浅渴尽难禁，况离边馀味。嵰山归梦殢，只团月、伴人无睡。待纤手、点向东风，定楚魂如醉。"
"南歌子 咏杨花，有寄","清末近现代初","郭则沄","团雪重㡘晚，回风小阁晴。似无情处却多情。飞向蝶绡裙底斗轻盈。漂梦思前度，耽狂误此生。带将离恨付轻萍。只恐春池吹皱总干卿。"
"菩萨蛮","清末近现代初","郭则沄","画帘深掩酴醾雪。天涯酒醒空啼鴂。芳恨玉人知。罗襟绣折枝。春阴无奈薄。风飐金铃索。筝语绿杨楼。丝丝替绾愁。"
"人月圆","清末近现代初","郭则沄","杨丝无力东风紧，柔到可怜时。低弦调凤，深帘隔燕，除是鹦知。这回情绪，千般难说，肯怨来迟。佯嗔更笑，分明镜影，春上歌眉。"
"采桑子","清末近现代初","郭则沄","多生总为聪明误，花样娇羞。水样轻柔。团扇心情不耐秋。灯前忆著销魂事，雨夜高楼。月夜扁舟。打叠新愁换旧愁。"
"青玉案 听雨","清末近现代初","郭则沄","无憀偏又黄昏雨。蕙烟冷、慵添炷。梦觉罗屏秋几许。拗情难断，卷愁谁诉。心比芭蕉苦。红楼遮却摇鞭路。嫩凉夜、偏孤度。依约锦云留影住。偎帘微睇，掩灯低语。忆著同听处。"
"高阳台 留春，和姜盦韵","清末近现代初","郭则沄","轻舸云移，纹屏雨歇，梦边烟树迢迢。旧价千金，思量忍负芳宵。锦韶来去无拘管，尽留连、燕暮莺朝。甚颠风、送断酴醾，怨咽琼箫。天涯碧草寻常见，奈离愁唤起，目极无聊。絮影多情，飘飘还拂虹桥。色身甘化丝千万，把春红、裹向烟绡。悄低徊、晓枕钟声，心痒谁搔。"
"减兰 其一 闺怨","清末近现代初","郭则沄","风僝雨僽。鬓影今年春共瘦。病后多愁。红了桃花懒下楼。寻思无益。心事成灰抛不得。寄语新莺。啼向君边一两声。"
"减兰 其二","清末近现代初","郭则沄","春阴如梦。不道春人愁更重。一缕云痴。悄傍阑干搭柳丝。当时轻别。孤绪千般浑懒说。来是空言。昨夜朱楼自管弦。"
"洛阳春 瑩园赏牡丹","清末近现代初","郭则沄","六曲阑干低凭。晚庭香静。暗愁分付与蜂儿，又卷入、杨花影。粉靥偎烟相并。似伊娇靓。隔花不见去年人，悄觅遍、青苔径。"
"武陵春","清末近现代初","郭则沄","绣幕偎烟花梦懒，微雨又莺残。青镜堆愁避却难。心上影轻鸾。道是无情还有意，閒里讯春寒。盼断湘波雁未还。天外九疑山。"
"更漏子 其一","清末近现代初","郭则沄","醉还醒，寒又暖。误了钗鸾筝雁。消息暗，石榴红。山重愁更重。春枕别，丁宁说。肠断几声啼鴂。欢易谢，梦难猜。兰薰一半灰。"
"更漏子 其二","清末近现代初","郭则沄","绿萍新，飞絮歇。春在旧时池阁。团扇底，好风吹。欢来侬未知。花梦觉，双钗落。凉到黄昏帘幕。行又懒，似痴云。低笼金蝶裙。"
"鹊桥仙 和秋谷韵","清末近现代初","郭则沄","轻颦贮怨，微酲邀梦，一寸脸波春逗。隔阑花影去迢迢，只翠幕、灯痕依旧。都疑久住，怎教轻别，禁得为伊销瘦。小屏曲枕锁凄凉，又细雨、黄昏时候。"
"采桑子 其一","清末近现代初","郭则沄","画帘灯影愔愔地，花比春浓。人比春慵。细语如烟意万重。等閒难了相思债，说著怜侬。羞靥先红。尽在横波浅笑中。"
"采桑子 其二","清末近现代初","郭则沄","春来偏是恹恹地，瘦了蛮腰。卸了云翘。便不魂销意也销。开帘悄向东风约，明日花朝。怎负今宵。小簸春心似酒潮。"
"生查子","清末近现代初","郭则沄","玭玭凤皇弦，弹怨声如雨。花底解明珰，还怕游蜂妒。含恨待东风，肯放东风去。灯影小红楼，忆著缠绵语。"
"卜算子","清末近现代初","郭则沄","别馆锁春云，抛却银筝冷。月比来时瘦几分，写就欢愁影。盼到月儿圆，重数西窗暝。记得车声过画楼，惯倚罗屏听。"
"玲珑玉 撷白兰花供晶盘中，倚此赏之","清末近现代初","郭则沄","瑶佩双垂，记兰舫、小醉枫桥。盈盈玉瘦，倚风更为谁娇。笑问生来瘴海，恁珠娘丰格，别样苗条。轻抛。偏撩人、兜上酒潮。最是芳心卷碧，便罗襟熏透，无那凉宵。错伴晶盘，倩留香、浅亚深凹。容易冰肌愁损，祗偷妒、花田倩影，惯傍云翘。化身误倚湘弦，幽怨未销。"
"玉连环 琼华春感，用彊村韵","清末近现代初","郭则沄","花屏影瘦风香卸。酒肠春亚。琼仙招手话新寒，多少泪、铅波泻。依旧柳边台榭。冷鹦偷话。曲廊行尽不逢人，偏目送、斜阳下。"
"菩萨蛮 集句","清末近现代初","郭则沄","柔肠一寸愁千缕。无情归燕辞人去。去住若为情。灯残梦不成。馀香空翠被。叶叶梧桐坠。人在画图间。隔江何处山。"
"风入松 湖墅即事","清末近现代初","郭则沄","楚云冉冉绕花行。云比花明。无情却为衣香醉，傍瑶阶、飞上蜻蜓。悄地教人双扑，不知何事干卿。夜来微雨过罗屏。残酒催醒。众中谁信矜持惯，凭消受、笑浅颦轻。莫遣烟缡伤晚，红蕖一半飘零。"
"双双燕 送燕，和雨渔韵","清末近现代初","郭则沄","画堂惯见，甚芳梦差池，一帘秋透。香泥宛在，暗付断烟残柳。犹忆红襟影瘦。系绛缕、曾沾酥手。分明细雨归时，怨煞空梁厮守。偏又关心远堠。更寄语西风，别情依旧。双飞虚约，拚得几番回首。闻说云巢定后。问珠馆、重朝能否。缄书怎写相思，误了楚天雁候。"
"蝶恋花 咏秋蝶","清末近现代初","郭则沄","漂梦花帘才一瞥。冷翠閒园，不信芳期歇。瘦粉偎烟飞又怯。青陵前路迷茫月。轻去流光沈断叶。蹙损金泥，犹误绡裙褶。憔悴红兰如怨别。旧时风露都愁绝。"
"卜算子","清末近现代初","郭则沄","眉萼月弯环，心絮云撩乱。误了前期又后期，筝柱参差雁。梅落子犹酸，莲拗丝难断。不是狂香入梦悭，夜夜秋心懒。"
"清平乐","清末近现代初","郭则沄","翠阴深院。一枕秋寒浅。侧映斜阳红半面。的的芙蓉风颤。簟纹几缕霞新。回波似笑还颦。故向花阑閒绕，背人低掠鬟云。"
"虞美人 连雨生凉，坐窗杂感","清末近现代初","郭则沄","背灯坐听深宵雨。历乱閒情绪。芭蕉做就一天愁。不道楚魂销尽懒悲秋。秋衫验取新来瘦。泪点秋衫袖。空阶一碧展苔痕。又是枕屏闷过几黄昏。"
"浣溪沙 用稼轩赠子文侍人笑笑韵，示歌姬笑笑","清末近现代初","郭则沄","肯信倾城属恨人。九枝灯下见频频。玫瑰唤破小屏春。睡靥馀酣还胜醉，歌眉生小不工颦。喜神端的是花神。"
"一枝春 同蓠云游李氏园，霜后桃梅海棠各发数枝，用草窗韵赏之","清末近现代初","郭则沄","错铸春魂破初禅，蓦堕一痕花雨。流尘暗数。换了莺边心绪。吴霜鬓改，尽羞对、露酣霞妩。算绮思、休便成灰，散雪更教重聚。风光暗归何处。记空枝倦折，愁歌金缕。欢期未晚，试与巧翻芳谱。蘦香碎粉，怕㡘底、冷蕤还妒。新梦后、归燕伶俜，替传怨语。"
"雨中花令 秋夜","清末近现代初","郭则沄","寒敛妆眉销旧翠。凉釭灺、暗怜花碎。风露禁愁，星辰记梦，秋比人憔悴。强遣閒情除是醉。偏醒了、更恹恹地。断雁来初，残钟定后，说著销魂未。"
"倦寻芳 春和院听怜卿度曲，用梦窗赠花翁旧欢吴门老妓李怜韵","清末近现代初","郭则沄","梦孤锦舸，春搁朱栏，空恼莺燕。断影菱奁，曾照泪花妆面。飘雨蹉跎蘅阁冷，弄香侥倖梅屏见。黯前情，记云鬟替拢，翠髾慵剪。尽领略、篴愁箫怨。一霎飞红，残鴂啼遍。依约娇波，胜似画绡偷看。灯晕回颦秋恨瘦，酒尘淹泪春魂远。检蚕丝，又轻随、玳梁尘散。"
"减兰","清末近现代初","郭则沄","露花疑泫。不似春屏前度见。闷倚残尊。悄借红梨记梦痕。飘阶萤火。依约帘阴窥鬓朵。灯外朱楼。闪入秋心处处愁。"
"踏莎行 和苍虬韵","清末近现代初","郭则沄","镜翠销香，筝银换字。新寒不管花憔悴。凉波洗尽梦前重，只应瘦月知人意。别绪云乖，欢期汐逝。书沈空见飞鸿至。天涯那有未销魂，从今怕记销魂事。"
"浣溪沙","清末近现代初","郭则沄","绛蜡惊寒暗泪垂。隔帘风急弄筝迟。绮愁拚付小梅枝。醒后此情还似醉，梦边何处是真归。寂寥心事夜屏知。"
"菩萨蛮 补题鹿樵为素筠所绘梅花小幅","清末近现代初","郭则沄","冰天错现东风面。绡痕迸泪红深浅。风雨搁残尊。新寒断蝶魂。芳肌销几许。画里春无主。灯影晕罗屏。照伊幽梦醒。"
"疏影 咏帘钩","清末近现代初","郭则沄","湘纹敛碧。似柳丝悄挂，风漾无力。巧样玲珑，撩起芳愁，庭外暗红初积。多情鲽影休惊散，记半桁、偷窥香舄。又忍教、镇日閒垂，误却翠钿消息。悽绝珠尘十里，鬓丝渐减了，欢绪成掷。月样轻盈，虚傍朱楼，隔断年时春色。金波易散珊瑚瘦，怕燕子、再来难识。只锦绒、牢系相思，试问怎生支得。"
"声声慢 赋秋柳","清末近现代初","郭则沄","鞭痕旧陌，篴语荒邮，斜阳处处堪怜。折尽风流伤心，如梦如烟。蛮腰几番销减，甚相逢、偏是离筵。歌帘远，纵青青，好在回眼凄然。谁信平生泥絮，笑江潭晚别，尔许缠绵。化作愁丝，他时断梦还牵。殷勤好留霜影，印秋痕、心上眉边。阳关曲，倚西风、空诉锦弦。"
"东风第一枝 怜卿见示旧题桃花画箑，为五年前词龛夜集联句。芳尘移轸，回眄怃然，为填是解","清末近现代初","郭则沄","忏绮心孤，题琼梦远，夭红蘦乱谁主。弄香替写娇鬟，障影记闻细语。亭亭露井，早占尽、春前幽绪。料别来、罗袖偷携，避却绣帘鹦鹉。香未散、画绡锦树。愁欲绝、醉筵金缕。旧题话著词龛，笛外暗尘怕数。猩痕半涴，认几点、歌唇残雨。算此情、休付秋风，说与断肠崔护。"
"齐天乐 社集旧赋秋灯，意有未尽，复成是解","清末近现代初","郭则沄","蕉屏小枕初凉夜，羁魂为伊憔悴。剔桂香残，然兰恨迸，别是新来滋味。江郎老矣。只冷烬孤花，暗留欢意。一样竛竮，等閒墙角忍轻弃。春枝曾分舞席，忆罗帱半掩，钗玉声腻。雁后笼愁，蛩边伴影，多少伤心难记。霜衾唤起。怕剪碎柔红，梦痕俱坠。瘦鬓凭看，一星星惹泪。"
"相见欢 其一","清末近现代初","郭则沄","暗尘掩了筝床。药烟凉。悄指楼阴转过又斜阳。新梦断。旧愁乱。漫思量。只似貘屏春影巧迷藏。"
"相见欢 其二","清末近现代初","郭则沄","剪风不断兰薰。袅春云。听到一声筝雁已销魂。朱阁雨。翠帷语。几黄昏。消得缕金衣上落花痕。"
"燕山亭 忆城南旧游，用彊村韵","清末近现代初","郭则沄","小劫龙华，吹散梦痕，恨碧愁红无数。寒到凤城，十里珠香，剩有暗尘随步。清角无端，蓦催起、泪铅如雨。情苦。剩怨蝶重招，瘦魂如缕。偏是花叶殷勤，念沧海寒蓬，雁边倦旅。前度画阑，涴尽垂杨，丝丝怎邀春住。旧笑新颦，漫惹到、镜屏鹦妒。轻去。便断影、也随风絮。"
"鹊桥仙 新秋","清末近现代初","郭则沄","雨萤影暗，露蛩声骤。悄悄悽悽时候。藕花风后豆花风，问凉到、阑干知否。恩情纨扇，风情罗袖。争得年光依旧。镜波兜上一分愁，怕人比、桐阴先瘦。"
"清平乐 凉夜，和韵","清末近现代初","郭则沄","剪灯谁话。香阁无聊夜。花影阑干微月下。碎叠徐熙残画。坠阶萤火初明。竹风凉到鹅笙。换却仙韶旧谱，拍来字字都生。"
"清平乐 石笋，城西七十里","清末近现代初","赵熙","掀穿地壳。此石何年斲。莫是娲皇亲手握。放出箨龙头角。冶官苍翠无边。古来驿路嘉犍。认取苏仙风骨，空山支拄青天。"
"清平乐 其二","清末近现代初","郭则沄","梦边凉雨。梦觉秋何许。南雁飞回烦寄语。千万将愁捎去。侧枝花压重帘。花情似我恹恹。閒却空房筝柱，嫩凉防到葱尖。"
"兰陵王 题唐写金光明最胜王经坚牢地神品第十八卷子","清末近现代初","赵熙","李唐笔。千岁香严手迹。何人考、年月姓名，惟有坚牢字千百。宣南四立壁。收得。禅心一箧。是杨云、宣统二年，手割敦煌万山色。秋风满京国。叹谏草无功，天黯南北。伤心马角乌头白。便水远山远，一声去也，燕云如梦万里隔。剩身外经册。荣德。故山碧。准白发头陀，身傍诸佛。梵天花雨峨眉宅。只甚日携手，卷中词客。金光明字，月一片，照净室。"
"柳梢青 李园春游，借少游韵","清末近现代初","郭则沄","雨后鸥沙。嫩阴低护，几树夭斜。碎叠閒愁，颠风卷去，暗付飞花。分明眼底天涯。正凄黯、啼来断鸦。帆远漂愁，帘深隔梦，春属谁家。"
"长亭怨 用越缦韵","清末近现代初","郭则沄","数閒昼、香泥飘断，梦到梅梁，者番悽绝。泪尽兰巾，瘦吟慵检旧题叶。冷鹃心事，料不共、年芳歇。试与问雕阑，禁几度、狂花吹雪。愁说。乍朱楼曲罢，流水钿车催别。虚帘夜悄，祗镫萼、春心偷结。甚东风、揉碎丝杨，尚留得、梢头斜月。尽万感尊前，分付丁帘残笛。"
"暗香 咏衣桁","清末近现代初","郭则沄","一行戍削。认彩云乱叠，年时妆阁。搭上阑干，花气馀熏玉葱掠。还怕梅黄醭遍，悄移向、斜阳屏角。尽暗绕、春外芳心，寒暖细商略。鸳幄。暗愁著。妒锦衩卸初，麝温先觉。红拢翠约。偷眼檀奴奈轻薄。多少香斑酒晕，轻付与、诸尘珠络。误后夜、裙带影，楚腰瘦却。"
"甘州 露台晚眺","清末近现代初","郭则沄","倚丛台四望，渺苍烟、寥天挂琼钩。指霞绡揭处，金凫飞舞，迢递镫楼。一派瑶空，凤吹风峭夜珠愁。疑有仙车过，隐见青虬。暗惜吴霜鬓短，向烟波捎眼，身世轻鸥。怨云峰幻影，残画黯沧洲。尽安排、孤欢閒醉，怕春风、不为酒人留。销凝意、倩红儿唱，恨咽箜篌。"
"买陂塘 水香簃秋集，赋秋水","清末近现代初","郭则沄","卷西风、一行帆影，空濛秋在何许。沧波更比前番阔，散尽冷鸥閒鹭。漂梦去。剩荻响萧骚，似学愁人语。萍踪漫数。奈废苑菰沈，空城潮打，总是断肠处。悲凉意，暗付江湖倦旅。苍茫休问今古。浮家便趁莼香好，忍听断鸿啼苦。君记取。尽照鬓年年，添得吴霜缕。归心易阻。又兰佩香蘦，桂旗影没，淼淼碧云暮。"
"湘月 岫云寺延清阁月夜和息厂，用石帚韵","清末近现代初","郭则沄","一奁秋净，正山鬟半掩，初回蛾绿。影入丹林清胜水，两鬓霜华慵沐。冷磬云沈，危阑露警，涧响淙淙玉。睡龙呼起，抱珠来伴幽独。犹忆春枕僧窗，风湍将梦，去流花难掬。天上琼楼还此夜，草掩宫扉六六。树暗乌啼，帷寒鹤怨，漫奏无愁曲。佩鸾人远，旧题谁问岩竹。"
"一萼红 瓮山赏雨，和息厂，用石帚韵","清末近现代初","郭则沄","曲廊阴。乍珠帘暮卷，听雨卧斜簪。柳发微匀，荷盘欲碎，倚云楼殿沈沈。睇铜辇、香尘洗尽，剩寂历、烟语付青禽。夕榭鸿欹，秋厓碧老，倦眼重临。一霎池灰劫换，说霓旌往事，阿监伤心。凤艒浮蓑，鸾扉涴藓，邀梦空记幽寻。漫重谱、淋铃怨曲，冷丛泪、犹颤蕊头金。为问翠瀛浅后，怎抵愁深。"
"倦寻芳 秋日重过瑩园，借彊村韵写感","清末近现代初","郭则沄","磴深草掩，楼迥花沈，星鬓伤晚。荡影银塘，多少梦云飞散。孤篴愁听流水诉，瘦筇閒写斜阳怨。睇烟林、似湘皋曲罢，数峰青远。剩一片、荒亭残柳，皱尽诗心，凄怨难展。踠径春丝，记拂旧时歌扇。冷榭呼鸥人意懒，寒畦招蝶风光贱。好楼台，更安排、几番肠断。"
"念奴娇 中秋前一夕集冰丝盦对月","清末近现代初","郭则沄","一觞秋满，向姮娥预借，明朝佳节。红萼吹香春后梦，重觅苔廊心怯，检点閒愁，销磨薄醉，偏又尊前别。凭阑孤绪，眼中凭向谁说。因念碧宇茫茫，秋心终古，同付凄凉月。后夜团圞应有待，今夜云罗千叠。挽住流光，已非年少，万感催风叶。杯痕须记，晚来还照华发。"
"琐窗寒 答樊山丈见讯","清末近现代初","郭则沄","绮阁笼阴，罗屏掩雨，梦随秋瘦。琴囊画㡧，半被药香熏透。黯关河、暝笳渐沈，雁笺盼断新霜后。问病怀几许，危阑凭处，发疏于柳。辜负黄花酒。记小榼江亭，那回携手。词人散尽，算只西山依旧。想豪情、恣写醉绫，紫萸采罢香满袖。怕斜阳、照到琼华，又是销魂候。"
"踏莎行 其一 和云盦韵","清末近现代初","郭则沄","梦觉添痴，愁来疑醉。空房半晌惺忪睡。相逢却似路旁尘，争知去后还相忆。镜槛诗痕，钗屏禅味。琼枝那管人憔悴。絮飞莺老百思量，苣盘夜夜啼珠坠。"
"踏莎行 其二 用石帚韵有赠","清末近现代初","郭则沄","窥镜眉低，停筝语软。樊川梦后重相见。小屏红烛夜寒多，未春已被春愁染。心上鸾篦，手中鸳线。闻声对影愁天远。谢桥流水梦迢迢，杨花犹欠东风管。"
"清平乐 上元灯词","清末近现代初","郭则沄","铜街夜迥。踏遍金凫影。摇梦红莲风不定。一枕春酲吹醒。白头还对鳌山。人间换尽雕阑。片片粉蛾飞断，十三楼上新寒。"
"瑶花慢 咏水仙","清末近现代初","郭则沄","疏唇半坼。妆影冰奁，认兰香新谪。宫黄深染残梦后，谁问琼台消息。竛竮离佩，倚幽恨、啼绡都湿。待翠虬冲雪，归时目断，几番烟汐。辞宸旧事凄迷，记醉舞缃裘，香坠歌席。湘波暮黯风鬓瘦，羞斗玉奴颜色。寒泉漫荐，早怨咽、空江瑶瑟。祗葳蕤、冷抱冰心，可有春人知得。"
"瑞鹤仙 集梦窗句","清末近现代初","郭则沄","洞箫谁院宇。渐酒阑烛暗，春随人去。轻阴便成雨。念青丝牵恨，几将花误。游情最苦。尽日向、流莺分诉。莫重来、吹尽香棉，更惜凤钩尘污。轻许醉鬟留盼，小扇翻歌，锦屏人妒。啼红怨暮。还暗忆，断肠句。怕烟江渡后，疏帘空卷，愁结伤春深处。最无聊、燕去堂空，夜温绣户。"
"菩萨蛮 春雪集吟风台，息厂立盦同赋","清末近现代初","郭则沄","飞光远近浮霜瓦。银杯翻影随骄马。楼阁望中迷。轻烟十二梯。回看天尽处。白上河桥树。小坐忍春寒。冥冥待鸟还。"
"烛影摇红 咏帘影","清末近现代初","郭则沄","绣桁沈沈，蕙薰扶起新寒浅。玉钩消息不分明，人比天涯远。飘荡东风未惯。尽关情、莺窥燕盼。乍移灯火，又转阑干，湘魂愁颤。深坐前宵，画堂斜掩金波满。朦胧花雾散如潮，蜻翼捎香断。别绪春云暗卷。记殷勤、惊鸿半面。夜明空许，觅遍芳尘，黄昏亭院。"
"定风波 咏夕阳","清末近现代初","郭则沄","恅愺浮生短景催。西风断角送愁来。换尽六朝金粉影。争忍。暗红还恋旧楼台。盼到妍晴休恨晚。心远。天涯不共暮潮回。一片苍凉残笛后。知否。江山如此使人哀。"
"浪淘沙 竹窗坐雨，适检得内子雨中寄怀旧作，因填是解示之","清末近现代初","郭则沄","竹泪雨斑斑。绿上阑干。西亭展却水云宽。画出潇湘秋意思，一雁初还。小枕夜香残。消尽悲欢。笼鸳翠被怨新寒。知否一般银烛底，人隔重山。"
"法曲献仙音 咏菊，用石帚韵","清末近现代初","郭则沄","轻靥娟寒，瘦魂凄夕，苒苒金飙来处。一盏泉分，半㡘月亚，疏香暗传瑶俎。怕寸剪、秋心苦。沈吟背花去。为谁顾。话凄凉、旧篱都改，幽梦殢、应怯柘裙新舞。破笑倚霜清，算柴桑、孤约曾许。点年蜂黄，写残妆、还乞妍句。尽金罍沈醉，莫管明朝风雨。"
"桂枝香 咏月饼","清末近现代初","郭则沄","秋屏伴醉。认七宝添修，粉融酥腻。偷得寒簧素影，桂宫知未。波波休羡樱桃节，祗团圞、定如人意。半焦禽唤，一痕蟆蚀，暗怜风味。念画地、浮名可似，忆旧谱霓裳，难寻残字。吟到金盘彩屋，总关秋思。当筵碎写山河影，怕琼肌、新染铅泪。麦香收后，小团重瀹，玉蟾如水。"
"解连环 岁暮寄巸盦滨江","清末近现代初","郭则沄","梦长天窄。念关山雪后，故人行迹。正旅夜、残角凄凉，忍重折瘦杨，伴君寒色。酒醒孤窗，唳鸿远、浮云东北。况椒觞泛泪，柘鼓点愁，岁华非昔。芳韶几番误掷。剩风灯飐晚，照鬓添白。省怨风、颦雨年年，便钗胜重拈，系春无力。闷入黄昏，又閒了、花前词笔。倚繁霜、冷弦万感，待谁说得。"
"青玉案","清末近现代初","郭则沄","画楼锁怨参差柳。记曾绾，红酥手。为问行云还在否。春尘珠钿，夜香罗帕，暗泪花熏透。欢期祗道寻常有。别后思量帕回首。不信芳愁浓胜酒。拚教孤醉，醉魂轻蝶，梦挂梅枝瘦。"
"菩萨蛮 其一 和立盦韵","清末近现代初","郭则沄","箫云吹断秦楼迥。玉蟾还印阑干影。来去两无因。春屏梦里人。衔愁双翠羽。啼遍池南树。银缕怨留香。罗衾一夜凉。"
"菩萨蛮 其二","清末近现代初","郭则沄","楼前沟水漂香去。空阶犹记啼红处。片片是春愁。春归愁在不。斜阳留一角。低掠金铃索。蝶瘦枉相思。花阑影又移。"
"菩萨蛮 其三","清末近现代初","郭则沄","暮寒愁沁歌眉浅。栖梁梦燕如人倦。心事怕春知。多情占尽痴。折枝还试绣。指乱春绡皱。别易见应难。停针思万端。"
"菩萨蛮 其四","清末近现代初","郭则沄","画帘不到閒蜂蝶。隔枝杜宇空啼血。春影散如烟。春心年复年。玉笙浑懒品。闷倚沈香枕。仙佩去珊珊。情天月几圆。"
"探春慢 春日雪中得巸盦塞上寄词。即依石帚韵倚声答之","清末近现代初","郭则沄","小径菭荒，重楼树暗，春寒犹殢兰野。过羽飞光，游蓬断绪，暗负吟船醉马。盼到边鸿信，奈独茧、愁丝难写。最怜寄泪冰天，锦弦凄怨如话。闻说舞筵春好，念否隔花人，杯醁慵把。画戟销香，珠帘寻梦，还汝燕支娇冶。归对官梅晚，定惆怅、银蟾西下。还讯青禽，几时同醉芳夜。"
"玲珑四犯 斋头小梅蘦落，借彊村韵写感","清末近现代初","郭则沄","黯黯房栊，乍绕镜飞梅，珠箔归晚。小几蛮薰，斜卷绮愁成片。仙佩悄熨春寒，正暮雨、懒调帘燕。甚麝尘、容易吹散，还傍醉巾重点。冷琼低亚红栏半。袅娇云、似欹妆面。瑶台梦后回鸾舞，谁道风情浅。无那悄觅坠钿，应惜取、沾香罗荐。倚怨歌空诉，啼珠弹泪，一行筝雁。"
"戚氏","清末近现代初","郭则沄","怪东风。春来閒煞好帘栊。倦燕愁归，瘦鸾羞舞，锦屏空。惺忪。觅芳丛。残花沁泪隔年红。鸳帷几度伤别，祗与尘鬓记飘蓬。带眼量恨，箫心传怨，絮飞茧老悤悤。剩多情赚得，吟袖香褪，羁枕云慵。回首凤陌游踪。珠箔翠桁，到处绊青骢。妆台畔，吠花厖远，唤茗鹦逢。十年中。不道酒醒，疏钟换了，镜里愁侬。锦韶瞥眼，悄倚湘弦，黯黯空送春鸿。只是閒哀乐，低徊似梦，梦也朦胧。为问流莺解否，奈啼香、不到宋墙东。枉教绿叶频看，绮兰易谢，渴损珠房蜂。又九光、镫下新寒重。多少恨、拚负香茸。尽后期、月满花浓。怕当歌袂，掩泪龙钟。甚行云远，春山影在，朵朵芙蓉。"
"眉妩 和息厂赋昆明湖香山行宫桃花，用石帚韵","清末近现代初","郭则沄","认朱楼连苑。几树东风，妆泪炫春眼。乍弄朝霞影，鸾车渺、芳心空斗钗燕。醉襟细款。绕画阑、多少清感。记帘外、对按平阳舞，正歌袖香暖。何限。仙云轻散。枉缕巾红蘸，愁倚青翰。飘梦霓旌路，寻源去、绿波还绊柔缆。腻脂暗点。话旧香、瑶岛天远。恁低靥无言，浑不似武陵见。"
"绮罗香","清末近现代初","郭则沄","钿萼笼香，奁波漾梦，㡘外閒莺休妒。瘦损花魂，怕听四弦金缕。认心事、几曲阑干，斜阳影、暗留春住。记年时、手种垂杨，绿阴遮遍画楼路。兰成同是倦旅。愁说閒鸳旧约，江湖归去。冷鬓偎烟，换了酒怀琴绪。便殷勤、扶起蔫红，还担尽、夜来风雨。剩空阶、细拾香尘，断肠闻杜宇。"
"百字令 柳墅感旧，用稼轩韵","清末近现代初","郭则沄","萧疏残柳，问何人凭吊，西风时节。乱叶堆黄池上径，水鸟飞回寒怯。虹影移舟，莺声劝酒，旧梦伤轻别。断碑榛掩，舞铙遗事休说。飞絮记拂春旗，仙舻去后，凄黯前朝月。残劫楼船收拾尽，馀恨沧波重叠。蕃冢云迷，野亭水绕，几树偎烟折。灵和天渺，客游应感岁华。"
"桂枝香 瓶桂初开，因忆且园池上桂树","清末近现代初","郭则沄","冰蟾写韵。正钿粟吹香，画帘徐引。消受蜂黄数点，广寒秋近。分明澹领初禅意，奈閒愁、风幡无准。醉魂揉碎，诗心兜起，夜屏金粉。似报与、东堂近讯。忆邀月池亭，露凉双鬓。多恐飞来珠雀，旧丛荒尽。飘零汉殿新霜后，问幽岩、谁共招隐。倚阑重按，瑶园怨曲，玉笙愁损。"
"薄倖 云盦词来，眷梦歌离，郁伊多感，依韵慰之","清末近现代初","郭则沄","狂香飘梦。早颠倒、云屏渴凤。问几许、华年心事，暗借锦弦催送。甚东风、吹絮成尘，流莺别后春寒重。待钿阁量愁，箫屏寻约，除是星娥许共。还惜取、垂杨瘦，曾系著、雕鞍珠鞚。丁宁双青鸟，瑶云捎去，琴心掩抑朝飞弄。又凄飙动。怨伶俜恨叶愁根，错向当时种。孤醒易感，拚取欹簪醉瓮。"
"霜叶飞 得舜卿弟里中书，赋此寄怀","清末近现代初","郭则沄","倚楼人暮。孤愁迥，浮云遮断乡树。朔风吹雁送书来，寒带沧江雨。念一霎、轻沤迅羽。浮生能几连床语。莫漫说归期冷，梦落西堂，瞥眼绿芜如许。应省汎更中年，焚兰短劫，客游多少歧路。暗尘销尽鬓青青，偏是愁长驻。正作恶、颠风断渡。荒波看尽冰夷舞。又峭寒、收灯后，故垄关心，野梅开否。"
"甘州 咏寒鸡","清末近现代初","郭则沄","更伊谁、拔剑舞中宵，荒埘噤无声。正繁霜凄感，青头歌罢，北斗冥冥。唤起晨光何许，冻雀隔枝醒。看尽閒坊，斗几局输赢。忆否枫庐貂煖，乍筹传绛帻，唱彻宫城。甚流年断尾，语鹤暗心惊。睇沧溟。桃都天远，问淮王、丹鼎几时成。相怜意、倩梅家笔，试写疏翎。"
"扫花游","清末近现代初","郭则沄","故峰碧罨，乍倚竹凝妆，坠钿声悄。雪香路杳。递新愁暗付，翠禽啼小。冷约疏钟，几叠瑶云镜晓。剩寒峭。渐吹淡旧红，春梦醒早。吟望心缥缈。忆数点山屏，鬓绿分照。麝尘易扫。问琼妃旧苑，更谁重到。倦眼天涯，笛外东风换了。待归棹。怕繁枝、也羞衰帽。"
"瑞龙吟","清末近现代初","郭则沄","朱楼路。犹是曲槛迷花，暗镫飘雨。无端罗幕新寒，秋阴减了，西亭碧树。倦凝伫。凄绝画帘重卷，燕梁无主。门前便是青芜，夕阳似恋，斑骓系处。谁省筝边幽意，冷尊慵对，飞香狂舞。曾记小桃开时，肠断前度。红蔫翠涴，花底频回顾。空消受、鸾奁怨黛，鸳帱凄语。梦里流光去。更堪醒后，愁添锦柱。零乱风帘絮。心事冷、依依金炉残炷。等閒说共，旧屏鹦鹉。"
"探芳信","清末近现代初","郭则沄","款芳昼。正绛蜡凝妆，红帘劝酒。渐凤楼人老，春似旧时否。飘零琼苑无消息，閒付填词手。更关心、细雨江南，锦帆归后。风信几番透。待醉觅花村，梦寻萝岫。客燕年光，诗卷尽消受。香林十里垂鞭路，宫锦应裁就。负春韶，怕惹流莺暗咒，"
"蝶恋花 和云盦韵","清末近现代初","郭则沄","狂索花枝同醉倒。醉捋柔香，那管游蜂恼。红到芙蓉芳讯少。无聊偏是斜阳早。商略清游随意好。流水车尘，目断青门道。换尽楼台人未老。罗裙行处生秋草。"
"探芳信 同嘿园丈策六游李氏园。绯杏连林，春韶正丽，裴?花下，倚此赏之","清末近现代初","郭则沄","晓寒重。乍半敛红蕤，莺帘锁梦。认翠灊行处，钿妆斗珠凤。寻香蜂蝶迷前路，深浅春无缝。付閒身、管领东风，锦城初拥。幽赏待谁共。祗花压吟巾，云随游鞚。寂寞园林，啼鸟和清弄。九光杯浅春酲薄，羯鼓休催送。数年华，误了蓬山小宋。"
"惜馀春慢 饯春","清末近现代初","郭则沄","几日朱楼，东风如梦，数到销魂时候。香尘旧苑，粉本残山，谁省倚阑人瘦。犹是春前画廊，觅遍斜阳，翠僝红僽。问王孙归路，津亭篴罢，暮寒知否。还念我、弹墨鸾襟，沾香鸳帕，渐渐风情非旧。伤高有泪，怨别何心，坐数落花偏久。听到千山杜鹃，芳梦醒初，清钟催后。纵空帘重卷，绿阴如许，怎禁回首。"
"青玉案 和颐盦闻歌","清末近现代初","郭则沄","飞红不是江南路。又断影、莺留住。酒泪天涯无洒处。夜香亭馆，小筝如语。目送春来去。锦笺漫叠销魂句。瘦损腰围尽怜汝。寄与玲珑传别绪。曲残苔榭，梦迷花墅。镫外潇潇雨。"
"踏莎行 其一 和立盦，次小山韵","清末近现代初","郭则沄","薄酒醒初，清歌散尽。天涯捎到伤春信。绿窗深闭雨声中，更何人把流莺问。簟冷香残，楼高花近。檀心拗断难成寸。愁随逝水有时回，梦寻飞絮无踪认。"
"踏莎行 其二","清末近现代初","郭则沄","弄水分凉，偎花恋暝。柳棉舞罢风初定。凤箫人去太悤悤，昼长无奈重帘静。倦思芳茵，残妆粉镜。寻春那似年时兴。夜来梦到谢堂无，可怜孤燕窥人醒。"
"踏莎行 其三","清末近现代初","郭则沄","绣幕飘烟，朱阑贴水。花阴一片愔愔地。粉墙西角有谁来，藓香犹印鞋痕翠。敛袖添颦，停杯如醉。心头多少閒情事。当时软语约春鸿，云罗误了相思字。"
"踏莎行 其四","清末近现代初","郭则沄","诉恨筝低，笼愁钏重。新寒祗与酴醾共。断无蜂蝶入帘来，珊钩却为微风动。旧誓瞒鹦，新歌怨凤。思量拚付春窗梦。楼前花影散如潮，多情还借斜阳送。"
"绿意 咏绿阴","清末近现代初","郭则沄","空帱怨结。早绪风剪断，千点花雪。画阁愔愔，凭问瑶云忆否，款春时节。闲行待觅眠琴处，误旧香、晚莺犹说。渐鬓丝、减了樊川，似向霅西伤别。还爱堆屏碧净，小庭乍过雨，清沁苔发。梦后风光，落尽夭红，宿凤应怜香叶。攀枝漫怨青青子，衬细草、一般幽绝。又夜凉、分到吟襟，罨画半帘烟月。"
"还京乐 寒碧簃社集，喜苍虬同年来自海上","清末近现代初","郭则沄","饮君酒，且喜尊前，此日流人在。叹客中霜鬓，廿年忍泪，频看沧海。恁醉吟无赖。伤心更寄斜阳外。听杜宇啼苦，画里残山愁改。尽龙钟态。待褰衣、还倚高楼，绕梦星辰，犹是上界。苍凉语咽荒鸡，起中宵、似闻孤噫。感蹉跎，空烛飐秋魂，箫沈夜籁。负了湖山约，何时单舸同载。"
"贺新凉 南塘泛舟观荷","清末近现代初","郭则沄","放棹虹桥晚。乍销凝、斜阳几缕，乱蝉吟断。划破玻瓈双桨瘦，叶叶风香暗染。渐闪出、凌波妆面。摇荡烟魂扶不起，甚闲情、付与参差燕。歌管歇，水云远。多生负了看花眼。恁悤悤、银塘照影，总关情怨。无限秋心随篴去，篴外风蒲似剪。又荡起、渔灯星点。也儗搴芳前浦路，妒双鸳、结就烟波伴。还小泊，绿杨岸。"
"鹧鸪天 露台夜坐，和息厂韵","清末近现代初","郭则沄","风袂飘飘一倚栏。笙歌声在碧霄间。星摇远火收残雨，云展凉阴作晚山。频问夜，乍惊寒。思量闹处遣馀闲。楼台便是沧桑影，独爱明河隔坐看。"
"惜红衣 其一 用石帚韵赋瓶中残荷","清末近现代初","郭则沄","亸粉偎烟，蘦脂映日。倦妆无力。半解明珰，依依镜波碧。凉丛恋晚，偏暗付、飘蓬词客。愁寂。清簟梦回，阅篝香千息。金鳌旧陌。携酒前踪，浮花浪痕藉。凭阑万感水国。渺天北。几许锦鸳飞断，谁辨旧愁来历。剩翠盘残舞，怜取昔时颜色。"
"惜红衣 其二 颐盦复将出关，枉过话别，叠韵赋赠","清末近现代初","郭则沄","倦眼看天，狂歌送日。病馀心力。坐尽斜阳，窗筠恋寒碧。征蓬漫恨，还一笑、深杯留客。羁寂。鸥梦渐醒，约荒波栖息。高楼广陌。惆怅空归，歌茵乱愁藉。新亭泪断去国。任南北。为忆故陵佳气，天外也曾攀历。折晚香谁寄，凭问白山秋色。"
"玲珑四犯 夏夜听雨","清末近现代初","郭则沄","小簟分凉，渐淅沥窗蕉，幽恨初紧。做尽凄凉，偏是漏残香烬。帘外冷翠沈沈，早过了、隔江梅信。料渚荷、一夜红褪，花底锦鸳愁损。少年听惯何曾省。忆朱楼、玉箫徐引。销魂唱到潇潇曲，寻梦吴云近。镫背细点旧愁悄，怨著晓钟无定。怕镜屏秋早，偷减了、双青鬓。"
"凤栖梧 题梧叶，寄颐盦","清末近现代初","郭则沄","叶叶梧窗秋历乱。叶底秋心，皱尽何曾展。锦瑟年光愁里换。西楼月好无来雁。一缕檀云飘梦断。梦向天涯，碧草和天远。闻道洞庭波又浅。空江谁管芙蓉怨。"
"买陂塘 南塘秋泛，用樊榭韵","清末近现代初","郭则沄","问灵槎、者番消息，濛濛银浦云暗。愁烟怨雨年年意，并入夕阳凄黯。浑易感。奈误了星期，惯把离肠赚。蘋风梦澹。剩万斛清愁，凉波卷去，寂寞水窗掩。轻桡影，曾傍西亭菡萏。诗心犹恋冰簟。鱼天一角清如许，应是晚霜来渐。帆叶敛。看白鸟明边，不著闲鸦点。湿云未减。便盻断前汀，料无雁过，枫泪几行染。"
"疏影 咏影","清末近现代初","郭则沄","惊鸿一瞥。似镜波半掩，偷眼痴绝。肯便轻抛，微步依依，密意惯怜鹣鲽。殷勤照向春波里，奈几许、闲情难说。便隔花、远似天涯，小立慰人孤孑。犹忆云屏促坐，髻翘翠凤颤，孅态都活。洛浦神光，乍合还离，怨煞碧窗明月。朦胧替写愁心眼，问怎写、黛眉千结。又绣帷、一笑回镫，暗里也应伤别。"
"渡江云 其一 咏桂","清末近现代初","郭则沄","青琴弹月罢，雾香漠漠，风引到银屏。麝尘留不住，细结秋心，一半付漂苓。妆钿剪碎，傍画栏、啼露珠轻。刚夜凉、碧窗如水，梦共小蟾醒。伶俜。前身空托，上界曾攀。讶飘云无定。凭检点、淮南幽怨，人老岩扃。何因重见仙旗翠，又瑶园、催换新声。金粉影，相怜愁鬓星星。"
"渡江云 其二 㣼盦归自海上，话旧酒楼，惘然有赋","清末近现代初","郭则沄","红楼微雨夜，短篷乍卸，仔细话江南。锦弦秋共瘦，冷约花前。对酒怎成酣。吴云梦杳，记当时、春在珠帘。吟望频、赚人回顾，津柳渐毵毵。愁沾。鸳尘旧帕，蠹粉残笺。叹狂才都减。休更说、江花江草，恨满归帆。荒波对席闲鸥老，剩风情、分付何戡。沦落惯，无端也湿青衫。"
"水龙吟 中秋夜同息厂登台玩月","清末近现代初","郭则沄","一台稳占高秋，秋情祗许词人领。华镫尽处，碧云都敛，玉蟾孤映。去雁关河，啼乌城阙，苍茫天迥。睇琼楼前路，笙歌飘断，空吟遍，凉星影。偏是孤酲易醒。背西风、繁霜愁迸。瑶宫此夜，霓裳残舞，为谁端整。笑浣飞尘，危阑下瞰，琉璃千顷。问何时快意，素鸾骑去，醉蓬莱顶。"
"忆王孙 咏秋草","清末近现代初","郭则沄","荒翠无情霜渐紧。愁数尽、雁朝蛩暝。旧时金埒不重来，又瘦了、斜阳影。离离千里关山迥。偏只似、别来心径。冷烟和梦两朦胧，要盼到、东风醒。"
"画堂春 咏烛","清末近现代初","郭则沄","摇红画阁影依依。残宵曾伴钗围。靥星眉月两参差。宿燕几曾知。寒粟渐沈金烬暗，花还隐罗帷。春心灰透已多时。有泪祗偷垂。"
"月华清 咏寒钟","清末近现代初","郭则沄","幽径沈云，危峰搁暝，寺楼知在何许。响落空江，怕有鱼龙潜舞。洗众籁、山月高时，警断梦、水风清处。凝伫。又诸天定后，一声残杵。悟到浮生去住。数雪北香南，几番朝暮。唤破尘心，报与沈沈朱户。恨无奈、匝地笙歌，愁易断、隔城笳鼓。谁语。问铜山消息，繁霜应阻。"
"满江红","清末近现代初","郭则沄","郁郁苍苍，纵灰烬、犹存正色。记一夕、风雷飞去，顿惊移国。材大耻干梁栋用，心摧怒挟神明力。算英灵、终古共湖山，精忠柏。安否讯，残僧识。生死劫，遗民泣。恁万牛难挽，故根如石。定有虫书成病巳，终烦羽葆扶玄德。叹空枝、留照总凄凉，虞渊日。"
"鬲溪梅令","清末近现代初","郭则沄","玉钗影颤酒波寒。醉花间。昨夜东风，不到曲阑干。旧愁千叠山。较量带眼隔年宽。问云鬟。乍近春前，春恨便相关。日长弦索闲。"
"一萼红 人日花下觞集，用石帚韵","清末近现代初","郭则沄","小楼阴。认莓鬟数点，邀梦礼红簪。冻孑冰鳞，光浮蜡凤，芳夜清酌沈沈。翠尊冷、疏香乍染，又幽唱、催起宿花禽。锦柱怜声，彩幡羞鬓，暗怯春临。回首承华天远，问东风何世，皱损芳心。油卜疑乖，羹香总负，残绪重费温寻。早飞尽、梅梁旧燕，剩泥痕、还印画屏金。漫道愁来是醉，醉浅愁深。"
"瑞鹤仙 得吷盦海上书，却寄","清末近现代初","郭则沄","渺蓬山路断。南雁到、说道沧波又浅。收镫旧庭院。问瑶笙吹澈，春寒谁管。芳尊几换。剩暗尘、花外自软。料琼仙去后，飘尽梦痕，夜夜铜辇。莫笑雕梁意倦。一样竛竮，尽输樯燕。空帘怨晚。愁蛾影，怕人见。向高楼试望，烟芜如许，斜阳何处更恋。纵江春好在，应是泪鹃洒遍。"
"一枝春","清末近现代初","郭则沄","小幅横斜写冰姿，为想吟香人健。湘舲梦渺，记否红闺传砚。玉义试展。爱金幄、碧檐相伴。看老笔、还斗寒虬，铁石广平如见。低徊圣湖残本，忆山租旧抵，苔枝题遍。璚奁幻影，换了认春池馆。微云漫许，早才尽、梦中花管。惭闭阁、清对癯仙，自忘岁晚。"
"宴清都 春晓窥窗，绯桃初妩，倚此写之","清末近现代初","郭则沄","一镜妆鬟袅。重帘外、绀云低护清晓。笼绡掩媚，欹钿斗舞，绛仙娇小。楼台澹粉装成，报昨夜、东风又到。待下阶、屧步都慵，断肠暗付啼鸟。思量锦瑟流光，频年花底，梦共春杳。红簪恼鬓，香巾惹泪，倚栏人老。无言似怯漂苓，忍重理、韦郎怨调。怕后期、更把芳尊，斜阳瘦了。"
"水龙吟 冰丝盦感旧","清末近现代初","郭则沄","故人来酹残觞，草堂犹是题诗处。栖尘短榻，绣苔荒径，风流谁主。冷眼论兵，狂才赌曲，廿年心素。正江山摇落，寥空鹤下，应悽断，新亭语。也识浮生无住。感前踪、沧波漂羽。夔门访杜，湘皋哀屈，伶俜词赋。一暝攀天，千忧入地，萧然终古。又歌残楚些，低徊笛泪，背斜阳去。"
"齐天乐","清末近现代初","郭则沄","飘蓬一往无南北，伶仃更教轻别。迸泪毫枯，沾霜鬓短，寸寸心尘难灭。荒波万叠。念梦里神州，斗垂天阔。索共书空，此怀休向海鸥说。危枰残劫换尽，望长安何许，离黍宫阙。乱后笙歌，愁边鼓角，偏又啼乌悽绝。浮生懒阅。纵愿断香留，总成灰劫。未了芳情，渚兰空怨结。"
"石湖仙 题吷盦所藏大鹤山人词札","清末近现代初","郭则沄","枫香飘断。祗弹雨吴笺，铅泪犹泫。花冷石芝崦，怕年来、雕栏又换。浮名身后，问可抵、一生幽怨。悽恋。费故人、剪纸千唤。江南俊游宛在，听新词、罗裙唱遍。瘦碧沈吟，等是伤春心眼。泻恨杯螺，担愁钗燕。梦云都幻。华表远。翛然语鹤天半。"
"踏莎行 诗趣亭桃花下茗坐。苍虬有词，因次其韵","清末近现代初","郭则沄","窥径红深，报亭翠冷。花阴转过斜阳近。不辞破笑为东风，祗应愁靥难端整。敛镜羞霞，飘衣褪粉。流莺啼罢春魂醒。梦痕不暖旧阑干，连昌宫畔伤心影。"
"声声慢 题清微道人空山听雨图","清末近现代初","郭则沄","贝经翻罢，檀篆薰残，山屏镇日潇潇。散遍天花，人间犹话灵箫。门前涨添鸳水，问新来、谁系兰桡。瑶台畔，乍春云悄倚，写尽无聊。还忆莲帷人病，渐佛妆慵整，闲了珠翘。梦怯清钟，分明身似芭蕉。相怜画窗瘦影，倩留题、衫角裙腰。空费泪，又枫江、悽断暮潮。"
"台城路 寄怀君坦青岛。即借其登柳树太望劳山韵","清末近现代初","郭则沄","卧楼人共黄花冷，沈沈断鸿来暮。病减秋尊，衰添晓镜，算是清愁如故。梦迷鹭浦。认暝色重山，乱云无数。说到销魂，竹声刚送画帘雨。人间同是倦客，楚兰漂恨，惯芳约难据。散雪吟残，迷阳唱倦，颠倒春蚕千绪。新霜更苦。尽剪碎蔫香，玉珰慵诉。篴外苍凉，海云孤倚处。"
"浣溪沙 雪后登台写望","清末近现代初","郭则沄","雪外楼台玉几重。六街镫火澹连空。斜阳到海不成红。过鸟影迷深浅雾，归帆梦引去来风。倚栏人在镜奁中。"
"清波引 颐盦寄示长春西园新词，同韵抒感","清末近现代初","郭则沄","卧虹春冷。宛图就、石湖词境。乱云无定。晚笳唤愁醒。怨歌诉流水，料有游鳞厮听。最怜前度雕栏，早销却、絮花影。羁游暂领。身世犹是汎梗。锦笺摊暝。认清泪铅凝。重来鬓丝改，肯负搴兰心性。祗恐窥槛狂莺，笑人孤凭。"
"琵琶仙 蝶仙簃社集，以疾未赴，感拈是解","清末近现代初","郭则沄","重对沧鸥，蓦回眼换却，年时春色。幽愫曾约丝杨，依依待归客。多少意、釭花细剪，怕吟望、照来头白。急轸心凋，危弦泪咽，还恋今夕。又看到、宫蜡烟残，叹春后、风光几虚掷。料理茧蚕孤绪，付微吟呵壁。偏梦里、清歌易散，更暮云、睇断天北。准备离笛，千愁瘦魂禁得。"
"龙山会 仲云汎舟秦淮，有词和梦窗韵见示，余亦继声","清末近现代初","郭则沄","碧树秋无罅。梦到青溪，几曲蘋波亚。珠帘漂影断，歌管地、三两野鸥飞下。依旧六朝山，写凄怨、烟眉澹冶。感芳游、敲篷晚雨，泪花红洒。天末暂聚征蓬，影事坊南，忆少年裘马。过江人渐老，瑶瑟冷、弹向青林幽夜。何处不沧波，渺孤恨、深杯暗泻。醉休舍。只莫似、山公巾倒挂。"
"菩萨蛮 其一 和兰石词韵","清末近现代初","郭则沄","低鬟愁压双金雀。啼珠琐碎红冰薄。花影转残更。参差梦后情。悲欢瞒镜影。除是筝奴省。停柱惹相思。天寒来雁迟。"
"菩萨蛮 其二","清末近现代初","郭则沄","珠帘十里尘如海。寻春旧径青芜改。衰柳故垂垂。愁牵未尽丝。空尊禁汎泪。细记尊前事。处处是斜阳。楼高教断肠。"
"齐天乐 雨夜宴集，即事","清末近现代初","郭则沄","人生难得秋前雨，安排画屏今夜。韵逗歌蝉，凉分宿燕，新曲巫弹罢。狂枝翠亚。渐暗水漂花，酒怀就泻。一洗鸳尘，屧痕愁问旧亭榭。伶俜怜取小凤，乍飘镫去晚，罗袖禁洒。锦陌心遥，银湾路迥，多恐莲房香卸。欢华暂舍。剩断续千丝，楚云萦惹。起听檐铃，冷釭红又灺。"
"水龙吟 息厂观庞郎季云演明妃故事，约同赋","清末近现代初","郭则沄","佩环试与招魂，蛮靴窄袖人如玉。昭阳日影，荆门山翠，梦悬雁足。报取君恩，燕支一骑，降城重筑。叹白沙青冢，春风不到，空千载，伤心曲。重现红氍华烛。莽关山、愁长弦促。婵娟万里，丹青馀怨，歌云断续。汉月心孤，胡天泪冷，秋蛾犹蹙。更周郎侠气，当筵一顾，胜黄金赎。"
"鹧鸪天 和立盦","清末近现代初","郭则沄","柳外楼台小苑幽。惊鸿影断记前游。苔綦绿掩吟春榭，菱唱凉生汎月舟。新梦觉，旧香留。三生风絮管离愁。瑶池酒罢清歌歇，青鸟飞回也白头。"
"踏莎行","清末近现代初","郭则沄","香㬉金篝，影回罗扇。蘼芜绿遍闲庭院。高楼昨夜自东风，梨花雪尽何人管。小梦难圆，浓香易断。新来祗觉当杯懒。卷帘无奈是斜阳，画梁误了归来燕。"
"瑞鹤仙 其一 仲云寄示佣庐春集词，索和","清末近现代初","郭则沄","款帘风絮乱。问归鸿消息，隔江春远。狂花绕吴苑。又湔裙新禊，杯香箫㬉。青山笑盼。倩邀笛、兰成宅畔。羡游蓬、重梦东华，密炬暗红初剪。肠断。当筵悽语，扫尽巢痕，客愁如燕。裴?舞扇。忍抛却、旧钗钿。指朱楼高处，风光空在，总付烟霏雾卷。纵石肠、的似吴儿，海桑怕见。"
"瑞鹤仙 其二 为霜根同年题四当轩勘书图","清末近现代初","郭则沄","盥芸香耐晚。记人海冥冥，翠波三浅。春痕梦中换。枉兰台紬史，槐街行卷。丹铅老伴。笑缫残、愁丝似茧。乞馀年、细检秦灰，犹是补天心眼。休管。栖仙蟫瘦，橐梦萤枯，有涯俱幻。藜光自暖。算营就、太平馆。尽千金残帚，寒窗消受，扫叶朝来又满。莫披图、忆到江南，数峰澹远。"
"汉宫春 蛰园牡丹盛开，浩态酣春，秾香薰昼，命觞留赏，如在石家锦障中也。用梦窗韵写之","清末近现代初","郭则沄","宫扇开时，讶锦窠云髻，新降仙姝。含情暗欹粉靥，浓梦刚苏。雕阑旧倚，傍瑶天、风露都殊。春似怯、霞帷半卷，绿衣低捧琼盂。洛浦频年怨别，恰归骢暂驻，教伴清娱。殷勤坠香漫扫，歌席凭铺。金裙舞罢，又幽禽、催唤提壶。还仔细、罗屏雨重，玉妃酒困谁扶。"
"浣溪沙 其一 为人题并蒂白莲画册","清末近现代初","郭则沄","梦入瑶天片月凉。菱波并影舞霓裳。双成家在水云乡。微步依依怜素袜，同心的的系明珰。鸳鸯飞过也思量。"
"浣溪沙 其二 和释堪感事，即效其体","清末近现代初","郭则沄","系马青门认故枝。雪香吹尽燕归迟。年年客里负芳期。镜语难凭情似幻，琴心欲托意还痴。春回可有梦回时。"
"渡江云 雨夜有怀，和苍虬韵","清末近现代初","郭则沄","蕉声疏未断，暗釭簸梦，倦枕十年心。卷帘秋冉冉，迸泪衰荷，恨染越罗深。嘶骢路渺，剩领取、风叶清吟。凝望频、隔江烟水，一雁动寥音。追寻。欹巾残话，剪烛闲悰。奈云萍无准。枉几度、蝉停歌轸，燕蘸啼襟。纵教洗尽星河影，说凄凉、还怨辰参。孤思永，篝香小阁愔愔。"
"烛影摇红 寄怀颐盦滨江，即和其中秋书感韵","清末近现代初","郭则沄","笳鼓重关，乱云极望愁无计。龙沙飞鞚廿年踪，天远禁回睇。多事孤吟费泪。倩边鸿、丁宁怨意。楚兰歧路，是处残山，菟裘何计。憔悴怜侬，共支病枕西风里。挂弨虚壁掩朱尘，垂老空奇气。安得欢觞破例。话沧波、镫床更倚。夜来残月，撩梦荒江，暗枫迢递。"
"安公子 赋烛泪","清末近现代初","郭则沄","背枕钗虫冷。画屏断梦啼难醒。洒遍银荷回眼处，怨东风无定。醉舞夜殷勤，记与笼纱靓。寻坠欢、可奈千愁迸。又汉宫传罢，遥想仙盘孤映。滴尽鼍更永。绣茵轻涴何人省。网户沈沈堆恨在，怕沾来萧鬓。尽惜别芳心，怎便成灰肯。怜暗红、结就相思影。问几时双照，认取靥星春凝。"
"被花恼 题铁夫同年桐阴勘书图，用紫霞翁韵","清末近现代初","郭则沄","诗愁搁住画楼阴，商略雨昏烟晓。暗惜孤根旧春少。瑶云欲坠，青鸾罢舞，冷梦蘧蘧觉。欹髹几，检琅签，翠帘重写西风照。惆怅问华林，多恐空阶翳荒草。幽窗恋影，悄熨蟫香，地迥尘难到。待安排、凤轸谱清商，又销减、腰围为秋恼。抚雪鬓，好约桐君闲处老。"
"东坡引","清末近现代初","郭则沄","莺帘呼梦起。桃鬟泫妆泪。一杴新火闲窗底。愁来除是醉。愁来除是醉。空尊忍覆，危弦懒理。渐换了、中年意。飞红犹向东风地。酒醒春去未。酒醒春去未。"
"鹧鸪天 折栩楼紫丁香一枝，寄颐盦塞上","清末近现代初","郭则沄","梦隔莺花更几重。艳阳催展旧珍丛。半垂紫雪和烟润，千结琼香胜酒浓。愁黯黯，信悤悤。折枝方便托边鸿。断肠人比春前瘦，何况高楼雨又风。"
"三姝媚 次和兰史留园感旧","清末近现代初","郭则沄","吴春醒倦眼。记轻桡来时，柳丝初剪。十二楼空，黯旧愁说与，谢堂残燕。暗碧无情，偏占断、风亭烟苑。一样阑干，怯倚斜阳，背花人远。何事香尘轻散。更片片残山，泪鹃啼晚。瘦损酴醾，对冷吟潘鬓，也羞妆面。绮梦无痕，空剜藓、前题寻遍。祗恐天涯醒后，东风又倦。"
"风入松 其一","清末近现代初","郭则沄","爱闲何事罢清尊。花落未开门。朦胧心眼回帆后，检春衫、半是愁痕。旧渚梦寻芳草，丛台目断孤云。伶俜楼燕语黄昏。啼笑何曾分。几重罗幕馀寒殢，问东风、怎与温存。莫怨危阑烟柳，人间处处销魂。"
"风入松 其二 暑夜","清末近现代初","郭则沄","空帘花影转金波。深坐夜如何。裴?团扇浑无赖，尽闲情、卷付风荷。绕梦旧时星斗，撩人底处笙歌。支床心事病维摩。凉袂染秋多。飘零莫问今何夕，任西风、替扫烟萝。画取一痕清浅，沈吟却为斜河。"
"虞美人","清末近现代初","郭则沄","西亭曾是莺花路。绿遍销魂树。飘镫小阁雨声寒。不道有人闲倚画阑干。酒边谙尽愁滋味。醒眼难成醉。残莺啼作断肠声。我已自怜无计怎怜卿。"
"解连环","清末近现代初","郭则沄","乱红无著。正凭栏万感，饯春池阁。甚断梦、还驻仙云，认偎镜轻鸾，泪妆低掠。强醉酥香，奈酒后。宵寒偏觉。又疏窗报曙，搅起离肠，一片凄角。芳心几番评泊。忆钿花飐影，年时罗幕。枉费尽、绿赋红吟，待重检愁痕，暗尘飘却。涴雨柔枝，料不负、东风铃索。恁流莺、背人寄语，怨春忒薄。"
"木兰花慢 为克斋题山游图卷","清末近现代初","郭则沄","黯疏林远岫，乱烟外，掩孤颦。记萧寺寻题，苔寒减发，松老添鳞。轻箯几穿翠径，惹禅香、愁检雨花痕。收拾龙城倦梦，一钟清出岩云。生绡还驻诗魂。征雁影，等闲分。叹干霄剑气，销沈短夜，暗付残樽。欢游总伤过客，剩青山、终古对斜曛。凭问栖崖怨鹤，天风细语应闻。"
"忆旧游 过水西庄遗迹，追怀查湾","清末近现代初","郭则沄","认明漪夹镜，密翠通帷，中卧修虹。竹外朱楼近，早歌残世换，镫月悤悤。错教白头词侣，来蹑水云踪。算隐几摊经，钩帘赌曲，犹是家风。低徊旧游处，又酒舫花沈，屧径苔封。一例风流歇，更茆堂迟就，输与卢鸿。梦边故湾何许，春泪野棠红。待招鹤归时，蓬山路隔应万重。"
"石湖仙 题石帚集","清末近现代初","郭则沄","垂虹犹是。好招手词仙，吟向烟水。豪宕结羊裙，尽缠绵、吴丝怨泪。江春留眼，蓦忆到、雪天环佩。拚醉。问小蛾、此恨知未。鸱夷漫怀旧隐，感漂蓬、江郎老矣。卷里啼鹃，诉与同时青兕。候馆秋芜，戍楼寒吹。梦醒何世。花共悴。多生枉负英气。"
"菩萨蛮 其一 题清微道人仿马湘兰画兰卷子","清末近现代初","郭则沄","镫唇飐雨秋魂醒。画窗瘦了婵娟影。将泪寄清湘。盈盈罢佛妆。绸缪红押尾。莫误青溪字。一叶一花扶。瑶田蝶到无。"
"菩萨蛮 其二 和颐盦秋怀","清末近现代初","郭则沄","霜心敲碎栖檐铁。高楼月坠啼乌咽。秋枕懒于云。闲苔绿到门。吴兰慵寄问。欢尽都成恨。碎竹响空栏。天风梦佩环。"
"临江仙","清末近现代初","郭则沄","羃翠阴阴池馆静，帘波不散兰薰。藕飔微动报黄昏。窥奁眉月瘦，回枕脸霞温。叠鼓催归归也懒，春心中酒微醺。参差花影印罗裙。画屏双倚处，皱遍楚山云。"
"太常引 题咏霓女史画菊","清末近现代初","郭则沄","钿丛细染绮罗香。新样点蜂黄。怜取玉葱凉。莫暗怨、琼台早霜。貘屏曲罢，金蕤汎泪，幽影耐思量。帘卷易斜阳。怕更惹、秋人断肠。"
"水龙吟 挽彊村词丈","清末近现代初","郭则沄","眼中烟柳斜阳，断肠又送词人去。承明先辈，风华绝代，飘零如许。故国兵前，浮名梦后，料无回顾。更衰兰惨涕，迷离恩怨，空留恨，牛衣语。海内清才有数。叹沧波、沤盟谁主。抽簪纵早，挥戈终负，虞渊沈暮。寄讯仙山，凌云一笑，悲欢何据。祗风流顿尽，人间费泪，写江南赋。"
"木兰花慢 题陈圆圆道妆小像","清末近现代初","郭则沄","早商山梦断，认鸾影，是耶非。倩粉镜传愁，黄絁忏恨，换却宫衣。凄迷。翠芜旧苑，问山名、鹦鹉几人知。画里云鬟罢整，乍疑蜡炬迎归。仙扉。燕老又花飞。深坐泪双垂。纵繁华阅尽，沧桑家国，总怨蛾眉。芳期。暗怜逝水，甚香莲、还弄并头枝。料得归魂夜半，横塘烟月依依。"
"塞翁吟 赠云薖","清末近现代初","郭则沄","负却鸳湖棹，愁唱冷陌黄骢。渺往事，水云空。梦落桂香中。青山有约留庵住，人海几负秋风。理倦绪，弄吟筒。待传与吴鸿。飘蓬。身垂老、雕栏换尽，惆怅问、花前旧踪。梦华影、荒波易洗，枉凝盼、北渚仙旗，怨结兰丛。斜阳未晚，照到霜林，还胜春浓。"
"洞仙歌 忆梅，和铁夫韵","清末近现代初","郭则沄","飘麝帘慵卷。好春那更到，新寒庭院。正香尘似海，绮愁无岸。悤悤翠羽啼烟断。剩几树、斜阳闲处恋。虬签转。早唤起芳心，镫影窥罗幔。易变。浮觞影事，按笛年光，冷梦醒初，寄语阆苑。恨危栏孤倚遍。情更远。渺乡山、一片飞红意千万。乍泪泫。蓦酒醒，惊霜琯。又题琼人去，暗烟遮尽高楼晚。"
"倦寻芳 雪残写感","清末近现代初","郭则沄","斗蛾戏罢，眠鹤醒初，人在琼馆。晃梦东风，偏又絮痕吹断。舞袖来迟临笛怨。吟栏偎久呼杯懒。引遥情，怕银铺碾碎，画轮催转。甚弹指、飞鸿轻散。林表量寒，愁共深浅。缟袂归时，何处梦云堪恋。逝水销沈呵壁泪，空花颠倒登楼眼。检梅尘，枉低徊、谢娘庭院。"
"扫花游 久不得颐盦书，岁暮寄怀","清末近现代初","郭则沄","倚楼怨别，甚送暝关河，去鸿都杳。暮寒更峭。怕吴霜短鬓，冷笳催老。闷掩空尊，岁事镫前换了。乱云绕。便重折瘦梅，还为春恼。幽径浑懒扫。记旧盏花阴，暗迷啼鸟。魫窗怨晓。算孀娥解意，旅愁分照。泪入冰天，涴却秋蛇冻草。梦醒早渺。蓬山甚时重到。"
"金菊对芙蓉 题霜根所藏王晋卿山水轴","清末近现代初","郭则沄","石气迎凉，叶声送晚，寻诗孤倚巑岏。指苍苔一径，秋到柴关。含毫换了烟江稿，费闲情、商略梅鬟。千金见享，仇池纵换，肯饷诗仙。太息宝绘堂空，又绍兴御赏，禁籞松间。怕丹青染泪，来雁声寒。风流合付词人手，认小枫红似当年。拓义清昼。古愁唤起，一片残山。"
"鹧鸪天 和苍虬旅感","清末近现代初","郭则沄","迢递云阴拥海楼。连村箫鼓乱羁愁。栖栖绝塞随阳雁，渺渺神山落漈舟。双阙梦，五湖游。春心剩有泪相酬。千红错嫁东风去，冷约梅花共净修。"
"临江仙 灯影，和内","清末近现代初","郭则沄","散尽长筵珠翠，年时春梦凄迷。朦胧深坐听荒鸡。筝心偎泪暗，镜背引愁低。金烬悄怜残萼，殷勤教展山眉。夜香微熨思依依。绿窗风不到，多谢镇犀帷。"
"天香 和苍虬连邸岁除书感","清末近现代初","郭则沄","帆远沈烟，笳凉递暝，残阳犹恋孤馆。炙砚逡巡，呼杯恅愺，心绪漏签俱转。年涯过羽，蓦引恨、邻箫低飐。迢递关云塞月，拚飞自怜南雁。遥夜梦依棕殿。尽温燖、宫盘芳餪。几辈暗惊丰采，坐中裴监，阅尽兰衰蕙变。更寄泪、荒波楚乡远。问讯寒鹃，春心定倦。"
"琐窗寒 为散释题握兰簃裁曲图","清末近现代初","郭则沄","篴韵清初，杯香散后，山屏孤凭。歌心金缕，几负燕朝莺暝。荡馀情、兰薰未消，夜吟长伴湘魂醒。早仙韶换谱，银红尘掩，断肠谁省。故苑芳菲尽。算记梦金台，泪痕留剩。欢丛回顾，等是镜中春影。纵新声、分付李谟，宫墙路阻愁更听。判伶俜、离佩相怜，嫩约檀槽稳。"
"一萼红 宁园纪游，用石帚韵","清末近现代初","郭则沄","野亭阴。认藏花径?，锦石映斜簪。鸥汊通潮，虹桥夹树，烟外荒翠疑沈。画桡去、清歌未歇，又暮霭、催起剪波禽。拓地林塘，上梁台榭，孤感凭临。燕赵客游偏惯，镇风沙满眼，皱损诗心。龙汉身更鸱夷约，误欢绪、飘雨难寻。且消领、菰芦晚兴，赚渔蓑、新句抵千金。恼煞斜阳，断红还印愁深。"
"石州慢 其一 苍虬阁试趵突泉，和病树","清末近现代初","郭则沄","一梦明湖，供与瘿瓢，清伴霜夕。调笙小阁愔愔，韵入松风漂撇。冰瓯留赏，祗痕渴吻天涯，闲吟长负西泠雪。商略荐金英，爱巾瓶馀冽。凭说。听猿永夜，浴雁阑秋，旧情悽绝。赐茗重温，泪断剪灯时节。虞泉凝睇，便儗唤起潭龙，荒波休信春心歇。破睡更沈吟，照山眉双结。"
"石州慢 其二 题吷盦填词图","清末近现代初","郭则沄","一枕新霜，啼过夜乌，相伴垂白。江南怨煞兰成，断送旧春谁惜。行吟倦矣，况是酒醒天涯，重帘销尽莺花迹。迸泪染吴绡，祗鲛珠空织。孤寂。藜床恋晚，蕙帐惊寒，梦边龙石。画取风情，珍重残山留碧。鸾肠易损，更费几许清愁，伤秋分付闲筝笛。影事黯镫前，尽番番追忆。"
"菩萨蛮 重过聆秋阁","清末近现代初","郭则沄","紫骝踏碎玲珑雪。霜街夜色明于月。深巷度琵琶。镫红凤女家。相看元似客。啼笑空前迹。镜阁梦重来。秋寒生绿苔。"
"瑞鹤仙","清末近现代初","郭则沄","水香摇浦溆。记柳外停车，山衣飘雨。归云袅残缕。睇烟郊晴色，一台高据。林泉付与。尽蹉跎、酒怀琴绪。傍苔墙、愁篴拈来，怕有冷鸥偷觑。凝伫。吟亭红老，别岫青孤，旧悰何许。多情巾屦。偏捎到、感秋语。料行歌侧帽，霜林巡遍，也似征鸿待侣。赚宵来、客枕凄迷，梦边塔宇。"
"惜馀春慢 病树贻铁崖嬉春研拓本，属题","清末近现代初","郭则沄","鹆眼含波，鸳心分泪，一片春魂镌就。寒偎瘦篴，梦搁清歌，惆怅峭帆归后。闲了花前锦杯，老去诗愁，墨华沾透。问珠帘何许，伤离滋味，淬妃知否。休更说、射策明光，年时涂抹，绝世蛾眉终负。还珠恩重，抱石身孤，万感断钟残漏。难补人间恨天，拚与痴顽，白头相守。算风情无恙，酥痕曾染，草枝掺手。"
"朝中措 重过宁园，残菊离披，犹存旧蕾。感填是解","清末近现代初","郭则沄","画楼依旧锁秋阴。香断曲栏深。寒重晶帘犹卷，梦回金钿难寻。冰泉几举相怜，旧色风雨曾禁。多事额黄偷整，半妆描尽伤心。"
"绛都春","清末近现代初","郭则沄","珠林借羽。早缑馆梦阑，荒菭妨步。似警翠眉，啼掩云罗谁愁侣。分明紫盖三清路。剩辽海、斜阳教驻。负霜珍重，参差唤起，缟仙残舞。凝伫。蓬台又远，乱芜外、懒数燕昏鹃暮。迸恨故雌，一别兰岑婵娟误。新寒漫索金衣语。尽惆怅、雕栏前度。明朝说共东坡，怨孤玉宇。"
"摸鱼儿 其一","清末近现代初","郭则沄","漾疏镫、剪蕖双影，好风江上吹汝。眉痕偷印渔娘翠，换却汴宫残谱。秋梦住。莫梦里横行，结就芙蓉侣。汀沙夜语。误落落琴声，水仙弹罢，凉逗绿蓑雨。弄潮去。何处枫湾蓼溆。梅家风韵重赋。相思那有肠堪断，回眼茗边如诉。鸳舸路。笑网得西施，还惹吴儿醋。红衣更妩。怕流水前身，惊鸿回顾，万感楚云暮。"
"摸鱼儿 其二 再赋美人蟹","清末近现代初","郭则沄","赚吴娃、一钱看煞，轻帆迎到螺女。娇云覆额天然媚，十二点脂羞污。回睇处。偏海月无情，断却婵娟侣。杨枝放汝。笑馋吻坡仙，岐亭吟罢，虚负玉盘贮。蛾眉误。祗伴潮来汐去。蛮溪奇艳谁赋。前头防有鹦哥觜，怎把泪珠分诉。倾国顾。忍倒曳金戈，也学天魔舞。微波寄语。正铁网摇江，西风瑟缩，愁试小莲步。"
"月中行","清末近现代初","郭则沄","梦回花影在帘钩。燕去又经秋。嘶骢旧巷夕阳愁。一角柳边楼。当时携手凭栏处，多少意、雨散云休。蛛丝罥断露枝柔。怕有小红留。"
"宴清都 和闰庵丈，赋公园鸾枝","清末近现代初","郭则沄","滟滟栖鸾树。秾华梦倚栏，酣带朝露。娇腮展笑，低鬟斗媚，锦烘珠冱。分明粉镜霞妆，引步障、香云暗度。恁镇日、醉倚东风，朱颜炼砂贪驻。还愁占断燕支，江南信殢，含怨难赋。游蜂影乱，啼鹃泪热，最伤春处。斜阳似堆新恨，又恣舞、花前赵女。怕晚飔、澹减红芳，轻纱倩护。"
"庆清朝慢 次韵寄怀哲维白下","清末近现代初","郭则沄","梦雨高楼，伤春冷陌，多时鹃泪啼乾。吴船几度，翠杨难系馀欢。迢递江鸿，背语筝心，皱断曲屏寒。韶光贱、乱芜满眼，金粉飘残。兰馆旧悰易谢，祗暗香琴在，伴我清弹。蹉跎谢屐，摩松何日云还。入世绮才，未尽新愁，题遍六朝山。风情在、谥箫月底，麾扇波间。"
"惜黄花慢 香尘宧招集赏菊，索赋是调，和梦窗韵","清末近现代初","郭则沄","倦舞金裳。认钿屏半面，依约徐娘。画楼高拥，绣帘未卷，悤悤过雁，惘惘斜阳。瘦魂吹醒西风晚，伴青女、羞整残妆。念异乡俊怀，负了零乱萸觞。危栏更怯清霜。讶露盘馀恨，分染宫黄。梦痕催换，岁华感寂，多情顾影，何计怜香。醉吟人与秋俱老，故丛泪、千点凄凉。尽断肠岸巾，笑为花狂。"
"月华清 月当头，夜趣园词集","清末近现代初","郭则沄","楼枕银波，窗窥瑶斗，玉虚高处寒款。笑语天风，蕙幌云罗齐卷。引碎琼、冰轸清初，泻乱汞、露盘斜畔。回眄。又霜禽惊起，残芜亭苑。逝水年涯几见。怕照鬓添星，素娥情懒。舞袖霓裳，梦影仙蓬吹散。蓦惊心、画角催沈，偏解意、翠尊随满。悽断。奈梅梢移晓，流光愁饯。"
"四犯剪梅花","清末近现代初","郭则沄","酒潮春澈。梦唐昌寂历，碎帘香月。约钿旧寒，怨东风轻别。翻飞楚蝶。话酸苦、绮肠双结。珠箔归迟，云裳解后，翠禽啼歇。冰栏几回凭热。认残妆半亸，镫影红怯。对镜明朝，怕琼枝成雪。金衣劝折。尽万绪、篴阑歌咽。麝粉愁新，檀心泪冷，海仙千劫。"
"洞仙歌 为鹣龛题柳岸晓风图。即和其自题韵","清末近现代初","郭则沄","斜阳身世，几雁期莺候。过锦风光懒回首。又收镫院宇，倚笛帘栊新病后。认取茸衫人瘦。鸳桡曾系处，巧似迷藏，坠梦沈烟悄寻彀。托流水，讯行云，绿遍丝杨，怎绊住、隔花罗袖。剩卷里蘋香，记当年怕唱，入眉峰、一痕吹皱。"
"木兰花慢 赠歌者张蕴娘","清末近现代初","郭则沄","几伤春怨别，画帘底，诉新莺。正楚佩香霏，秦效韵袅，愁化云轻。盈盈。脸波半敛，乍回眸、不笑也倾城。端是天南柳宿，怎教讹作张星。竛竮。彩扇翻歌，天宝后，换新声。记紫兰一曲，翻风燕妒，啼露花醒。飘零。袖中宫谱，祗云和、留付董双成。多少铜华旧恨，夜来传遍旗亭。"
"绛都春 蛰园词集，赏牡丹。限调同赋","清末近现代初","郭则沄","归人似燕。又茜影画帘，斜阳催卷。困舞翠盘，慵织鸾绡含娇怨。年时扶醉仙蓬畔。怅妍梦、行云偏远。洞箫吹起，红欹黛掩，嫩胜亭院。谁念。流莺恨别，殢情处、绣径深丛吟遍。弄粉旧香，弹墨新愁留春浅。签声迢递花阴转。更莫放、杯阑歌散。唤镫凭照严妆，钿屏夜暖。"
"宴清都 瑩园春禊，分韵得宇字","清末近现代初","郭则沄","闷索新莺语。垂杨畔、旧时兰桨停处。平堤花拥，闲廊水绕，似遮人住。东风暖逗朱唇浅，睡里微涡更妩。趁醉筇、踏遍芳阴，留连还恐蜂妒。流杯几送飞英，题裙墨黯，惆怅前度。沾愁翠榼，淹尘皂帽，梦回天阻。斜阳转过燕山，又听到、声声怨宇。笑鬓丝、那称红簪，山香倦舞。"
"风流子 倬盦邀集莂圃赏雨中芍药","清末近现代初","郭则沄","盈盈红似滴，蝶魂醉、绕遍翠栏干。正玉妃舞歇，画裙慵整，梦欹罗荐，啼损晶盘。为问怨春春解否，无语亸香鬟。凭赏堕琼，小帘扶起，背怜搓锦，流水催残。年光梅黄近，钿车断芳事，绮陌阑珊。惆怅凤池曾见，铅泪偷弹。怕唾壶点碎，雕筵恨别，带围瘦减，珠箔留寒。消受雾边衰眼，重赋愁鸾。"
"南浦 题林畏庐翁西溪图，兼讯㣼盦溪游","清末近现代初","郭则沄","摇曳一湾秋，指词仙隐处，溪云迷晓。西堰旧通潮，荒庵畔、古雪沈沈谁扫。清游最羡，酒瓢稳载瓜皮小。弹指楚天愁几许，凭问旧时芳草。分明图就残山，引归心早是，越莼香了。凭讯冷红踪，清波路、果否控鸾重到。梅塍梦渺。微吟愁对瓶枝悄。今夜水窗风絮影，白上鬓丝多少。"
"洞仙歌 赋雪絮，用耆卿韵","清末近现代初","郭则沄","休道沾泥惯。记鸾袖乍舞，风情深浅。几笼鞭冷陌，掩镫幽院。分明粉镜回春面。问小字、盈盈还盼盼。闲愁绾。待唤醒梨魂，重话东阑晚。缱绻。涴衣易恼，点鬓频惊，坠梦荒烟，认取灞柳沈沈，可有绪风偷剪。量寒剩付差头燕。刚试手、瑶阶寻觅遍。悽更恋。怕回看、惹草萦沙思何限。任聚散。料未解尘灰愿。又仙云飘尽，绣帘孤恨无人见。"
"渡江云 病怀，兼讯㣼盦海上","清末近现代初","郭则沄","春酲愁未洗，药烟半枕，病过楝花初。归帆天外梦，怨煞樵风，冷约渺鸳湖。吴笺懒理，料沧鸥、还笑人疏。空剩得、筝心残泪，宛转和红歈。踟蹰。危栏柳老，旧径菭荒，问行吟何处。消几度、飞尘铜辇，落日黄垆。纵教照鬓江南绿，怕风光、不称寒芦。漂羽恨、栖云倦鹤知无。"
"石州慢 秋晚涉园见篱畔残花掩抑可怜，惓然赋之","清末近现代初","郭则沄","一径秋阴，扶起瘦红，幽绪如叶。惺忪绮怨罗愁，问讯晚霜心怯。残妆洗未，最怜负尽浓春，撩人犹弄燕支雪。南雁几时回，又花前伤别。痴绝。旧香无据，新恨无端，枉教凄切。不信衰迟，芳佩丁宁重结。斜阳更远，等闲倚遍荒篱，馀寒拚共西园蝶。拥髻梦中逢，话年时烟月。"
"绮寮怨 题亶素天醉楼填词图，用美成韵","清末近现代初","郭则沄","绕镜春红吹老，殢愁吹未醒。黯紫曲、乱芜残照，沧鸥影、怕近西亭。当时落霞彩笔，飘蓬久、倦客谁眼青。更几番、抹月批风，华年远、锦瑟幽思盈。惘惘懒寻暮程。伤心漫寄知音，那有琼琼，夜寂镫清。拥髻话，怕鹦听。危栏怎禁回首，诉去水，总无情。归来凤城。应怜旧苑柳，秋又零。"
"南浦 题端甫所藏黄小松湘江归棹图","清末近现代初","郭则沄","无限楚山青，写黛痕、扁舟江上迎汝。双影并篷窗，宵来梦、犹绕旧湖烟雨。鸥程几曲，垂杨都是牵情树。锦弦倚暮。应妒煞黄陵，恁般孤度。词人占尽风流，任邀月兰皋，留云蘅浦。三十六鸳鸯，停桡近、刚觑小莲娇舞。潇痕皱碧，梦回长记归舟句。剧怜绢素。空泪染塍花，春归何处。"
"浣溪沙 其一 用梦窗韵赋灯下牡丹","清末近现代初","郭则沄","梦入瑶天半化云。翠禽无赖伴啼昏。为谁风露见行裙。宝幄微开迟夜舞，金铃不动定春魂。隔花初散绮罗人。"
"浣溪沙 其二","清末近现代初","郭则沄","一片瑶台罨暮云。镜波红涩玉尘昏。九光枝畔画仙裙。彩扇半遮秦女面，珠珰新返洛妃魂。不分明处更撩人。"
"摸鱼儿 三月晦日稷园牡丹花下饯春","清末近现代初","郭则沄","记相逢、翠池西畔，盈盈鸾袖邀舞。绮镫荡起香如水，十二锦栏低护。肠断否。认梦里仙云，梦后维摩雨。流莺寄语。借小盏当歌，密围留醉，万一绊春住。江关晚，锦样流年懒顾。惊心花外啼宇。夕阳帘角凄迷影，偏近旧时坛树。吟望苦。剩掩泪衰兰，底许寻归路。愁丝漫数。凭侧帽馀狂，繁枝笑折，重叠唱金缕。"
"琐窗寒 凉篷","清末近现代初","赵熙","织篾如帆，纬萧作屋，半空撑住。齐奴步障，输我北窗眠处。坐全家、宛然绿阴，水香茉莉茶铛午。卷斜阳半角，残经补课，寸心黄苦。逃暑。清风宇。秪酒幔高楼，隔墙人误。同心五綵，便有笙箫徐度。敞凉宵、明月在天，鬓沾花影衣泫露。话孤舟、梦落江南，脆打青荷雨。"
"浣溪沙","清末近现代初","汪东","何事人生有别离。凤头鞋印画堂西。昼长閒坐暗凝思。纨扇应归金缕箧，湘帘犹挂小桃枝。已凉天气未寒时。"
"忆旧游","清末近现代初","汪东","记熏炉永昼，露槛娇春，帘影偎花。断角吹离恨，甚孤帆箭激，万里江涯。旧欢更入遥梦，寒雨忽欹斜。算过翼华年，流云胜赏，两鬓堪嗟。思家路迢递，且唤酒旗亭，重醉琵琶。拟访鸱夷去，过吴王宫畔，犹认莲娃。倦途顿感兴废，潮尾咽蒹葭。试缓引孤吟，凭高纵目唯暮鸦。"
"夜半乐","清末近现代初","汪东","断云尚滞天半，沈阴十日，寒意生庭户。更箭激酸风，柝铃凄语。素衾空叠，香篝未暖，夜长和影相偎，乱愁千缕。念绣阁、深盟竟谁主。泪痕枕畔点点，别鹤慵弹，病鸾羞舞。漫独下、芳阶留连私步。翠萝升壁，苍菭掩径，树头已是花稀，乳莺啼苦。问春色、漂流向何处。倦旅惟是，闷酌春醪，闇吟愁赋。叹楚峡迢遥更无路。想行云、朝暮自有神仙侣。帘半卷、隐隐瞻鸾驭。露寒清影吹箫去。"
"踏莎行","清末近现代初","汪东","银烛交枝，香炉微晕。低鬟按拍歌声稳。出门星斗影垂垂，高楼渐远荒城近。断续蛩吟，凄凉雁信。孤舟拥被寒成阵。秋江尽处有丛芦，飞花莫上行人鬓。"
"清平乐","清末近现代初","汪东","去年凄绝。秋到人离别。展尽红笺千万叠。又近归鸿时节。银床初换桃笙。梦回仍不分明。一样今年秋夜，满庭梧月蛩声。"
"兰陵王","清末近现代初","汪东","雨丝直。帘影依依漾碧。登楼望、惟见柳条，学染娇黄弄春色。迢遥去旧国。心惜孤舟剩客。江城畔、风送暮寒，应忆裁衣试金尺。欢游半陈迹。但写恨银钩，追梦瑶席。天涯芳草逢寒食。知陌上嘶骑，渡头维缆，行程千堠更万驿。怅鸾凤南北。幽恻。怨怀积。甚客去楼空，魂断音寂。危阑徙倚情何极。怕独对尊酒，乍闻邻笛。阑珊清夜，漏箭永，伴泪滴。"
"齐天乐","清末近现代初","汪东","玉骢嘶向青楼去，杨花又催春晚。燕语香巢，鸾分镜匣，谁识离愁难剪。重门自掩。料迟日停筝，暗尘生簟。梦影凄迷，翠帘空傍暮云卷。羁途还贱旧感。那时初聚首，欢事何限。劝酒啼莺，寻芳倦蝶，应惜流光辗转。江南路远。盼绿叶成阴，脆圆同荐。寄语多情，未须眉黛敛。"
"荔枝香近 其一","清末近现代初","汪东","絮影纷飞无数，来又去。最惜十日，轻阴衣冷沾花雾。春残独倚帘栊，渐有潇潇雨。空妒。软语雕梁燕双乳。欢意减剩，别梦寻遥浦。梦醒思量，啼湿袖罗慵举。谁识情深，宛转留春诉鹦鹉。漫剪同心蜡苣。"
"荔枝香近 其二","清末近现代初","汪东","暮春閒庭草积，露痕泫。蝶粉初褪，莺舌空圆，东风万点。花飞未放，珠帘轻卷。帘外比、隔天涯更远。最怜半生旧好，如梦散。竟夕凄凉尽，不似陪欢宴。怕经别地，袅袅垂杨自胜剪。旅愁谁共消遣。"
"宴清都","清末近现代初","汪东","倦逐閒箫鼓。明镫夕、醉来重记前度。栖鸦废柳，流萤坠叶，隐窥朱户。仙娥暗约秦楼，算未是、寻常伴侣。只片霎、梦散高唐，空酬宋玉词赋。天涯乍起凉风，齐纨置箧，难喻心苦。红笺万叠，金钗半股，倩谁将去。遥知故国秋换，问燕子、归来甚处。共那人、十载相思，还相见否。"
"琐窗寒","清末近现代初","汪东","暗水潺湲，门深径曲，自寻镫户。层阴散晚，梦醒怯闻疏雨。甚秋来、树根乱蛩，伴人忍作伤离语。剩拥衾叹息，荒斋人静，顿愁羁旅。迟暮。登楼处。正素女青娥，斗寒三五。孤飞雁影，尚解衔芦呼侣。想相寻、唯有怨魂，琐窗绣阁还记否。向欢时、料有而今，泪落珠盈俎。"
"四园竹","清末近现代初","汪东","高梧悴叶，阵阵点朱扉。藓阶露湿，荷沼镜平，凉月穿帏。幽怨多，空寄托，青琴响里。此情常怕人知。最凄其。谁怜瘦损萧郎，淹留误了心期。料向湘波寄泪。清夜挑镫，更续秋辞。千万纸。路断绝，还愁凤讯稀。"
"西平乐","清末近现代初","汪东","向晚鸦归，溯风笛起，楼迥便觉秋赊。频拍阑干，望穷西北，浮云冉冉犹遮。叹赋笔、哀时纵妙，鼙鼓催人渐老，繁华境改，空惊浩劫虫沙。何待新亭洒泣，千载事、似梦总堪嗟。雾沾衰草，风回旷野。黄叶萧萧，门径欹斜。休错比、成都旧宅，彭泽荒园，好藉琴尊伴客，松菊怡情，长向閒中遣岁华。无柰故人，音书断绝，飘转关河，遍地荆榛，日暮途穷，如何不还家。"
"蝶恋花","清末近现代初","汪东","托意哀弦移中柱。九十韶华，都被流莺误。花一彫蘦辞故树。蝶魂空觅栖香处。花落花开犹未苦。每到春来，生意还如许。玉骨成烟相忆否。年年寒食棠梨路。"
"清平乐 盆中植蕙数本，春晚作花，娟娟可爱，对此有怀，弥增凄恋","清末近现代初","汪东","珠帘不卷。燕子归来晚。惟有幽花长作伴。春暮自成悽惋。年年纫佩流馨。凭他寄怨湘灵。犹恐孤芳易歇，明朝雨满空城。"
"浣溪沙","清末近现代初","汪东","倚笛谁闻醉后歌。萧萧庭院晚凉过。双垂银蒜押帘波。绕树最怜黄叶少，登楼唯觉夕阳多。近来心事竟如何。"
"踏莎行 题{臨/手}蕙词，用碧山题草窗词卷韵","清末近现代初","汪东","去国情怀，悲秋才调。行吟莫恨知音少。三闾哀怨此中遗，楚江何处无芳草。泪洗欢悰，酒添愁抱。旧时心事休重道。却怜萧瑟庾兰成，如今也向江关老。"
"高阳台","清末近现代初","汪东","绣幕围香，金尊劝酒，舞衣轻约柔肢。璧月长圆，宵宵还照琼姿。多才自结行云伴，笑人閒、几辈伤离。又争知、好梦先醒，佳会仍稀。春情不似双栖燕，似阑前柳絮，陌上花枝。望断征轮，金钱未告归期。狂踪应惯成飘泊，算啼鹃、空到天涯。写新词、十幅巴笺，难寄相思。"
"醉思凡","清末近现代初","汪东","无情有情。怜卿怨卿。尊前低按银筝。写清商数声。镫残梦醒。更深泪零。空余几叠云屏。似江南去程。"
"浣溪沙 其一","清末近现代初","汪东","几曲屏风画折枝。几重帘幕漾烟丝。秋寒深阁未多时。乍见先教移凤枕，临行还倩整罗衣。而今赢得是寻思。"
"浣溪沙 其二","清末近现代初","汪东","怅想红楼隔几层。襟边清泪渐成冰。阑干敲遍倩谁应。四角香囊垂宝帐，两重轻幕护银镫。那时幽梦已无凭。"
"还京乐","清末近现代初","汪东","素秋近，独向镫残夜寂。思难理。念凤帏深处，漏声滴尽，撩伊清睡。恋麝香熏被。争知倦客还孤倚。弄绣枕空自，细检当时红泪。渐荒鸡起。与鸣蛩、相应萧条，对说愁人，凄冷况味。堪嗟誓约无凭，旧恩疏、顿忘纨绮。惹离情，惟败叶流红，宫沟溅水。待得重逢日，刘郎应更憔悴。"
"解蹀躞","清末近现代初","汪东","半顷红香初减，青盖随风举。旧时灵鹢，飞桡映宫女。一晌舞歇歌残，任看水佩风裳，漫沾尘土。甚情绪。因念荷亭凉露。凭肩共私语。至今罗袜，凌波更何许。往事重惜飘零，那堪空苑斜阳，带愁归去。"
"西江月","清末近现代初","汪东","秋草将衰转绿，暮云欲去翻还。旧时歌舞已阑珊。新恨如何消遣。把酒常思风月，登楼却见家山。眼前流水日潺湲。中有啼珠无限。"
"浣溪沙 行县作","清末近现代初","汪东","尽日篮舆不计程。轻装小队出山城。河阳岂为看花行。连陌桑插催晓剪，分畴烟雨课春耕。相期父老共升平。"
"忆帝京 寄季刚北京，在于潜作","清末近现代初","汪东","曲池小槛生凉气。最怯客中情味。徙倚水精帘，遥夜何曾睡。北斗近京华，极望劳终岁。几时更、陌头连辔。叹淹滞、未成归计。万缕垂杨，千重芳草，远梦历历分襟地。暗想擘笺时，定有沾衣泪。"
"水调歌头 余年三十而有早衰之戚，赋此送春，凄然泣下","清末近现代初","汪东","酌酒饯春去，含泪劝春归。十年前事堪记，犹是少年时。曾试长堤金勒，还傍秦楼筝笛，连夜醉芳卮。春梦总须觉，为我稍迟迟。万千意，春不管，去难回。乱红飞絮点点，千里送斜晖。不恨小园岑寂，但恐蜂媒蝶使，重认只空枝。有美更相忆，惆怅卧遥帷。"
"鹧鸪天","清末近现代初","汪东","婀娜柔桑叶剪齐。{臨/手}袪相送立斜晖。别来情绪知何似，恰是春蚕上簇时。书黯淡，梦依稀。唯凭双燕诉相思。丁宁莫忘临岐约，陌上花秾缓缓归。"
"瑞龙吟 西湖公园本清帝行宫，游人独盛，用清真韵赋","清末近现代初","汪东","西泠路。依旧暗水漂花，乱云低树。沈沈寒食新阴，画船骏马，嬉游处处。漫延伫。追念少时吟侣，并窥宫户。衔泥稳宿雕梁，唤雏燕燕，差池对语。无数承平閒话，绣围香绕，湖山歌舞。谁道旧家风流，弹指非故。斜阳燕麦，重赋玄都句。还留恋、平台纵览，芳园微步。胜赏随波去。鬓丝自鉴，牵愁万绪。衰柳飘残缕。归棹远，冥冥长堤烟雨。半生浪迹，不如飞絮。"
"一萼红 十五岁时与伍博纯、庄通百、叶仲裕、沈步洲、张季良同寓西湖退省庵消夏。忽忽二十年矣，仲裕幽愤蹈江，博纯、步洲亦相继下世，重来感旧，宣之于声","清末近现代初","汪东","小楼阴。试披襟延爽，华发未须簪。连棹清讴，狂朋剧饮，欢事都付消沈。岁华共、群芳自歇，又堤柳、千啭变鸣禽。网户悬蛛，坏阑栖蠹，聊更凭临。愁送落花飞絮，向湖波点点，触拨闲心。丛芰吹香，疏篁刻字，重到步步追寻。叹人世、仓皇转毂，旧游地、何许可销金。便欲归营故山，一片云深。"
"菩萨蛮","清末近现代初","汪东","玉人临晓开妆阁。晓风吹透罗衣薄。莫放绣帘垂。帘前金柳丝。去年亲送别。纤手曾攀折。一去隔天涯。断肠杨白花。"
"柳梢青","清末近现代初","汪东","挽住征轮。飞花拥径，垂柳遮门。弦管初调，觞筹慵举，又是黄昏。后期早晚休论。揾不住、当筵泪痕。试问江淹，暂离永诀，一样销魂。"
"浣溪沙","清末近现代初","汪东","日日寻春到北湖。垂杨萦带万花铺。不知何处是平芜。残照低迷催荡桨，流莺宛转劝提壶。人生行乐莫踌躇。"
"洞仙歌 与季刚晚步至古林寺，同作","清末近现代初","汪东","万方多难，望城西高处。落日荒寒试闲步。剩苍苔萧寺，白发残僧，浑未识、舟壑潜移几度。人间同一梦，地不薶忧，天又无言向谁诉。后日待如何，载酒重经，青青鬓、依前青否。又何况、黄尘蔽空来，怕江燕飞回，定巢无树。"
"探春慢 寓楼对雪，颇动羁愁。季刚次韵先成此解，邀余同赋","清末近现代初","汪东","岁晚登楼，寒深拥几，羁怀零乱无序。风剪琼瑶，云昏天地，顿觉销沈平楚。南雁音书少，但梦趁、江乡归橹。最怜笠泽苍茫，樵青心事谁付。旧著烟蓑在否。甚锁却松筠，空闭柴户。庾信生涯，梁园宾客，愁动黄昏钟鼓。况只萧条极，似阴积、龙沙深处。赖有天工妆点，梨花千树。"
"金人捧露盘 题湖帆所藏隋董美人墓志","清末近现代初","汪东","最凄然。春如梦，玉成烟。凤吹杳、难驻情缘。啼莺语燕，任杨花落尽李花妍。君王愁赋忍重听，落叶哀蝉。铜驼恨，金仙泪，陵谷换，海桑迁。总一例、输与婵娟。苔封短碣，有簪花标格至今传。愿书万本比昭陵，茧纸人閒。"
"虞美人 后湖与季刚连句","清末近现代初","汪东","新晴细履湖堧路。红乱芳洲树。晚风骤起碧波间。不道艳阳时候却轻寒。香台千绕凭谁惜。曾印双鸳迹。疏狂不减少年心。明日重来未到绿阴深。"
"拜星月慢","清末近现代初","汪东","瘦竹通桥，垂杨萦路，步绕回堤千转。屐齿苔痕，任东风吹遍。最惆怅、几日轻寒薄暖。天气嫩、绿繁红偷换。崔护重来，隔桃花人面。记当时、暗结秦箫伴。空回首、事逐轻烟散。一片芳草斜阳，惹天涯幽怨。判今宵、梦怯残镫馆。梁閒燕、转侧闻长叹。剩怜取、一寸春心，系连环不断。"
"点绛唇 梦窗明月茫茫之词，为去姬而作也。季刚、小石忽有所感，各进和其韵，余亦继声","清末近现代初","汪东","一棹横塘，藕花隔断红尘路。锦鸳宿处。凉气浓于雨。重忆前游，已是他乡住。欢盟误。暂来还去。冉冉流光暮。"
"最高楼 三月三十日春尽","清末近现代初","汪东","江南好，烂漫度芳时。日日典春衣。樱桃花下逢油壁，绿杨堤畔缆青丝。遍汀州，莺乱语，蝶交飞。甚瞥眼、风光成去迹，算到手、杯盘须痛惜。深阁迥，小帘垂。参横才过三更后，春归又是一年期。到明年，人聚散，更谁知。"
"虞美人 登北极阁故址，今为气象台","清末近现代初","汪东","高秋与我襟怀好。落叶纷如扫。天风吹上九层台。但见连山如垤水如杯。冥冥河汉通微路。也拟骖鸾去。沈思依旧住人閒。上界仙官不似散人闲。"
"琴调相思引 闻继湘弟有鄂渚之行，病不得送，用贺方回韵成此，并寄敬之武昌","清末近现代初","汪东","风动狂尘飞九陌。堪叹漂流雨萍迹。又昨日、轻帆浮楚泽。岸树色。皆秋色。岸树色。皆秋色。星斗横斜凉拥席。病卧客。思行客。病卧客。思行客。待促膝，倾螺歌缓拍。愿永夕。为佳夕。愿永夕。为佳夕。"
"倾杯乐 秦淮夜集，呈半樱及同社诸子","清末近现代初","汪东","屑玉霏谈，注金倾酿，羁怀顿觉清释。岸柳乍沐，水阁过楫，恰步邻邀笛。蛮笺蜡苣分题处，倒百樽休惜。南朝旧恨，都付与、历历冥飞鸿翼。鬓白从难却少，酒襟诗本，依旧狂心迹。想再缉荷衣，啼猿争怪我，如何消得。楚泽行吟，西州沈醉，莫学当时客。故山北。还则要、草堂相识。"
"转应曲 戏题屋后废沼，其旁叠石有佳者，盖拙政园故物也","清末近现代初","汪东","池水。池水。鸥鹭浴来还起。买将艇子渔蓑，便似移家石湖。湖石。湖石。堆起数重苍壁。"
"倚风娇近 春寒酿雪，花讯屡愆，倚草窗赋大花韵催之","清末近现代初","汪东","南陌春迟，翠盖萦惹愁缕。乱琼时倚回风舞。辽鹤返江城。缟翼展为屏。一发新亭，浅露青山眉妩。浮梦空华，前约春相逢处。消息今都无据。步底香尘荡轻雾。催花谱。但余绛笔浓如露。"
"红林檎近","清末近现代初","汪东","春景方融㬉，乱花时送香。散策度前圃，袷衣映回塘。遥想层丘翠麓，正傍雾阁云窗。玉蕊初褪宫妆。莺语啭新簧。头白嗟倦客，心怯老殊乡。输他燕子，衔泥犹宿雕梁。但珍珠桥畔，鸡鸣埭口，劝君聊复欢此觞。"
"山花子","清末近现代初","汪东","金谷空余陌上尘。玉门难返笛中春。只有台城杨柳色，一番新。大帝山河留霸迹，小乔夫婿是前身。却笑景阳宫井内，又何人。"
"太平时","清末近现代初","汪东","万里长征人未还。泪痕潸。秦时明月汉时关。倚楼看。但使龙城飞将在，角弓弯。不教胡马度阴山。此时难。"
"虞美人 拟放翁","清末近现代初","汪东","少年意气吞骄虏。中被儒冠误。闭门聊且注虫鱼。不道鼓鼙声里破安居。请缨肯被终童笑。枉是知鼮豹。研田从此罢佣耕。直拟金戈铁马了余生。"
"绕佛阁 中夜不寐，有怀汉江诸弟，依梦窗声韵","清末近现代初","汪东","乱红碎锦。都换暗碧，春谢机杼。愁丝万缕。夜阑付与，幽人铸幽句。寸阴逝羽。孤雁吊影，分散吴楚。顿惊倦旅。羁情摇荡，随风堕轻絮。镜里看华发，回首机云偕隐处。声似动人，春雷方启户。甚梦觉邯郸，利名炊黍。履霜纤屦。叹自警荒鸡，谁伴宵舞。暗徘徊、泪零如雨。"
"减字木兰花 题马湘兰画兰卷子，湖帆所藏","清末近现代初","汪东","素心舒箭。佩结幽芳移楚畹。叶叶枝枝。珍重琼奁下笔时。托根非所。大地已无乾净土。空谷佳人。异代相思一怆神。"
"诉衷情","清末近现代初","汪东","湖尾。画里。风渐起，转兰桡。霞袂举。私语。暗魂销。紫陌绣骢骄。明朝。谁家红袖招。莫相饶。"
"女冠子","清末近现代初","汪东","双眉微斗。浅浅黛螺描就。暮春时。并槛鸳鸯宿，穿帘燕子飞。郎行留密语，花发是归期。看到荼蘼了，信音稀。"
"卜算子 其一 戏用辛稼轩小词韵自题我松图","清末近现代初","汪东","松意欲成龙，风势还如马。独立亭亭万仞颠，不受秦封者。大厦忽倾时，栋折无全瓦。此木何由避斧斤，林密山深也。"
"卜算子 其二 从子星伯见余和辛词而好之，因持所作天风海涛之图，乞用前韵","清末近现代初","汪东","千丈舞潜虬，万里奔樯马。唯有閒鸥自往还，彼岂忘机者。风撼八公山，雷震昆阳瓦。谡谡寒松战海涛，如听军声也。"
"碧牡丹 季刚殁后，欲述哀词，久而未就。今秋卧病经旬，追感旧游，始成此解","清末近现代初","汪东","阵阵边笳起。暝色共，愁无际。斗酒狂吟，似续三闾遗制。佩袭芳兰，更唾壶敲碎。伤今时，有谁继。泪难制。冠盖长安市。偏容个人憔悴。月黑枫青，梦中此夕来未。试托巫阳，赋大招哀只。且归魂，楚江水。"
"留春令 题湖帆夫妇画梅合卷","清末近现代初","汪东","暗香浮动，傍阑干曲，玉人同倚。象笔鸾笺带香题，有无限，欢娱事。绿萼横枝春细细。是江南风味。管赵风流见丹青，写一幅，能相寄。"
"解连环 和清真韵","清末近现代初","汪东","素书谁托。从都门送别，旧情云邈。算丽□、还比年时，最孤负小楼，护春帘薄。自拥寒衾，闷禁受、一场离索。想常娥处独，四序暗催，也悔灵药。朱丝更弹贺若。怕宫商变越，移调清角。纵寄得、论斛真珠，忍和泪开缄，又早封却。粉靥脂唇，漫细拟、梅梢桃萼。想风流，吹坠红数点，断肠院落。"
"水龙吟","清末近现代初","汪东","置身天半，层楼尽收，世界微尘里。东西南北，沧溟如带，昆仑如砥。鞭叱群龙，倒翻银汉，等閒儿戏。算经传许郑，文高杨马，都未是，平生意。阊阖九重难问，问君平、此身何世。镜中青鬓，匣中雄剑，卅年前事。问舍求田，而今销尽，刘郎英气。叹吾谋不用，浩然长啸，作归来计。"
"相见欢","清末近现代初","汪东","当初瞥见惊鸿。桂堂东。手把金泥小扇立花丛。云迹散。梦痕乱。太悤悤。只有海棠犹作断肠红。"
"临江仙 得陶遗书，却寄","清末近现代初","汪东","湖海元龙豪气尽，犹能问讯何如。长安争逐丽人车。世情原草草，春事可徐徐。忼慨头颅行万里，男儿也声閒居。当年盟约总成虚。君归随病鹤，我老作书鱼。"
"南乡子","清末近现代初","汪东","心事断蓬飘。诗酒相亲破寂寥。欲赴南邻钟鼓会，难消。门外车尘十丈高。彩胜斗纤腰。春意何曾见一毫。待得枝头花有信，连朝。愁杀东风似怒潮。"
"引驾行","清末近现代初","汪东","沈烟微袅，纱窗半启延晴照。怕春来，恨春去，此情向谁堪表。多少。逞绣毂雕鞍，寻花选柳恣幽讨。争知我、京华倦旅，几牵萦，莫愁棹。缥缈。歌翻子夜，梦入槐宫初觉。甚滟滟华年，迟迟淑景，未谐欢笑。难道。把深闺密约，良朋佳话总拚了。索自去、携琴载酒，侣苏门啸。"
"喝火令","清末近现代初","汪东","幛密鸳鸯锦，鬟低翡翠梳。分明元是对门居。因甚杜郎薄倖，十载寄江湖。天意随人老，年华似水徂。一春芳事有还无。过了烧镫，过了杏花初。过了樱桃时节，依旧雨疏疏。"
"卜算子慢 慰圭璋悼亡，依张子野体韵","清末近现代初","汪东","鹍弦绝弄，鸾镜罢开，寂寂小庭春晚。摘尽残花，记否对花妆面。留眄。滴梧桐、冷露如啼眼。怅旧日恩情，总逐浮萍浪蕊消散。晓阜窥书馆。似鼓罢云和，曲终人远。宿草离离，已怕墓门青满。谁遣。嗅余香、挂壁肠空断。待魂魄、经年重觅，证人天两见。"
"西江月","清末近现代初","汪东","采后刚逢谷雨，煎时如听松风。品茶最让陆生工。不学刘伶酒颂。一盏能清肺腑，盈阶任长蒿蓬。梦春难得丽人同。自试人閒秋梦。"
"浣溪沙 航空至西安作","清末近现代初","汪东","御气飞行俯八垓。舆图次第掌中开。秦川一线辨萦回。献策何曾轻绛灌，飞书亦要继邹枚。不应閒看华山来。"
"满江红 送顾希平从军，时予先有请，不得","清末近现代初","汪东","幕府清秋，正摇落、凄凄井桐。搔短鬓、閒阶伫立，思和寒蛩。地近周原方筑垒，星连吴野更传烽。叹几家、骨肉尽飘零，随转蓬。鱼吐沫，池水空。鸟啄屋，夕阳红。又萧萧班马，旌旆摇风。羽扇挥军非我事，围棋一局笑谈中。盼君行、连夜捷书来，清昼同。"
"鹧鸪天","清末近现代初","汪东","鹏翼遥抟万里风。如何壮志又成空。日从麈尾清谈会，夜刻蝇头细字功。书咄咄，意忡忡。莫将閒闷苦萦胸。灞桥冲雪寻梅去，也拟头衔署放翁。"
"清平乐","清末近现代初","汪东","翠禽小小。叶底鸣声好。莫怪成阴偏太早。轻把花时负了。彩云何处追寻。独倚阑干思深。啼浸湘娥泪血，难消望帝春心。"
"澡兰香 兰","清末近现代初","汪东","纤翘弄羽，巧箭舒心，不掩澹姿秀躅。根移露畹，佩袭幽芳，底事又淹空谷。恨东风、最晚相逢，湘波流春去速。翠袖单、寒日暮，颦依修竹。却被徽弦换柱。试拂猗兰，小腰如束。山阴声侣，泽畔孤吟，往事更添枨触。便烧残、心字香灰，悬泪荷槃寸烛。梦未忘、绿染轻盈，烟罗裙幅。"
"点绛唇 余客渝州，而门人旧故先后来者甚众，尊酒相劳，感慨系之。女弟子章璠索词，为赋此解","清末近现代初","汪东","一种羁情，巴山可似秦淮夜。艳春初谢。桃李翻盈把。十斛明珠，未抵连城价。欢游罢。酒阑香灺。谁共西窗话。"
"蝶恋花","清末近现代初","汪东","日日登楼千百度。咫尺人閒，更比仙山阻。断尽柔肠无说处。而今才解相思苦。独坐沈吟还独语。独展芳尊，泪落空盈俎。独自寻春春又去。绿阴总化相思树。"
"三部乐 用清真韵","清末近现代初","汪东","孤客江城，听暗雨洒窗，赋情悽绝。未圆先破，真个欢缘如月。最堪叹、巫峡萧森，甚梦云散尽，浪涛争发。细书密字，谁寄朝云花叶。他生更知语妄，拚自今瘦损，见人休说。那堪绕丝作茧，辞暂羞发。尽中宵、自揩泪睫。天苦鉴、绵绵恨切。密誓万叠。赢得是、肠断心结。"
"点绛唇","清末近现代初","汪东","除却巫山，更从何处为云雨。冶春来去。一任漫天絮。浅笑佯嗔，总是承恩处。君知否。寸心不负。皎月圆终古。"
"风入松","清末近现代初","汪东","上清沦谪不同归。迢递阻佳期。休炎宋玉多才思，到如今、云雨堪疑。萼绿华来无定，杜兰香去移时。参差曲陌閒长堤。闲望意都迷。斜阳怨柳千丝碧，更难寻、絮影纷飞。镜里容华凋尽，只缘片刻分离。"
"埽花游 秋日重游李氏园","清末近现代初","汪东","笋舆径滑，渐袖裹寒云，翠微高处。乱山到户。似螺痕画出，弯环眉妩。练影江光，更走轻烟半缕。自来去。有穿竹翠禽，相并幽语。心事堪细数。记解佩初逢，汉皋游侣。探春未午。甚芳盟误却，又惊秋素。故国山川，戍角吹寒正苦。漫回顾。倩香兰、暂佩吟俎。"
"霜叶飞 同大壮作，和清真","清末近现代初","汪东","断烟荒草。征鼙动，栖身还在江表。异乡随处足伤情，况夜深人悄。听淅沥、寒窗到晓。凄风飘荡愁霖小。叹素发成丝，纵贮箧、菱花似旧，不堪频照。空望雁足传书，衡阳峰影，峻极天半难到。几番秋雨涨秋池，甚此时怀抱。待一昔、熢烟静了。开元重访清平调。怕故都、经离乱，化鹤归来，旧人应少。"
"阮郎归","清末近现代初","汪东","湘皋捐佩意盈盈。幽花怜小名。百花洲畔暮寒生。归心千万程。分钿合，劝瑶觥。峥嵘岁易惊。绮窗开处听歌声。白云天际横。"
"水龙吟 马相伯先生百龄寿词","清末近现代初","汪东","好春常住人间，百年桃李盈天下。伏波勋业，扶风经学，畴能传者。殿号灵光，里名通德，更添佳话。纪仙家岁月，沧桑三见，算此语，浑非假。滟滟霞浆倾泻。被铙歌、惊吹寒夜。先生笑谓，汝曹今日，毋欢毋诈。虏骑凭陵，四郊多垒，是吾羞也。待收京功就，浯溪颂了，进长生斝。"
"沁园春 寿右任院长","清末近现代初","汪东","铁面冰心，久领乌台，谁堪比踪。数五陵豪侠，倾杯论故，三原子弟，拔剑临戎。军起苍头，书传黄石，麟阁曾推第一功。论余事，更九天珠玉，咳唾随风。春申鼓箧相逢。记君正英年我尚童。任卌年梦影，光阴电速，千秋眉寿，德业山崇。弹压江山，扶持元气，今日堂堂正要公。我无似，愧青袍白简，花底班从。"
"伤情怨","清末近现代初","汪东","轻帆江上数点。便催人去远。未似银河，秋来波浪浅。高楼音信望断。但向夕、邻箫吹怨。拟写闲情，红笺愁泪满。"
"侧犯 张善子与江絜生同舟入蜀，为写巫峡清秋图，絜生乞题","清末近现代初","汪东","翠屏四障，倚舷侧耳听猿啸。微笑。指故国、今携故人到。行云朝暮处，楚峡留祠庙。回棹。对万叶、江枫弄斜照。平生胜赏，笔底迢年少。翻羡此，乱离中、千里共探讨。待约功成，甲兵都扫。缚屩支筇，几时休了。"
"好事近","清末近现代初","汪东","微雨酿春寒，重理熏篝针帖。帘外柳烟轻漾，是相逢时节。柳丝依旧碧于烟，衣上旧香灭。却怪金笼鹦鹉，替人前饶舌。"
"芭蕉雨","清末近现代初","汪东","喜见兰芽吐玉。晚淖花气敛，眠方足。体倦略施膏沐。消受酒滟盈樽，香温透幄。别来愁绪万斛。知日宽腰束。还想望密欢，何时续。怕再到、小楼前，空剩莓砌铺青，蕉窗掩绿。"
"祝英台近","清末近现代初","汪东","竹间楼，池上路，车马隔尘远。翠巘澄波，叠叠画屏满。依前胜绝江山，自从别后，怎都付、魂销肠断。夜刚半。欲借书遣牢愁，抛书意先倦。不忍吹镫，留著影相伴。只怜挨尽残更，参横月澹。便影也、没人收管。"
"鹊桥仙 七夕","清末近现代初","汪东","情同儿女，悲深婚嫁。零涕七襄初罢。若将珠泪细量时，定偿得、天钱盈把。经年离别，一宵欢会，又早晨鸡催驾。算来犹是胜常娥，但碧海、青天夜夜。"
"八声甘州 雁","清末近现代初","汪东","又霜钟警梦夜凄清，雁阵破空来。自榆关风紧，芦沟月冷，秋思难排。应羡六朝金粉，嘹唳度长淮。铁索沈江后，楼殿成灰。本是随阳信鸟，甚浅洲远渚，不肯徘徊。历閒关烽火，毛羽屡惊摧。倘遭逢、青冥矰缴，剩衔芦、孤影亦堪哀。何如共、泛沧溟去，游戏蓬莱。"
"忆秦娥","清末近现代初","汪东","风吹竹。摇曳阑干曲。森碧玉。因忆小园三两簇。惜关山，千里梦驰逐。清梦偏难续。樱笋熟。来岁悬知归去速。"
"小梅花","清末近现代初","汪东","探天窟。凿山骨。五丁见之应愁绝。颊添豪。笔如刀。一时狡狯，造物惊儿曹。飞鸿飘泊随迁客。泥上偶然留爪迹。爪痕留。客心忧。明日西东，谁能更相谋。春明路。旧游处。槐堂一笑携茫父。车盈门。缣盈庭。声名雷动，千载传丹青。吉金嘉石还同寿。谁与姚陈同不朽。朱颜酡。君应歌。人生行乐，由命匪由佗。"
"琴调相思引","清末近现代初","汪东","梦渡桑乾万马东。醒来刚打寺楼钟。西风几日，吹老菊花丛。渐觉灰心缘忍事，那须绉面始观空。吴钩匣影，分付酒杯中。"
"卜算子 余曾赴南泉监试，南北温泉者，一在嘉陵江北，一在大江南，故以此名其泉。含质不同，有北圣南贤之目，将至南泉时，小舟泛花滩溪，竹木交阴，最为幽胜，至于岩壑深峭处，南北俱称小三峡焉","清末近现代初","汪东","才自北泉来，又向南泉去。北圣南贤两中之，垢净心忘虑。欹枕看江流，随意行花坞。三峡云山五里溪，留我渝州住。"
"绮罗香 居竹楼时日以丹青自遣，醇士为余作扇头小景，题遗山句云：可怜旧隐抛何处，一片伤心画不成。盖唯易十年二字为可怜耳，检示惘然，漫拈此解","清末近现代初","汪东","暗筱藏楼，疏桐坠井，砧杵先惊秋意。庾信愁多，常怯避愁无计。身已似、落叶飘蘦，都付去鸿迢递。最难堪、残蜡摇风，伴人清夜共垂泪。丹青谁是妙手，拟把云笺小幅，商量心事。粉藉脂匀，匀了几番重费。寻旧约、沟水分流，选梦痕、故山难记。画不成、一片伤心，素屏空自倚。"
"长相思","清末近现代初","汪东","朱樱甜。玉笋纤。斜倚银床傍绣帘。相看意未厌。病难忺。别恨兼。欲绣鸳鸯针懒拈。愁长和线添。"
"卜算子 画松竹石为士远寿，并用稼轩韵题","清末近现代初","汪东","石似丈人姿，竹是儿时马。笑指苍松大十围，谁较长年者。被薜可为衣，注酒休嫌瓦。他日何从访醉翁，山水之间也。"
"青玉案 和尹默韵","清末近现代初","汪东","相如消渴恹恹病。又屈指、秋光近。可是文君情绪冷。画楼尘满，玉徽瑶轸。琴意都成静。素娥也恨凉宵迥。碧海青天弄明镜。缥缈云罗鸿去尽。音书难寄，梦魂相趁。何日归期准。"
"月下笛 行严久滞桂林，并偕燕婉，顷有词见寄，依调和之","清末近现代初","汪东","雨敛昏镫，虫吟破壁，旅愁如发。宾鸿数列，散点遥空明灭。度寒塘、将息更飞，几回怕、著书漏泄。甚间关到后，愁边心字，被风吹折。单椒秀起，看粤岭深幽，误人车辙。衡阳路远，片羽因风难越。记巴山、旧时燕居，透帘碎影余旧月。且归来、愿得吹箫，弄玉声未阕。"
"江城子 病中寄千帆祖棻乐山，距峨嵋甚近","清末近现代初","汪东","萧萧落叶又惊吹。步庭墀。罥蛛丝。几朵芙蓉，憔悴月中姿。料得半钩云外影，山隐约，似蛾眉。仙郎才调手同携，玉台诗。镜鸾知。帘卷西风，刚对菊花期。忆否江城人惜别，因病损，旧腰肢。"
"醉落魄","清末近现代初","汪东","倦怀将息。一声飞起邻家笛。飘萧最感平阳客。柳已无多，商管未须急。沈沈细雨朝连夕。织成愁网千丝密。思归难借晨风翼。心似残蕉，身似半黄叶。"
"淡黄柳 尹默喜白石此词音节谐婉，倚声调之，亦如白石之调张仲远也","清末近现代初","汪东","飘扬柳发。犹作春螺色。倚弄新词追白石。欠个红牙按拍。垂手低吟暗香侧。恨堆积。重重暮山碧。倚帘久、想妆额。看遥空、忽坠青鸾翼。细字缄书，万千珍重，寒㬉何人替得。"
"天香 辛巳仲春与曙青行投虎溪，剪镫听雨，问说香城故事，悽感久之，记缀未成，先述此解","清末近现代初","汪东","雨细催花，宵长费烛，沈吟往事堪记。岭峤移家，汉滨闲步，乍识佩环声起。仙城路近，还印得、温黁香气。借问蓝桥捣玉，云英可能相似。沧溟去程万里。怨苕华、寸心难系。待到后期归了，绿深无地。铅泪倾槃似洗。但仿佛、游仙梦痕里。蜃海迷楼，春云曙市。"
"南楼令","清末近现代初","汪东","风雨做重阳。宵钲特地长。细挼挲、菊枕萸囊。多谢残镫无气力，犹为我、照空床。花暖小楼旁。春情蝶翅双。到如今、都换秋凉。拚得沈绵偿宿业，有甚个、好商量。"
"蕙兰芳引 霜降日暄㬉而夜气侵人，作此以遣客思。和清真秋怀韵一首","清末近现代初","汪东","莎径缭池，晚烟霁、竞喧归鹭。渐客舍凄清，疏柳曳风尚绿。拒霜数点，似苣火、高低穿屋。待半弦月上，放脱钩帘湘竹。乱叶敲窗，飞霜侵夜，顿异凉燠。试鸳枕重寻，忘了怨歌恨曲。巫云摇漾，暂酣心目。幽梦回，依旧拥衾人独。"
"太常引","清末近现代初","汪东","宵来羁绪未全降。相伴只啼螀。灭烛暗思量。又偏是、明蟾半窗。随时景物，随宜歌酒，随处足徜徉。篱菊十分黄。何必问、他乡故乡。"
"卜算子","清末近现代初","汪东","期望到他生，已是今生了。何况他生更窅冥，密誓难相保。石上旧精魂，花下新怀抱。万一韦郎得再逢，可定如今好。"
"齐天乐 答行严见怀之作","清末近现代初","汪东","桂林山水经游遍，新篇又盈襟袖。玉宇高寒，斜阳晼晚，都付词人消受。分离未久。笑饭颗山前，也因诗瘦。满目兵尘，侧身天地更怀旧。苍生伫公再起，乍闻前席对，英辨驰骤。促坐传觞，分曹斗韵，重忆沧江病叟。凭书到否。正野静林昏，乱鸦啼后。暗搅归心，近来浓似酒。"
"贺新郎","清末近现代初","汪东","借问西飞鹊。问金陵、凤皇台下，水流如■。虎踞龙蟠终形胜，微恨湖名燕雀。是几辈、酣嬉危幕。玉树歌残家山破，剩啼鹃、声里花开落。风力紧，纸鸢薄。黄旗紫盖今萧索。绕宫沟、青燐点点，暗萤低掠。细雨骑驴诗人老，万里音书谁托。料怨绝、山中猿鹤。便与虫沙同化劫，也难偿、填海冤禽错。鸿翼举，去寥廓。"
"玲珑四犯 行严再和台城路词，以此报之，用白石韵","清末近现代初","汪东","烛影送寒，吟笺呵粉，前游欢事何许。瘦筇支万里，好语萦千古。怀沙任君自赋。怕潇湘、半迷烟浦。雁羽漂零，角声哀断，难写此心苦。君今渝州路。也悤悤换了，楼燕帘户。老知斜日近，病怯残秋去。双鱼寄我相思字，定偿得、凄清孤旅。还乞与、花开后，重携隽侣。"
"苏幕遮","清末近现代初","汪东","雨中船，烟外岫。叶底樱桃，结子如红豆。细拣繁枝擎素手。颗颗匀圆，未抵樱桃口。亸云鬟，斟渌酒。蘸影清波，笑指鸳鸯偶。急鼓惊催别离骤。海角天涯，各自成消瘦。"
"如梦令 冬至后苦雨沈阴，凄懑欲绝，先有人属为巴山话雨图，病不克就。每与尹默夜谈，笑谓此真他时画稿也","清末近现代初","汪东","寒雨重门深闭。心共檐声滴碎。炉火尽添红，冬至尚余秋气。须记。须记。夜话巴山情味。"
"鹧鸪天","清末近现代初","汪东","已觉人间万事哀。凉风仍送凛秋来。身如团扇终遭弃，心共炉香欲变灰。斟浊酒，上高台。故乡惟是白云堆。此生准拟长漂泊，又恐侵寻老病催。"
"浪淘沙 余自秋卧床，忽届除夕，咏周晋仙一事最奇君听取，明日新年之句，不胜感慨，聊复和之","清末近现代初","汪东","菊蕊小如钱。已试初眠。枯形抱叶等秋蝉。输与风流狂贺监，醉眼乘船。高枕万山边。暂谢尘缘。黑甜乡里意萧然。忽讶人分婪尾酒，明日新年。"
"花犯 九龙香港相继陷没，并扈江亲友亦久不得消息矣","清末近现代初","汪东","雨凄其，斜风送冷，青镫照无寐。鬓丝愁悴。愁赴楚寒江，鱼信难寄。断樯卧影烟波底。沙鸥相共倚。怕此夕、玉钗分破，鸾胶空似洗。楼台万家旧豪华，霓裳罢舞后，胡笳吹碎。惟暗想，兴亡梦、燕莺能记。如今但、泪痕界脸，盼游伴、天涯重料理。正戍鼓，一声声缓，江城人夜起。"
"山花子","清末近现代初","汪东","百鸟难争一鹗强。百花难并一梅芳。儿女团圞床下拜，喜称觞。眉妩自传京兆画，月评人服汝南量。却道髯苏非恶客，许登堂。"
"破阵子","清末近现代初","汪东","卉服但余鸟迹，蓬山那有仙京。日出僭称天子号，蚕食翻渝上国盟。神人愤共盈。海水垂天皆立，火云射地通明。万翼回旋风雨势，千里遥闻霹雳声。芙蓉峰已倾。"
"永遇乐 和东坡韵","清末近现代初","汪东","离别经秋，此心长怨，迢递天水。暗数狂悰，有时梦见，门掩金张里。谁知窗下，寒梅破萼，有分共伊一醉。兰釭畔、分明照影，转怜恍然如寐。签鸣漏促，悤悤难尽，当日万千情意。斑湿筠笺，香销钿合，惟贮盈盈泪。霜风飞剪，征车催去，替把绣茸亲被。自今后，悲欢几度，更烦细记。"
"卜算子 余屡和稼轩词题画，人多传之顷有言家藏旧画，似是文君当垆者，意欲乞题。因再用韵","清末近现代初","汪东","接踵有萧曹，并世无杨马。才调相如未必难，难得怜才者。尘满凤皇弦，霜冷鸳鸯瓦。不解垆边共白头，枉赋长门也。"
"凄凉犯","清末近现代初","汪东","夕阳澹没双江影，遥瞻白帝如削。楚峰沐浴，湘兰旧畹，暗沈天角。故怀自酌。任愁里、年华过却。渐寒宵、凄凉倦客，倚枕诉哀柝。重念欢娱地，几度花开，几番蘦落。怨魂纵有，也难寻、故家楼阁。误了佳期，怎霜信、随风更作。叹风前失侣，雁影怕问著。"
"般涉瑞鹧鸪 瓶供蜡梅红梅各一枝，时距立春尚远","清末近现代初","汪东","胭脂红破浅深椒。道装相衬蜡潜消。弄影瓶花，似词人句，蝶粉蜂黄大小乔。旧家亭馆今谁在，数声玉笛轻飘。剩笑枕上心情，频探春来未、尽良宵。梦被罗浮翠羽招。"
"东坡引 题线云平女士画东坡策杖行吟图","清末近现代初","汪东","买田阳羡曲。胡骑惊翻覆。开皇临睨归来速。魂兮游玉局。魂兮游玉局。朝云梦断何须续。有人模真瓣香祝，翩然曳杖看修竹。风流如在目。风流如在目。"
"琵琶仙 立春前一日和行严清水溪看梅见怀之作","清末近现代初","汪东","羌管轻吹，早惊有、乱落江梅如雪。篱外修竹娟娟，相依更愁绝。春讯好、刚期半日，甚芳妩、已成销歇。玉垒閒云，金微旧曲，斗换悲噎。料还记、江北江南，步宵影、明妃弄佩玦。千载石湖佳韵，只词仙能说。邀杖履、清溪数亩，共玉人、迤逦看月。肯念寂寞空山，怨歌初阕。"
"杂拟词 其一 鹧鸪天·拟小山","清末近现代初","汪东","蕙盼兰情体态柔。阶前兰蕙见应羞。芳时容易成销歇，嘉会留连共劝酬。凭羯鼓，散清愁。风花亦为舞梁州。花飞惯似无拘束，谁信飞花不自由。"
"杂拟词 其二 玉楼春·拟耆卿","清末近现代初","汪东","山程水驿无多路。夹岸松牌堪细数。无眠直到五更钟，人又不来天又曙。春罗薄薄笼烟雾。裁作春衫寄将去。算来比似薄情伊，犹有晴丝千万缕。"
"杂拟词 其三 减字木兰花·拟东坡","清末近现代初","汪东","芳醪如蜜。拟待花时同宴席。扶路寻春。但觉元规尘污人。幽香暗吐。春在无人知处住。乞取娇娆。明日携樽过小桥。"
"杂拟词 其四 蝶恋花·拟少游","清末近现代初","汪东","紫燕黄鹂相对舞。只送春归，不解留春住。试问春归应有路。平芜绿到天低处。十五盈盈楼上女。慵理残妆，窥镜还私语。家在江南归不去。此生恐作天边絮。"
"杂拟词 其五 菩萨蛮·拟清真","清末近现代初","汪东","九衢花雾笼香泽。遗钗堕履城东陌。多少冶游人。争随车马尘。名园谁更惜。月下繁英坼。一架野蔷薇。游蜂相趁归。"
"杂拟词 其六 渔家傲·拟易安","清末近现代初","汪东","寂寞春寒谁与共。泪痕添得罗衾重。扶醉起来犹惜憁。情难纵。沈吟独把徽弦弄。弹到阳关拚一恸。水流花谢知春送。索性前欢推做梦。茶烟动。轻瓯擘破团团凤。"
"杂拟词 其七 清平乐·拟稼轩","清末近现代初","汪东","秾华占取。好作园林主。日日花前长醉舞。一霎飞红如雨。思量不见花开。那知花落堪哀。细与东君商略，明年莫仿春回。"
"杂拟词 其八 临江仙·拟梅溪","清末近现代初","汪东","楚梦依稀人后，秦楼句引魂销。堤边扶上玉骢骄。五陵年少客，相并斗风标。催得青来草径，偷将红去花梢。几曾岁月肯轻饶。请看狂后鬓，更约舞时腰。"
"杂拟词 其九 少年游·拟白石","清末近现代初","汪东","流红一片溯宫沟。春事已成休。约鬓钗鸾，随身筝雁，同上十三楼。离痕又入青青草，何处滞行舟。桃叶新阴，梨花幽梦，都付两眉愁。"
"杂拟词 其十 杏花天·拟梦窗","清末近现代初","汪东","鲛宫裁剪量刀尺。早宽过、裙腰数摺。啼莺渐老春无力。搀入东风夜笛。芳茸嫩、萦回断迹。换柳带、交梭似织。绣鸳浅涴香泥湿。花径苔痕沁碧。"
"杂拟词 其十一 浣溪沙·拟草窗","清末近现代初","汪东","平步香阶蹙绣鞮。笼鹦娇唤小鬟携。鞦韆微倦日斜时。比翼巢成金翡翠，丛头开遍雪荼蘼。撩人閒闷湿珠啼。"
"杂拟词 其十二 虞美人·拟竹山","清末近现代初","汪东","纱窗一阵潇潇雨。断送韶光去。飞来胡蝶扑帘旌。帘里佳人插鬓有残英。春愁堆满云笺上。付与红儿唱。琵琶纵是旧时弦。可奈新声哀怨异当年。"
"杂拟词 其十三 更漏子·拟碧山","清末近现代初","汪东","爇金炉。围绣幄。閒展小屏山幅。桃脸破，杏妆残。单衣怯晓寒。前时节。匆匆别。戍角频年吹彻。香叠垒，燕调雏。人还如燕无。"
"杂拟词 其十四 燕归梁·拟玉田","清末近现代初","汪东","短短光阴被酒磨。向梦里婆娑。玉人窗下扫青螺。将柳叶、比双蛾。西湖久断春消息，况风信、几番过。劝君休问夜如何。且一任、落花多。"
"虞美人影 用欧公韵，为尹默题所藏真","清末近现代初","汪东","休歌倦舞飘镫去。惜取无边花雨。屐齿自寻宫路。折柳伤迟暮。几年分隔愁难诉。展对徽容如语。天际数重云树。画楫迷南浦。"
"临江仙","清末近现代初","汪东","许大乾坤难跳出，其间用舍分途。随缘二字更无余。山林何必好，钟鼎本来虚。鹰隼盘空鸥鸟没，俱因伴侣相呼。纷纷后辙踵前车。隆中无顾者，管乐亦潜夫。"
"一寸金","清末近现代初","汪东","山束沧江，位置孤城地偏仄。正晓寒、吹角风翻，柳巷夕烟，远艇潮回沙碛。应是江南客。凭高处、乱愁似织。连年叹、国破城春，信有家书万金直。自分余生，轮蹄销尽，栖迟万山侧。更醉中、休倩簪花黏鬓，醒时已觉，看朱成碧。衰老相催迫。惟萦系、故国信息。如今料、片叶题红，恨极难再得。"
"换巢鸾凤 比利时人有从其使节至此者，国破无以为生，乃典其妻与人，期十年。余闻而悲之，聊述此解，纪其事云","清末近现代初","汪东","匀碧宫绡。甚花幡碎剪，未飐花梢。雨催萍散聚，浪逐絮浮漂。教人垂泪替魂销。瘦裙掩、如风前柳腰。沧波远，料此夜、佩环空到。人好。春已老。天际楚云，休遣明蟾照。弄玉邀欢，戍笳吹恨，都付芳心萦绕。一寸眉山不胜颦，换巢鸾凤羞多少。长相思，最难堪、十载閒了。"
"钗头凤","清末近现代初","汪东","黄昏后。春寒逗。细匀檀炷添金兽。梨花侧。人同色。月下迷藏，凭阑无力。觅。觅。觅。欢携手。情如酒。此生便谓长相守。谁知得。空陈迹。梦断音沈，一镫摇碧。寂。寂。寂。"
"浣溪沙","清末近现代初","汪东","青女飞霜入锁闱。卷帘人瘦菊花时。天于佳节诞幽姿。玉尺难量今古恨，瑶笺重展往还词。江云渭树不堪思。"
"生查子","清末近现代初","汪东","绮席再相逢，青鬓微微老。蜡烛尚留心，泪泻知多少。愿得枣成双，莫又分梨了。佳果荐金盘，先自殷勤道。"
"归朝欢","清末近现代初","汪东","莫怪此州元是蜀。禾稼连云书比屋。何人风义似康成，残编自守轻干禄。养亲余事足。更看欬唾霏珠玉。论襟期、唯同莫五，昕夕汗青竹。堪叹牛腰粗卷束。至竟流传余几轴。颇闻穷卷有诸孙，带经锄野耕还读。笑余来去熟。一瓢未饮犹空腹。记停车、钓丝厓畔，回眺乱山曲。"
"醉翁操","清末近现代初","汪东","泠泠。清音。鸣琴。乃非琴。愔愔。空山月明萝之阴。忽闻锵佩璆琳。俄又瘖。蕙带与兰襟。我所思兮如有临。乱松动晓，其上幽禽。鸾松静晚，无复哀猿怨砧。彼拂云之崎崟。与逝波之渊深。修柯千万寻。风烟周其岑。凄感动微吟。庶几千载知此心。"
"徵招","清末近现代初","汪东","飘然携得林间偶。寻山更饶佳趣。杖屐引天风，在峨嵋高处。竹屏朝过雨。又岩谷、灵光深聚。漫忆呼猿，一声长啸，肯来为侣。容与。故人心，生绡上、轻飞麝煤匀注。自是足风流，写君家眉妩。一编聊倩补。也休负、柳边张绪。晚来指、绰约烟鬟，记上清同住。"
"探春令 □稚柳折枝胡蝶，为百年题","清末近现代初","汪东","小桃含露海棠烟，带生香拗断。细思量、猩色屏风畔。也曾惹、云鬟乱。谢家池沼春谁管。把丹青閒看。最怜他、胡蝶眠香惯。错寻认、当时伴。"
"汉宫春 与客话江浙近事，并及太湖之胜，慨然有作。用稼轩白石蓬莱阁韵","清末近现代初","汪东","石壁精庐。看莫釐峰影，倒映晴湖。旧时胜游堪记，长铗归乎。百年兴废，问萧墙、何似颛臾。尘世事、不烦推校，马牛一任人呼。又说东征西怨，是谁傒我后，后至其苏。万方政尔一概，吾道非欤。山头歌乐，听松篁、交奏笙竽。也胜似、吴宫月冷，宵来重唱栖乌。"
"临江仙 次和尹默韵","清末近现代初","汪东","为报倾城消息近，王昌只在墙东。梦回萧寺恰鸣钟。三年看玉玦，两地倚珠栊。闻道英雄垂暮日，仙乡怅望心同。温柔未似白云空。兰皋虽暂别，菊径又初逢。"
"绮寮怨 读大壮词有感，用韵却寄，并简匪石","清末近现代初","汪东","转首镫帘歌舫，板桥舒怨工。叹黍稷、遍满荒城，斜照里、断穗摇风。繁华真如坠翼，瑶台路、阻隔情未通。剩故人、片霎因依，凭樽酒、映颊生醉红。对镜自嗟悴容。熏笼伴泪，浮踪怕问蚕丛。恨入焦桐。指音乱、谱难重。输他半江流水，早暮去、更能东。悲欢暂空。相逢未拟负，春事中。"
"千秋岁引","清末近现代初","汪东","室掩炉熏，帘烘画烛。一见能教妾心足。葡萄映唇久鬟酿，杨枝寓意新翻曲。紫香囊，锦缠袜，在郎目。何计劝君留信宿。梁燕定巢人归速。浅拂津亭柳垂绿。楼头怕闻莺语。睆门前、并有骊歌促。钿筝危，绮弦断，胶难续。"
"好女儿","清末近现代初","汪东","寒拥衾裯。雪意旋休。记吴娃、唱断潇潇雨，正横塘夜泊，篷声淅沥，灯影漂浮。倘许鸱夷归日，再同泛、五湖舟。问狂踪、甚处堪留恋，但真娘墓上，苎萝村畔，燕子楼头。"
"南歌子 为士远题稚柳画寒柯双雀","清末近现代初","汪东","色褪劳蜂酿，香乾落燕泥。三春花叶久离披。不愤霜红鲜染薜萝衣。玉镜鸾纹坼，银筝雁柱啼。同心合子怅分携。不愤翠禽枝上更双栖。"
"满庭芳","清末近现代初","汪东","红破庭花，青回阶草，顿惊芳序暄妍。数行新柳，摇曳曲阑前。山鸟呼晴不断，似相庆、蔬麦云连。唯堪叹，萍踪药裹，憔悴有谁怜。沈烟。销昼篆，寻思往事，閒感流年。几闻歌黄竹，留命桑田。看尽鱼龙百戏，怎消得、一枕游仙。沧溟外，兼天浪涌，冲散白鸥眠。"
"长亭怨慢","清末近现代初","汪东","记江上、高楼凭遍。暗草侵沙，落花成霰。小雨初收，黛痕明处，万山远。客怀渐老，浑不似、归来燕。燕翼肯相将，莫更惜、珠帘频卷。一箭。恨孤帆疾下，空认静江如练。盟鸥赚我，只赢得、叶飞萍散。遮不住、隐隐流波，慢回睩、如人娇眼。待懑掩黄昏，难写一襟悽惋。"
"别怨","清末近现代初","汪东","蛴领云鬟。好春浓、犹怯余寒。绣屏双倚处，今宵何意却成欢。细挽娇姿烛下看。后约重追算，丁宁了、总是难拚。谁知梦觉，凄凉斜照阑干。忍寻花袅娜，还怕对、竹檀栾。"
"苏幕遮 集清真","清末近现代初","汪东","粉墙低，丛竹绕。苍藓沿阶，曲径通深窈。渐解狂朋欢意少。小院閒庭，夜阒无人到。黯凝魂，须信道。家住吴门，正倍添悽悄。月堕檐牙人睡了。怕见孤镫，必定还相照。"
"梁州令","清末近现代初","汪东","翠带随风飐，一色罗衣新染。初秋相会胜寻常，绿槐铺影，共把金尊潋。如今恰被春光占。转恨心情减。霏微阑外烟雨。青条满缀猩红点。泽暗蕲州簟。筝箫一床尘掩。佳人此别锁朱扉，东风侧侧，未露夭桃脸。相思十倍閒愁酽。永把双眉敛。心若共春花放，除非换做秋花艳。"
"朝中措","清末近现代初","汪东","劝君休更问樵柯。万一起沉疴。世界如棋，反覆光阴，随墨销磨。从教整顿，醒时痛饮，醉后狂歌。冷眼不知，今昔蟠胸，自有山河。"
"蓦山溪","清末近现代初","汪东","朝来移枕，稍近南窗卧。分付卷湘帘，须搭在、阑干侧左。帘犀高押，不碍好花枝，凝宿露，飏微风，百和闻香过。园丁惊问，一径苍菭破。转向竹篱边，看揉碎、红英数朵。攀条细认，定有摘花人，花插鬓，又何妨，因甚轻抛亸。"
"长生乐","清末近现代初","汪东","绿树红英春烂漫，不㬉不寒天。傍花随步，喜儿孙盈前。况更白头夫婿，同会芳筵。鸾笙齐奏，画烛双辉袅炉烟。欃枪尽扫，宝婺呈妍。不用移封近酒泉。唯赐金箓万千年。岁时觞咏称祝，集蓬阆神仙。"
"石州引 和东山，同匪石作","清末近现代初","汪东","碧水浮鸥，江上送人，波共天阔。谁知流到乡关，已是百回千折。殊方暖候，最怕苒苒饧箫，飞花萦鬓都成雪。偏记约归程，说今年春节。催发。去帆如箭，唯听穿林，岸猿啼别。千里江陵，无此风光奇绝。石城重到，梦里柳绕秦淮，垂条不绾同心结。摇荡木兰舟，有轻云笼月。"
"太平时","清末近现代初","汪东","傲骨凌寒莫漫猜。自徘徊。托根瑶圃绝纤埃。几枝开。透与东君心一点，管中催。人閒无处不春回。暗香来。"
"浣溪沙 余曩时有一生受尽美人怜之句，无完篇也。而朋辈颇传其语，作此自解","清末近现代初","汪东","锦瑟凄凉有断弦。明珠沈海玉生烟。庄周胡蝶两茫然。百计难消孤客恨，一生空受美人怜。此情除是问苍天。"
"百字令","清末近现代初","汪东","万松围岭，听子规终日，诉人漂泊。巢父安巢何处所，聊借一枝栖托。世乱飘风，身晞朝露，妄道荣期乐。长镵歌就，可怜牙齿先落。底用方写千金，胡麻堪浸酒，与谁同酌。草檄虚传能破虏，白眼看人莲幕。巨浸稽天，横流到海，岂止邻为壑。龙吟无恙，断笳时起城角。"
"婆罗门引 题醇士画秋景，因忆北泉昔日之游","清末近现代初","汪东","嘉陵岸渚，映沙湔水碧于油。宵来共汎轻舟。追忆良朋欢会，踪迹几淹留。乍惊风堕雁，暗浪分鸥。经年卧游。费画笔、点清瓯。忽觉凉生枕簟，壑断云流。知君正愁。对黄叶、空山一味秋。邀素月、独上层楼。"
"瑶华 瓶梅将谢，杨园主人送三色兰补之，一种浅碧，一种朱丝黄瓣，一种深紫，俗所称墨兰者，尤奇绝","清末近现代初","汪东","冰泉浅汲，藓干分携，替㬉炉沈屑。邀春未久，应怕听、林表催春鶗鴂。杨园花好，记杯酒、留连情热。剪数枝、抽畹芳荪，伴我一窗风月。天然韵比江梅，更仙子凌波，不涴尘袜。生绡画取，难得似、瞥眼兰昌姝绝。绿珠红线，算未抵、紫云尤别。可称他、云鬓斜篸，傍枕幽香清发。"
"庆千秋 壬午生日，髯公以词为祝，次韵答谢","清末近现代初","汪东","荏苒芳春，又青旂映柳，绕陌齐飞。山斋寂寂閒卧，冷落空闱。当年少、跃马横戈，思效明时。信道簸扬无用处，虚名真似南箕。喜捧云谣一曲，胜玉卮倾酿，绣组裁衣。还当祝公嘏寿，维岳赓诗。何须羡、鹏背扶摇，同运天池。看取次、狼星角敛，亿年国颂昌期。"
"三姝媚 墨兰和尹默","清末近现代初","汪东","江空无路到。悲湘君云旗，梦痕惊觉。转绿回黄，叹世尘轻换，素心都杳。染墨沈酣，因便想、幽居深窎。对零缣、谁认孤芳，旧时容貌。偏记江南春早。甚澹薄妆成，鬓鸦催老。满目京尘，怕谢庭芝树，共缁清操。巷隔乌衣，除燕子、飞来能道。试与重调弦柱，年华正好。"
"偷声木兰花","清末近现代初","汪东","桃腮杏粉俱飘落。客里清明閒过却。酒地花天。桑泊游踪祗惘然。年年解挽征衣住。杨柳多情千万缕。恰又无情。飞絮随波总化萍。"
"转应曲 其一","清末近现代初","汪东","惆怅。惆怅。岁岁年年相望。暮春初换单衣。又见应帘燕飞。飞燕。飞燕。人锁昭阳深院。"
"转应曲 其二","清末近现代初","汪东","离怨。离怨。诉与红闺女伴。娇憨不解人愁。索掩银屏睡休。休睡。休睡。泥剥建溪莲子。"
"转应曲 其三 题念远词","清末近现代初","汪东","悽断。悽断。满目山河念远。擘将钿合瑶篸。地北海兼海南。南海。南海。中有鹭鸿影在。"
"雪月交光 山矾，俗名七里香","清末近现代初","汪东","共水倦委佩，素女褰裳，萦回如舞。李榭春空，试小园閒步。密缀珠钿，眩生银海，映晓光疑雾。七里闻香，犹应未肯，岩花为侣。堪笑陈宫，后庭荒宴，狎客歌吟，浪夸琼树。寒月笼沙，问酒家何处。异代风流，正输山谷，伴客中尊俎。清夜端相，冰魂雪魄，有人重赋。"
"一落索 晏济原画剪春罗","清末近现代初","汪东","绿衬柔条葱茜。脂痕匀面。一枝袅娜画图中，便当作、真真看。一别三秋人远。香销罗荐。人情还更薄于罗，枉费尽、春工剪。"
"霜天晓角","清末近现代初","汪东","断无消息。家在娄门侧。一色菜花黄处，溪流绕、小桥宅。月落关塞黑。箭波舟恐失。杜宇劝人归去，鹧鸪道、行不得。"
"洞仙歌 寿右任院长","清末近现代初","汪东","暮春三月，正莺飞无数。蜀岭秦关遍花树。此时开寿宴，遥望南山云起处。化作无边霖雨。中兴论事业，天实生才，何用东周问申甫。万马扫边尘，弓挂扶桑，要商略、题铭燕许。算未有、如公最超群，看濡笔淋漓，凤回鸾舞。"
"梁州令 用耆卿韵","清末近现代初","汪东","睡觉临清晓。熹微闪，帘初照。柔肠轮转几曾停，都来一寸，难贮千愁了。高枝定定莺声小。宛转情堪恼。别离无限相逢少。月缺花残，颜色镜中老。"
"郭郎儿近","清末近现代初","汪东","院宇深沈，几榻清凉，曾记秋来因病见。屏畔。秀影争粲。留黄妆额宜人，闲话光阴抛绣线。凝恋。偶暂温存，便许系惹心眼。是日重来，春残小阁，景华看尽变。落花深、隔叶呢喃，绕栋寻巢无旧燕。"
"罗敷媚","清末近现代初","汪东","柔桑最是无情物，叶绿枝鲜。空赚蚕眠。呕尽残丝肯见怜。不如池上新荷好，覆水田田。暗地成莲。未到秋风藕似船。"
"两同心 重五后二日庆尹默六十寿","清末近现代初","汪东","系缕销兵，馔蒲蠲老。只缘得、美意天成，会长驻、朱颜年少。喜年年、旅雁盟鸥，酌酒相劳。别有雅怀清峭。庶余能道。校禊帖、茧纸双钩，歌解愠、薰风时操。想枝头、蜡蒂轻盈，也应同笑。"
"珍珠帘 徐道邻居八块田，柳榭荷池，景物幽胜。一日与谢冰心约人听歌，病不获与，已而闻充和返青禾关，亦未至，用梦窗韵赋意","清末近现代初","汪东","麴波映柳腰肢袅。拖烟缕、浅掠萦回沙道。云意碧嵯峨，动冶歌云杪。病似吴蚕抽绪懒，放半隙、吟魂飞到。风峭。尽衣单夜迥，月魄低小。尊畔烛影千行，傍钗头娇燕，身随蛾绕。细语拨香檀，费谢娘情抱。曼雨诸天严供养，欠胜鬘、拈花微笑。都杳。怕隔岭重关，啼莺催老。"
"西平乐 匪石来静石湾，夜谈甚乐，归而赋此见寄，依韵奉酬","清末近现代初","汪东","秉烛浑如素约，一夕宽愁旅。垂老天涯涕泪，拚逐风萍浪梗，来看朝云暮雨。流光似水，尊酒相逢几度。黯吟绪。淹滞久，情味苦。共是飘零异国，尽许穿帘度幕。社燕依人住。甚咫尺高阳伴侣。萦思断梦，俯仰陈迹，空寄恨，庾郎赋。寂寞花岩隐处。也应念我新绿。深沈院宇。"
"定风波","清末近现代初","汪东","隐隐奔坼动地来。斜阳却照晚山开。风雨飒然天外至。惊起。始知元不是空雷。从古人情多变幻。君看。岂知天意更难猜。老子疏顽堪一笑。惟道。此时应熟岭头梅。"
"斗鸡回 和杜龙沙韵","清末近现代初","汪东","凉风初起，清泪荷盘洒。妾驻车，郎成马。记得春时，共游南陌下。匡床簟席频移，应是镇无憀也。绿树阴，红阑亚。醉睫瞢腾，露零方觉夜。"
"宴山亭","清末近现代初","汪东","花底莺歌，阿阁凤巢，似昔长安多丽。飞盖趁车，步障围春，金谷漫夸罗绮。怪杀钩帘，听啭语、笼鹦轻诋。从此。仙路隔层城，锦书难继。相望何啻三秋，算才到今朝，旧情重理。闻声对影，见也悤悤，回肠暗流清泪。万恨千愁，刚得道、胜常两字。沈醉。还拚了、醒是不记。"
"新荷叶 杨园主人有看荷之约，病未能也","清末近现代初","汪东","颇怪枝头，杜鹃终日悲啼。我已无家，啼鹃劝我安归。辽东鹤语，叹人民、城郭都非。不如萍梗，漂流犹在天涯。一亩园池。新荷出水离离。缭以周墙，蕙兰更满阶墀。主人情重，肯弹琴、倾倒芳卮。卜邻有愿，病中先报鹃知。"
"贺新郎 有辞行归隐者，留书告别，用稼轩韵赠之","清末近现代初","汪东","内热那堪说。尽消他、含风翠筱，蔽天黄葛。直向峨嵋凌绝顶，蹴踏阴崖残雪。更北指、中原一发。忼慨悲歌多燕赵，想苍茫、正堕临关月。谁为故，由之瑟。功名无分长离别。叹人生、云龙鱼水，古来难合。黄祖辈人何足道，冠带聊加白骨。也休怨、媒劳恩绝。柳下清泠圜波绕，好科头、自锻嵇康铁。又却恐，肺肝裂。"
"塞孤 同尹默，用柳韵","清末近现代初","汪东","折夫容，乍见年芳歇。驿柳千条催发。黯黯销魂唯是别。凉露下，征程滑。伤江水、少还流，占镜影、无圆月。但苍茫里，葭□风冽。朝倚蜀国城，暮眺吴宫阙。此恨绵绵难彻。万一天怜相念切。应更有、相逢节。秋径赏、菊为屏，春昼㬉、桃翻雪。忍良辰、美景空设。"
"留客住","清末近现代初","汪东","镫花吐。怪佳占、宵来频见，果是音尘，相接朋簪欢聚。曲径来寻静石，草引幽步。况比兰亭多茂竹。爱清阴茅斋，正当佳处。乳瓯举。动隐隐瓶笙，茶烟微缕。还羡风神玉映，闲挥尘麈。怎向飙轮激电，再三催去。渐蓝凝眺回就枕，纸窗畔、绕枝怕有鹃诉。"
"内家娇 大壮、匪石各以新词赋恨，余生离死别兼而有之，感怆继声，情不能已","清末近现代初","汪东","彩剪钗幡，螭盘金纽，尘影梦痕难继。凄迷夜雨，摇荡东风，乱扑花枝红坠。绣线帖残臂粉，金炉篆销心字。问半生、最有江淹恨赋，消遣何自。故里。繁华情远系。正菡萏吹香气。想吴船清事。又老柳萦肠，怒波涨泪。绕枕虫声如语，排云雁书谁寄。伫追逐、落日扶桑，漫教一味愁悴。"
"愁倚阑令","清末近现代初","汪东","苔黏屐，絮沾衣。故来迟。风约池萍晴黛展，远山眉。休恨春去多时。流莺啭、还傍高枝。此处更无金弹落，莫惊飞。"
"夜游宫","清末近现代初","汪东","客夜凉侵素被。掩沈麝、几番重理。一片银蟾透窗纸。似前溪，泛轻桡，花月底。染縠波成绮。听远处、采莲歌起。别后相思共千里。数盈亏，问姮娥，今第几。"
"祝英台近","清末近现代初","汪东","叶遮帷，冰浸盎，难减一分暑。云汉兴歌，天意奈何许。可怜伏雨阑风，商量未准，倩谁问、菊花开否。暗延伫。惊烽照遍关山，心期易成误。多少朱楼，怅望雁程阻。匹如前度书来，几回愁看，也则是、寻常言语。"
"眼儿媚 慰李芋龛悼亡，芋龛娶清宗室女，名其居曰无双阁","清末近现代初","汪东","谪满人间返瑶墀。魂梦诉潜离。无双阁冷，云鬟留怨，锦瑟裁诗。玉溪枉是多才调，夜雨阻归期。伤情最在，荷亭空后，柿叶翻时。"
"思佳客","清末近现代初","汪东","蜀国夫容似锦裁。新妆约略□红腮。閒寻池上深深屋，曾斗花前滟滟杯。莎覆径，露盈阶。双鸳何日得重来。生憎明月圆时少，一岁犹能十二回。"
"抛球乐","清末近现代初","汪东","临水登山别恨重。极天松栝起秋风。层层楼阁依岩置，曲曲江流与海通。目送经行地，吴楚荒原夕照中。"
"金错刀 行严居南岸汪山，赋此寄怀","清末近现代初","汪东","日镕金，水拖蓝。清溪疑是桃花漳。彩笺倚恨传新句，纤指留香擘锦柑。身迫隘，意沈酣。今吾不乐思江南。江南谁道程千里，长遣渔舟隔岸探。"
"桂枝香","清末近现代初","汪东","千峰静碧。对篱角晚花，摇曳秋色。弓影凉蟾半挂，砌蛩初息。黄昏未是凄凉境，渐长宵、镫伴幽寂。薄衾单枕，愁深病浅，数年为客。屋底嶙峋翠壁。正仙桂醲酣，熏透帘隙。同倚珠轩难忘，旧盟端的。返魂香烬蓬山远，背西风、空理瑶瑟。雨昏云晓，惊残怨角，梦痕啼湿。"
"虞美人 美人蕉花以黄者为贵，瓶供将阑，无端枨触","清末近现代初","汪东","佳人弄蕊添妆额。一顾能倾国。鞠衣端合配黄裳。葵花相并只寻常。道家装。姬姜转眼成蕉悴。雨滴空阶泪。一枝开向胆瓶中。药炉经卷此时同。忏情浓。"
"千秋万岁 依李冠声韵以遣遐思","清末近现代初","汪东","楚歌起，有恨谁能辨。想绮窗幽，春寒浅。炷沈檀、绣幕垂三面。玉真鬒发须臾现。云驾缈，导兰径，来杏院。独擅芳华今古羡。艳紫娇红俱罢选。瑶台曾似当初见。倚蛾眉、淡扫嫌脂粉，春风点拂新妆面。空此际，把前事，思量遍。"
"尉迟杯 尉素秋来视疾，因述金陵旧游，既去，作此寄之","清末近现代初","汪东","废登临。下霜叶、叹息秋渐深。残螺点染遥岑，如笑我老难任。摊书未成，睡倦枕欹，寂历少知心。嗟此意、欲说还休，数行低雁沈沈。■暮步屧相寻。乍轻飞温语，已散烦襟。仿佛精庐开白下，夜阑同赏药抽簪。如今待、收聚豪端，画那时、笠屐北湖阴。几人更、白首扶携，但消沈醉狂吟。"
"凄凉犯 如社星散，半樱、霜厓诸子相继下世，匪石有感怀之作，同用白石韵","清末近现代初","汪东","石城二月嬉春处，河楼不断弦索。慢妆劝酒，诗题细字，袖边裙角。东风太恶。看花影、随风荡薄。甚匆匆、吞声去国，生死堕冥漠。还诧孤身在，感逝伤离，地偏歌乐。赋秋句好，展新声、共悲摇落。听雨挑镫，想深夜、何曾睡著。到归时，笛里更与诉旧约。"
"南柯子","清末近现代初","汪东","误曲空能顾，知心不易求。梧桐院落又惊秋。只有天边河汉解西流。名印疑箫史，乡音是莫愁。江城一行小红楼。曾在水精帘底看梳头。"
"鹧鸪天 读行严秦中词草，感题","清末近现代初","汪东","病卧空山岁已周。萧然寄世更何求。闭门并少来冷雨，开卷浑疑续旧游。鸦满堞，水成沟。咸阳古道恰宜秋。茂陵毕竟英雄主，死有功臣傍寝丘。"
"垂杨","清末近现代初","汪东","莺声唤觉。任暖烟细熨，碧纱窗窈。望里阴阴，片帆飞过长堤杪。隋家宫树虽然好。怕风雨、织愁多少。谢池边、应肯归来，认旧时芳草。容易韶华过了。剩台冷砌荒，落花如扫埽。漫忆藏鸦，几枝摇曳横门道。天涯此际情思绕。恨即渐、吟蝉缥缈。到残丘、得似离人，青鬓老。"
"抛球乐","清末近现代初","汪东","问讯南山一俊豪。蒲团替却旧征袍。半弓缺月韬光彩，四野阴风惨怒号。匣里青萍在，不敌前村酒价高。"
"谒金门","清末近现代初","汪东","风四起。因壁孤灯摇曳。泪化愁霖长滂砌。愁霖还化泪。遥夜衾寒似水。犹胜故人情意。相见时难相别易。别来无半纸。"
"霜花腴","清末近现代初","汪东","路回静石，媚晚晴、黄花缀满疏篱。临水炊烟，隔林鸦阵，行筇暂与秋宜。厌听鼓鼙。问故人、谁识心期。任年来、病榻萧閒，世情于我两忘机。偏触旧欢新恨，记轻舟一叶，荡漾苏堤。菱剥纤琼，橙飞香雾，朝云梦觉全非。再经乱离。恐墓门、牛践荒陂。剩消凝、镜里萧郎，点霜侵鬓丝。"
"鹧鸪天 春后大雪，时余著铁裲裆，初起试步","清末近现代初","汪东","病起方知隔岁期。衰翁意气未全衰。漫愁脚底云随步，要看山中雪打围。抟絮冒，洒吟髭。朝来拄杖倚柴扉。敢忘将士边头苦，也趁春寒试铁衣。"
"清波引 葆斋夫妇迎余至黑石街养疴，其所居在万竹间，境极幽邃","清末近现代初","汪东","冷风如剪。送幽径、落花几点。卧游程缓。笋舆带轻幰。卅里重回首，似度千岩深远。暮看童稚迎门，慰岑寂，两眉展。余生自遣。反招隐、谁为赋遍。故交心款。恨相见犹晚。茅柴任倾倒，不待园蔬供馔。笑指窗外千竿，对人青眼。"
"浣溪沙","清末近现代初","汪东","时命由来即事功。贩缯屠狗是英雄。竹林谁与挹清风。碧血几人同化燐，青编无笔更褒忠。此生元合老书佣。"
"烛影摇红","清末近现代初","汪东","晓起钩帘，碧琉璃罩诸天界。绿阴千树胜花时，净洗浮华态。老去春情渐改。曳筇枝、横穿晻霭。藓厓松磴，断浦平桥，悠然心会。长忆西湖，旧盟鸥鹭应犹在。白堤行尽更苏堤，垂柳如交盖。匝地兵尘未解。剩孤踪、栖迟剑外。年年发短，岁岁阴新，可能相待。"
"望江南","清末近现代初","汪东","江南忆，最忆是南徐。千里帆樯成水市，三山楼殿入虚无。北顾意踌躇。"
"满江红","清末近现代初","汪东","幽静婵娟，天然异、尘凡草木。便假说、楚骚曾咏，国香堪服。岩桂也应输品格，江蓠只合供奴仆。算谢家、玉树并来看，犹嫌俗。修蛾扫，眉痕蹙。仙带曳，裙腰绿。与招魂位置，藐姑山麓。琴筑泠泠千步涧，烟霏杳杳三间屋。向此中、同配水仙王，宜秋菊。"
"玉楼春 自题山水小景","清末近现代初","汪东","并刀不剪愁千斛。却剪溪山成小幅。无边暝色送归鸦，有信寒风催落木。吴侬生长吴江曲。尽日沦涟看不足。儿时解把钓鱼竿，老去玄真歌懒续。"
"蝶恋花 病起重入渝州市作","清末近现代初","汪东","变幻休论当世事。深谷高陵，只在人心里。醉踏春阳欢未已。烦忧从此如云起。夹岸楼台镫火市。步步重经，步步伤心地。一寸山河多少泪。江南塞北三千里。"
"吴音子 晚步嘉陵江畔，闻客舟中有吴音者，感赋。用东山韵","清末近现代初","汪东","百种无聊，晚来曳杖临江渚。平野落照苍茫，蝉声和邪许。瘦缆危樯，客船行贾。异地相逢，凭仗寄语。想当石头发处。烟鬟拥、错落开帆鼓。频年刘郎，洒衣唯有泪如雨。拟借吴音，自吟愁句。此曲难知，休便唱与。"
"醉吟商小品","清末近现代初","汪东","乍意倦、轻拢慢撚，暗伤春老。四弦斜抱。梦落胡沙道。合眼幽吟谁告。丹青已晓。"
"踏莎行","清末近现代初","汪东","春到东斋，花开西府。愁心直寄江干渡。年年江水总平堤，何曾一滴东流去。归讯难凭，佳辰休误。清溪花好应无数。细思此地即江南，家山更肯留人住。"
"蝶恋花","清末近现代初","汪东","又堕缠绵辛苦里。侬是春蚕，到死丝方已。欲颂清扬还自制。灵台深处镌名字。相望千重元尺咫。无计寻君，或者君能至。见又逡巡成退避。傍帘鹦鹉知人意。"
"临江仙 冯润琴自马鞍山来访余于北碚，不值，又追至重庆，投词为贽。和其韵，即送之赴城固","清末近现代初","汪东","相忆何如相见好，往来唯子情真。小年志气恰如神。语随残烛尽，心共㬉炉温。相见依然相别去，从今书札须勤。风寒渭水叶纷纷。倘过征战地，应有未招魂。"
"清平乐 吕凤子为卢冀野画人物，神气类余，并媵书云：以相念之极，故不觉下笔逼肖。因戏题","清末近现代初","汪东","弥天四海。凤子声名在。人物王吴争意态。早使苏髯下拜。劳君念我清癯。梦中结想成图。莫笑偶然相似，本来我亦非吾。"
"摸鱼儿 闻桂林柳州相继失陷之信","清末近现代初","汪东","误年来、几番花信，南园花事谁问。催花漫怨东风恶，偏向素秋尤紧。君细认。看桂粟香残，柳也凋零尽。霜空四警。怕寒到巴山，乌啼绕树，落叶已成阵。阳台下，梦事荒唐再整。为云为雨无定。美人远隔秋江水，葭苇乱流千顷。归未稳。便纵有归期，也是明年讯。腰围瘦损。枉带结同心，钗簪宝髻，难解此时恨。"
"台城路 咏枯树，和鹓雏韵","清末近现代初","汪东","绿阴青子苕溪畔，先教杜郎愁赋。睍睆啼莺，流连戏蝶，往事不堪回顾。游春味苦。甚花境全休，草芽方怒。谩抚修篁，欲参禅语更非故。婆娑生意尽矣，又支离似此，难中斤斧。剩叶辞枝，留根障水，几阅江风岚暑。形模细数。认夕照明边，乱云堆处。代少营丘，倩谁同画取。"
"惜秋华","清末近现代初","汪东","梦里游仙曳。烟绡雾縠，相逢惊乍。飘堕暗香，侵肌细闻兰麝。悤悤拜了双星，倩灵鹊、填桥同驾。循池骤西风，怪得莲衣初卸。珠露任倾洒。叹炎凉顿隔，秋心难写。短釭冷，香烬散，独眠深夜。沈忧替却清狂，又早是、前盟休也。多谢褪红笺，尚留情话。"
"小重山","清末近现代初","汪东","高楼目注大江东。一重山色外，又千重。江流屈折万山中。流不尽，尽处有丹枫。桥影卧如虹。也曾携浊酒，缆孤篷。如今渔火乱遥烽。寒山寺，夜半尚鸣钟。"
"鹧鸪天 芷町酒后读余天香词，荡气回肠，不能自已，因亦述红燕故事索赋","清末近现代初","汪东","万事如云不可量。明镫难熨旧回肠。绿珠竟遣随孙尉，小玉终须忆李郎。将薄倖，换悲凉。锦城花叶易凋伤。多情剩有红襟燕，岁岁衔泥入画堂。"
"国香慢 自题水仙","清末近现代初","汪东","石瘦江空。见洛神徙倚，影若惊鸿。遗簪尚留江汜，付与花工。肯向东风开落，是开后、初拟东风。婷婷带愁立，翠玉根欹，金盏香融。昔游浑不记，记钗盟钿约，曾赋心同。岭梅堪友，矾弟正并幽踪。恐被琴高认得，遣鲤鱼、还隐鲛宫。空留唾痕碧，夜色微茫，月堕烟中。"
"归自谣 替朱锦江归舟图","清末近现代初","汪东","江水碧。江上翠屏千万叠。轻舟打桨南飞疾。莫愁归路迢遥极。尽应识。画师缩地才盈尺。"
"菩萨蛮","清末近现代初","汪东","留香漫展芙蓉褥。行云已度屏山曲。江水有还时。君行无尽期。帐摇金凤烛。幻见人如玉。绣被独眠迟。忆君君不知。"
"木兰花慢 为祖棻作涉江填词图，并题","清末近现代初","汪东","问词人南渡，有谁似、李夫人。羡宠柳娇花，镕金合璧，吐语清新。前身。更何处是，是东阳、转作女儿身。盥手十分薇露，惊心一曲阳春。知君。福慧自相因。镜里扫愁痕。待采罢夫容，移将桃李，归隐湖漘。阊门。最佳丽地，料只凭、斑管答芳辰。已办绿杨深处，纸窗不受纤尘。"
"清商怨","清末近现代初","汪东","情深偏遇意浅。怪近来疏懒。迹似游丝，被风萦惹断。越罗衫袖半挽。记尚是、花时曾见。只隔银墙，那同天际远。"
"祭天神 和耆卿韵","清末近现代初","汪东","念凤城、初识双鬟亸。傍湖堧、两两垂纶浮钓舸。时光最好清明，到处传新火。渐樱桃、结子圆红，芳心那。摘得了、归来卧。恨佳节、如客匆匆过。关山远、烽燧急，比翼惊分破。向如今、空劳鱼目，难写鸾笺，夜永无憀，自拥单衾坐。"
"菩萨蛮 与客围棋，适静霞和菩萨蛮词至，复作一篇","清末近现代初","汪东","疏梅飞点斜纹褥。一枰坐对清江曲。江上晚潮时。书来知有期。明蟾堪代烛。字字玲珑玉。相见莫嫌迟。知心心自知。"
"高山流水 周仲眉室陈戊双夫人知音善画，尝取临川曲意作琅玕题名图。竹数十竿，每竿使曲舍诸人题姓氏其上而留其一相待，并索词","清末近现代初","汪东","病怀悒悒总难降。理閒情、时寄清商。花外按新声，偏逢顾曲周郎。招游伴、剪烛传觞。惊心岁华逝，凄然话昔，散落霓裳。更何人好事，擪笛傍宫墙。无双。蛾眉有才子，看笔底、换取潇湘。千个影斜斜，乱竹掩映风廊。任临川、绮思芬芳。重来正、堪恨梅酸柳亸，旧迹都荒。待题名冷处，含墨费端相。"
"斗百花 题红薇老人百花长卷","清末近现代初","汪东","活色生香堪爱，连幅溪藤熏透。金荷浅注醇醪，木笔争开锦绣。千载高情，全得赵俶菁华，更比清于驰骤。闺阁谁能偶。取次韶光，百种霞蒸云凑。梅蕊占春，还携菊芳兰秀。点缀丹青，群花共作新妆束，与红薇为寿。"
"琴调燕瑶池","清末近现代初","汪东","瑶徽偷按。宫商乱粲粲。月华来照空院。成长叹。罗襟怕浣。啼痕满。望吴乡、迢遥天半。闺中怨。当初悔教分散。愁归见。残英似霰。朱颜变。"
"虞美人 康心远所居曰双燕堂，室王絮因工写生，戏题其垂丝海棠","清末近现代初","汪东","繁红一夕飞成雨。莫恨东君误。花开若要久长时。试与连花带蒂系情丝。海棠睡后笙歌续。故故烧银烛。怪他燕子懒寻芳。应是画梁栖稳梦初长。"
"新雁过妆楼","清末近现代初","汪东","寒透纱窗。欺客袂、凭眺暮色苍茫。渡头人静，唯见沙鸟回翔。数点烟峦图画里，顿教归思落吴江。雁声忙、似闻急橹，来助悲凉。自酌椰瓢自饮，恨零钟碎柝，偏闰更长。醉入空帏，枕畔尚有余香。残蕉被风动影，又不许、愁人到睡乡。萧寥夜、叹披衣重起，凝对兰釭。"
"渡江云 雾中渡嘉陵江","清末近现代初","汪东","空花浮远近，浅描树色，妙衬水云图。犯寒临断渚，一片迷茫，隐约听巴歈。呼舟渡急，渐澹日、穿透丛芦。回望眸、蜀山尖见，境界涌虚无。嗟余。驱驰征道，啸咏中流，敛荒江宿雾。还记得、扬舲东海，横槊南徐。如今意气销沈极，对晚风、空想鲈鱼。归去也，陶潜径菊先芜。"
"忆王孙 括李商隐诗","清末近现代初","汪东","倾城消息隔重帘。但辨弦声觉指纤。月姊曾闻下彩蟾。夜厌厌。未必金堂得免嫌。"
"六丑","清末近现代初","汪东","制幽兰妙谱，倩玉指、朱弦微拨。调高韵谐，泠泠环佩彻，忽告弦觉。未讶盟言变，暮春光景，付雨中啼鴂。云山自此愁千叠。望眼成枯，回肠绕结。西楼待歌怨阕。怕苍凉极处，如意先折。香寒重爇。遇飞琼绛阙。再把柔荑手，头尽雪、沧桑换几尘劫。叹珍珠纵赐，密函羞拆。家国恨、掷与东流逝水，自拚长诀人閒世，如梦消灭。正夜阑、暗数铜壶漏、虚帘坠月。"
"定西番","清末近现代初","汪东","溪上玉梅如雪，瓢玉带，惹罗衣。暮寒时。蝉鬓美人愁绝，折花簪一枝。可奈薄情无处，寄相思。"
"西施","清末近现代初","汪东","会稽山上树空枝。任国势倾危。卧薪尝胆，堪笑总虚词。范蠡当时，也恨无良策，但寻访娇姿。浣纱拟向荒村老，缘恩重，画蛾眉。沼吴后自沈，烟水判心期。尽说功成，一舸相随去，叹欲信还疑。"
"归去来 家书盼花朝前归，为余生日也。寄答","清末近现代初","汪东","客鬓添霜缕。登高望、怨怀谁诉。飘花坠叶身难主。尽思归、归不去。密函书字相分付。道花底、一樽休误。殷勤欲报无佳语。空牵引、两眉聚。"
"归田乐 先春数日，梅已著花。忆冷香阁及家园盛况","清末近现代初","汪东","四野烟尘尽。况撚指、好春期近。最忆梅开准。愿花共结伴，花也休吝。减我多年异乡恨。虎丘三百本。傍水际、岩隈翛然弄影。自家阑砌，更有閒朱粉。盼书附寄得，数行花讯。帘外飘香又成阵。"
"绛都春 观演清宫外史，大抵德龄女士所著清宫二年记及瀛台泣血记是其所本","清末近现代初","汪东","华镫转电。正场定夜初，歌帘齐卷。胜国旧闻，彤史新编增悽婉。瀛台当日龙潜伴。问谁赋、长门幽怨。马嵬前事，环儿缢颈，未深家难。零乱。啼珠被面。又争料、万古慈恩终断。如诉昊苍，不及黄泉毋相见。梨园子弟同烟散。祗閒话、随人重看。漫教鼍鼓催更，梦痕自短。"
"双头莲令","清末近现代初","汪东","画檐蛛网漾晴丝。茧蝶肯相随。可人韵态百般宜。久久耐人思。绛唇的皪鬓云垂。歌罢小矜持。芙蕖浥露袅清池。比并不如伊。"
"浣溪沙 题采莲图","清末近现代初","汪东","茜袖微抬玉臂凉。棹歌声里自相将。背人偷指睡鸳鸯。莲菂有心终是苦，藕丝续命可能长。问卿何意住横塘。"
"声声慢 读涉江词，和其闻日本败降之作","清末近现代初","汪东","伶俜身世，漂泊风尘，十年江上偷安。捷报争飞，起看锦绣川原。高歌杜陵佳句，卷诗书、收涕成欢。归计稳，有巴童不寐，夜半行船。谁道依然留滞，费熏炉重熨，料理春寒。楚尾吴头，魂随潮信空还。璇机自深闺思，怎知人、去住艰难。待剪烛，梦西窗、閒话夜阑。"
"十六字令","清末近现代初","汪东","逢。春酒休辞百榼空。花閒醉，能得几回同。"
"生查子","清末近现代初","汪东","脸比杏夭娆，心似梅酸楚。倘许植根时，愿化阶前土。无分得怜伊，但听流莺语。莺语枉丁宁，也会相怜否。"
"八六子","清末近现代初","汪东","倚房栊。悄然凝伫，从头细数欢悰。叹楚岸遗□杂佩，洛川神遇惊鸿。尽归赋中。歌筵曾此相逢。暗掷微波轻倩，旋听密语惺忪。怎自逐、长安道旁车马，燕钗分破，凤箫凄哽。今来绣户，铜环静掩，尘床瑶瑟都空。笑春风、桃花尚余数丛。"
"洞仙歌","清末近现代初","汪东","漫游镫市，荡尘香随履。别语分明自能记。道深恩、莫负后约堪凭，从今愿、四海兵氛不起。君行何太遽，挥手厓端，已见冥鸿在天际。未了冻桐花，归及湔裙，应尚有、照水轻盈桃李。悔不驾、云车共翱翔，但心逐、飘风送君千里。"
"临江仙","清末近现代初","汪东","细雨斜风春涨暖，鳜肥芦笋新芽。一池清水侣鱼虾。化萍犹未肯，点点是杨花。冠盖升沈无定据，也同浪迹京华。底须沧海始为家。浮沤身世似，何用逐无涯。"
"浪淘沙","清末近现代初","汪东","高阁敞华筵。胜事年年。彭郎墨妙最堪传。北地甘瓜南土果，共落冰笺。刺栗状同坚。味欠回鲜。佳名颂得转凄然。如此江山如此会，争不留连。"
"菩萨蛮","清末近现代初","汪东","长裙锐履肩微削。鲜卑语好从郎学。生女嫁才人。何如倚市门。银匙调可可。一笑含情颇。舞到月痕斜。同驰吉普车。"
"瑶台第一层 九日登紫金山天文台作","清末近现代初","汪东","萧瑟西风，吹鬓影、登临万里秋。接天波宕，绕城山拥，形势无俦。蜀关行极险，记佩萸、同此清游。厌人世，似牧之心迹，危涕难收。归休。偶从佳会，啸歌不忘指神州。万方多事，旌旗云卷，熢燧星稠。愿逢昌盛际，斗健身、重上高头。醉凝眸。看璿玑宵运，露湿衣裘。"
"翻香令","清末近现代初","汪东","微风摇荡绣帘閒。博山细袅水沈烟。携纤手，笼香坐，胜百花、气味透芳妍。凤钗翻动火常然。怪伊轻把故情捐。怎才说，相忘了，又挑镫、重和断肠篇。"
"荷叶杯","清末近现代初","汪东","携得玉人，舟上低唱按琼箫。晚来穿过藕花里，同倚赤阑桥。"
"八归","清末近现代初","汪东","春畴过雨。飙轮驰影，临暮认取官渎。金门岸圮长桥在，惆怅市街人静，顿惊心目。步屧凄清穷巷断，见历乱、墙头新绿。是旧日、閒处经营，傍水数间屋。重践庭莎四绕，银藤遥夜，尚挂荒荒篱角。小园才赋，破巢难稳，泪满关河南北。枉承平愿久，洗甲银河劝耕犊。何时谢、簿书期会，自手鸦锄，栽花还莳竹。"
"龙山会 丙辰九日大集成酒家会饮，赋呈同坐诸公","清末近现代初","汪东","笛步招游侣，醉看茱萸，复此登高宴。景光都似旧，还更喜、千里同归巢燕。何用接桃根，听吴语、尊前轻软。快持螯、盘堆脍玉，未嫌秋晚。奇绝望里清淮，鹭起鸥沈，共予情深款。冷风吹帽堕，应未减、当日龙山高眄。休恨菊开迟，替芳讯、梅花照盏。倩注满、料必定，每年身更健。"
"倒犯","清末近现代初","汪东","病里乍相逢，系情旋同幽讨。香温玉皎。私心谓、是乡堪老。春华易逝，回首花溪欢踪杳。共倦羽还家，绿满池塘草。赋新愁，理吟稿。吴苑渐荒，问讯词人，菭阶空自埽。绣户荫静樾，弄长笛、知音少。待梦入、南柯好。向妆楼、褰帷同浅笑。恨坠叶敲窗，客睡偏惊觉。夜深镫焰小。"
"思佳客","清末近现代初","汪东","花下频来不自嫌。西风埽尽叶纤纤。临春无复高楼在，暮雨偏从别馆淹。魂梦断，泪痕添。化为明月傍雕檐。清光又被寻常隔，亚字阑干丁字帘。"
"临江仙引","清末近现代初","汪东","静处倚楼望远波，落日衰草平烟。可真似、兰成遁迹江关。迁延。任潘鬓老，江才减，赋笔长閒。无憀甚，但旧来心事，重到愁边。年年。高情秀句，书字都在芸笺。忽骊歌争唱，兔魄休圆。谁怜。向红窗畔，罗帏底，镇夕孤眠。教人恨去无消息，来是空言。"
"徵招调中腔","清末近现代初","汪东","松枝缀宇蟠双阙。处处簇、霓虹明灭。短电绕场乐频传，正此时、万方悦。畸人自笑情怀别。任漫与、狂欢佳节。陌上晚来独行，秋风紧、簌簌乱飞叶。"
"应天长 除夕守岁，与家人话歌乐山旧事","清末近现代初","汪东","香篝续火，轻障护风，萧条暮景相逼。漫对胶牙饧热，惊心又除夕。巴山夜，堪细忆。听暗雨、做成檐滴。病中话、国恨乡愁，几载偷息。谁道竟生还，料理琴书，人事异今昔。炫转射帘灯烛，全家共筵席。杯行缓，歌韵窄。待坐守、漏残窗白。便从此、整顿韶华，吟遍春色。"
"浣溪沙","清末近现代初","汪东","愁杀风波妒妇津。离筵酒薄强沾唇。杨枝骆马也思群。堪恨繁香吹作雪，枉怜鬒发委如云。桥头卖镜有何人。"
"鬲溪梅令 有约故宫探春，梅未破萼也。逾旬复来，遂成独赏","清末近现代初","汪东","雪云侵晓冻颇黎。帽檐低。梦向清溪南畔摘繁枝。故园春较迟。玉人携手访残碑。草离离。待到寒香千树著花时。再来君不知。"
"阮郎归 印泥","清末近现代初","汪东","藕丝抽绪软于绵。调朱朱更妍。汝窑分贮到郎边。丹心和粉颜。斑竹管，浣花笺。玉台新咏传。小红名记手亲钤。已教郎意怜。"
"法驾导引 其一","清末近现代初","汪东","西池宴，西池宴，云驾列仙卿。碧藕如船行玉爵，青鸾交羽和瑶笙。催唤董双成。"
"法驾导引 其二","清末近现代初","汪东","宣玉敕，宣玉敕，天地复清华。却被东方施狡狯，閒来偷转阿香车。雷电掣金蛇。"
"法驾导引 其三","清末近现代初","汪东","蓬山远，蓬山远，归路隔重云。去傍咸池朝饮马，回看东海暮生尘。人世又千春。"
"黄垆曲","清末近现代初","汪东","赏音人去后，寂寞情怀不堪表。青溪载月，桑泊看花，长记岸帻行吟，挥杯谈笑。乱离先有兆。哲人萎矣，看举世、波翻云扰。向此日、归来万里，只供凭吊。心悄悄。重过蓝家庄畔，一抹轻烟带残照。旧时门巷，何处亭轩，剩见菜种，篱根蔓萦枝杪。黄垆今古道。支鸡斗酒，问谁识、平生游好。指钟阜、盈颠白雪，也如人老。"
"法曲献仙音","清末近现代初","汪东","风裂残蕉，露含新菊，画出秋心僝僽。戍角哀吟，断蛩凄咽，黄昏共谁厮守。问路阻、千山外，能知此情否。倚阑久。听商声、去来高树，禁乍冷、唯仗数杯淡酒。懒起索寒衣，想裁缝、经遍纤手。转叶飞蓬，似飘零、身在江右。待殷勤说与，怕惹玉台人瘦。"
"浣溪沙 览祖棻咏怀诗注，题寄","清末近现代初","汪东","地坼天崩竟见之。步兵休恨不逢时。枉教环佩寄微辞。逃谤从来须止酒，咏怀此日并无诗。途穷相忆泪连丝。"
"鹧鸪天","清末近现代初","汪东","世味都从冷宦收。松风一为振清讴。恍疑弘景三层阁，未数元龙百尺楼。兴废事，古今愁。卢龙山色也成秋。塔铃自语斜阳里，曾见降幡出石头。"
"彩鸾归令","清末近现代初","汪东","仙子来时。不用霓旌绛节随。百花深处佩环微。引铢衣。缓闻兰麝从风度，并酌琼浆映月宜。玉笙吹罢凤齐飞。许同携。"
"偷声木兰花","清末近现代初","汪东","年年苦压黄金线。十指缝裳贫女贱。罗绮骄春。金屋由来贮美人。芸签历乱妆台侧。粉盝脂箱同弃掷。教整残编。脉望从知已得仙。"
"行香子","清末近现代初","汪东","藓碣题封。侠气如虹。少年时、声满江东。白门邂逅，握手悤悤。记舞回旋，歌宛转，月朦胧。谪仙堪偶，二豪侍侧，赌挥毫、一饮千钟。重吟好句，欲访遗踪。只青山在，黄叶落，小楼空。"
"感恩多 有歌余新词，以为别后相念之资者，作此追送","清末近现代初","汪东","异乡多景色。杨柳摇轻碧。此时君远行。意难平。几度回车不忍别，按新声。按新声。一曲将终，泪珠双脸盈。"
"望仙楼 晚眺，见白鹤孤飞，感而咏之","清末近现代初","汪东","倚帏慵困不成眠，中酒情怀常恶。连夜催花风作。还向高楼觉。断云点破苍茫，雪羽回翔寥廓。不共燕莺篱落。惟见南飞鹤。"
"好事近","清末近现代初","汪东","草色未全苏，不似巴山冬绿。昨夜条风吹后，渐暖回幽谷。偶然扶路傍溪行，溪尽见茅屋。恐是高人隐处，爱临窗修竹。"
"双双燕","清末近现代初","汪东","近寒食雨，料泥湿香融，画堂栖稳。春阴忽断，便欲故巢重认。曾访南山小隐。记宛转、穿花曲径。镫边镜匣圆时，试与描成双影。休问。棠梨吐润。是若个尊前，共夸箫韵。当时红友，化作蝶飞莺困。唯念零脂坠粉。尚留伴、琴书安顿。知否堰外东风，盼杀隔年芳信。"
"胡蝶儿","清末近现代初","汪东","胡蝶儿。满园飞。碧阑深曲画帘垂。午窗慵绣时。花下频来往，曾栖带露枝。春归无处说相思。浼春留住伊。"
"采桑子 静霞自杭州寄讯，和其月夜六和塔下韵一首","清末近现代初","汪东","秦淮自绕孤城住，绿净涵空。桃李花重。髣髴簪花镜影中。如何万里登楼日，独望遥峰。匝地回风。不送南屏月下钟。"
"一丛花 闰二月有寄","清末近现代初","汪东","和风春半展春时。官栅柳垂丝。千秋吴会风流盛，想楼殿、高与云齐。烽火屡经，苏台鹿走，斜月照荒陂。无端幽恨聚双眉。地僻到人稀。黄庭倦写青鸾瘦，露华渐小径苔滋。佳约又乖，柔肠易断，空撚碧桃枝。"
"贺新郎 效刘辰翁","清末近现代初","汪东","再拜嗟臣甫。最愁听、西蜀猿啼，东川鹃诉。当日麻鞋趋行在，破屋随风掀舞。日夜祷、收京心苦。待得收京诗咏就，甚饥肠、一饱肠先腐。今古事，柰何许。箜篌解唱公无渡。悔提壶、被发匆匆，乱流狂謼。自笑修蛾何曾画，一例遭人谗妒。空见说、相如能赋。才出修门三五里，望长安、已在云深处。还踯躅，去时路。"
"清夜游","清末近现代初","汪东","梅梢月冻。看一行、帘波窣影。罗浮梦初醒。喜朱箔半开，画阑同凭。栖禽惊起乱枝底，鸣声交应。幽情领略春宵，此时无言暗倾听。谁信。羁单万感，纵绮思能消，珠泪犹凝。江近高楼，寒潮助凄哽。潮回有据人难定。留岁华相等。只无柰、花到开繁，东风又劲。"
"剔银灯","清末近现代初","汪东","花下芳樽同醉。柳外轻桡同系。百啭莺声，双飞燕羽，处处春光明媚。东流江水，忽催送、去帆天际。别后相寻何计。万事不如人意。缺月窥窗，酸风透幕，长是冷清清地。知他那里，也为我、挑镫无寐。"
"隔帘听","清末近现代初","汪东","偶值道人游戏，笔势酣余怒。千竿拔地龙蛇舞。更树老菭攒，匠心几许。静有悟。费经营、自成新谱。亲缣楮。如闻提语。尽得湖州趣。萧郎纵好应难数。认一枝一叶，渭川移取。展看处。潇潇半庭风雨。"
"扁舟寻旧约 前年调甫客死，去年重九之会，纕蘅病革，今年初春经宇又相继下世，顷临其丧，悲不可任。既伤逝者，行自念也","清末近现代初","汪东","飞雹摧红，凝霜凋绿，胜游乐事难常。梦依韦曲，身淹蜀道，十年杜老凄凉。预愁归到日，怕惟见、累累北邙。市朝虽换，山河未改，聊借酒为狂。应自惜、茱萸重细检，甚纵横文雅，已失曹王。星回岁转，梅花初破，又闻健者云亡。窈然魂上下，想临睨、终哀旧乡、帝阍高远，孤吟楚些情暗伤。"
"恋绣衾","清末近现代初","汪东","推衾朝起叠绣文。懒妆梳、鸳镜雾昏。洛神好、临初罢，凭书床、檀麝细熏。寸心常似金炉暖，展词笺、犹印指痕。忆家近、横塘路，望长空、飞过片云。"
"暗香疏影","清末近现代初","汪东","映帘疏月。弄几枝瘦影，梅梢清绝。正苦忆君，入手光明眼花缬。如见逃禅醉里，巡檐索、幽香潜发。怅极盛、能几何时，青子暗藏叶。应为才丰遇蹇，酒醒恨未了，都付吟笔。百转流莺，一曲哀笳，可许调羹功业。高情不共繁华谢。又恰倩、鹿床相接。忍剡溪、蓑笠回舟，洒作满篷飞雪。"
"侍香金童 芜湖赭山访滴翠轩遗址，山谷读书处也。回过采石，登谪仙楼，题壁","清末近现代初","汪东","几两平生，自爱登山屐。任桃李、吹空春意寂。苍桧交横修竹密。滴翠名轩，至今犹识。吊诗魂，怅望千秋谁劲敌。故特与、回车寻采石。酹酒长庚呼太白。骑鹤同游，谪仙非谪。"
"定风波 碧彝拈柳词使和，盖以险韵相难也。既成，为之拊掌","清末近现代初","汪东","渐消磨、往日恩情，新愁欲忘怎可。雨长菭痕，枝残杏蒂，无力蔷薇卧。绮裙宽，玉钗亸。一寸芳心乱丝裹。休那。恁天涯地角，抛人一个。问伊信么。自别来、镇把兰闺锁。但炉香爇了，楞严一卷，朝夕闲功课。燕莺俦，尽相躲。无赖春风又侵坐。如我。指看窗外，杨花飞过。"
"鞓红 灵谷寺看牡丹，未及谷雨而开已过半，花色仅红紫粉白三种。洛花以黄者为贵，北京崇效寺有之，闻兵燹后已不存矣","清末近现代初","汪东","买栽无地，寻幽古院。可胜却、珠帘蕊馆。洛花绝异，露黄娇婉。恐别与、徐熙画卷。得似唐宫，沈香亭畔。许带笑、倾城比看。玉容惜醉，翠云偷展。也莫道、东君不管。"
"看花回 植之约游陵园，因过灵谷寺。赏花归，赋鞓红一阕，意有未尽，复成此解","清末近现代初","汪东","钿毂正芳茵藉地，驰驱相属。苑郊四围秀木。衬几点、残红如慵膏沐。停车坐对，笼罩乾坤张翠幄。频笑语。迤逦行迟，讶看萧寺榜灵谷。庭外牡丹开数簇。薙蔓草、兰蕙香馥。转眼黄昏近也，又共指归程，清欢难续。生平仅百，长恨流光何太速。快追寻、胜游良夜，更秉千枝烛。"
"浣溪沙","清末近现代初","汪东","谁道温柔即是乡。春归人去两茫茫。此时欲断已无肠。桃树身僵休误李，蚕蛾丝尽只留桑。可能沈醉换悲凉。"
"忆秦娥","清末近现代初","汪东","圆仍缺。无情最是楼头月。楼头月。照人欢聚，照人离别。关山不禁魂飞越。梦中倘有归时节。归时节。一年花事，数声鶗鴂。"
"清平乐","清末近现代初","汪东","半生樗散。唯结丹青伴。老铁风流兼气岸。岳麓湘江同观。可怜一炬咸阳。人琴此日偕亡。惭负故人期许，不曾紫绶金章。"
"解语花 宴集丽都，芷町索为个人制词，用清真韵","清末近现代初","汪东","柔肌映雪，鬒发拖云，飞电明光射。艳歌瓢瓦。还疑是、神女梦中采下。端严秀雅。动舞影、细腰堪把。清宴回、微解罗襟，体气喷兰麝。虚费春游夜夜。渐游春情倦，初遇姚冶。丽都分帕。琴心逗、未许便随司马。双栖定也。燕子认、旧时王谢。拚自今、千遍相思，刚酒阑镫罢。"
"南歌子 泊船菱洲，客有唱莲歌者，乞为新声，作此付之","清末近现代初","汪东","杨柳随风舞，荷蕖盖水平。閒时自棹小舟行。一曲采莲歌罢晚凉生。苦菂难成藕，浮根易化萍。不如却待采红菱。菱刺纵然伤手莫伤情。"
"遐方怨","清末近现代初","汪东","抛玉笛，掩香闺。髻影髼忪，象床纱衾朝倦欹。一双新燕绕帘飞。错教惊梦醒，远人归。"
"番枪子","清末近现代初","汪东","玉楼无数云遮隔。缥缈蹑仙扃，鸿都客。旧誓钗合同坚，试量衣带较宽窄。泪面洗凝脂，梨花色。重与拂了梅妆，依傍蕙质。鉴影压双鸾，看难得。未料人似朝云，怨随秋霰散更积。夜梦落前溪，溪水碧。"
"洞仙歌 玉印高寸许，状如半核，篆文仅一真字，充和得之肆中。为赋","清末近现代初","汪东","天然莹质，称琁闺佳制。暗擘桃穰想形似。羡中周四角，结体绸缪，还更有、翥凤蟠螭余势。远书初写就，欲表中诚，轻借丹砂与钤记。暂遣落人间，收贮蓬山，应长伴、九华帐里。认押尾、亲临十三行，待添作双文，当伊名字。"
"309月华清 秋夜独游，用洪叔玙韵","清末近现代初","汪东","河影星涵，园枝风定，几重高阁帘卷。回溯欢娱，渐觉鬓霜销半。甚此际、淮水洗头，空久伫、画桥南畔。愁眄。被嫠蟾深锁，广寒宫殿。茜袖笼香未暖。负桂蕊浓熏，菊英初绽。恐是前情，已逐蛛丝飘断。漫投箸、篆鼎残煤，待写恨、素秋团扇。留玩。任分驰游侣，毂声雷转。"
"点绛唇","清末近现代初","汪东","白首如新，少年倾盖还如故。敢夸知遇。剑气双龙聚。滴泪开缄，长忆临终语。君无顾。九重泉路。自有相逢处。"
"镜中人","清末近现代初","汪东","饮岚光，消酒病。迤逦来穿花径。行处蝶飞蜂又竞。残麝沾衣领。曲槛小池相掩映。恰似晓鸾妆镜。妆罢有谁堪比并。风弄梅花影。"
"秋思耗","清末近现代初","汪东","枫老吴江侧。秋渐深、凉气夜来侵席。珠舫暗移，画屏重展，山压寒碧。听歌曲将阑，凤箫如为诉怨抑。少年随过客。纵宋玉才华，陆机声价，但有素衣尘染，梦云偏隔。愁极。昏镫照壁。动万千、感念如织。袖沾香泽。前盟犹在，坠欢欲拾。柰极目、遥空去程，无计留片翼。滞旧国。心向北。谢系足传书，归鸿犹自认得。泪滴红笺变色。"
"江南春","清末近现代初","汪东","灯市了，九街沈。凉风喷酒面，微雪酿春心。归来难遣迢迢业，聊展香奁和泪吟。"
"点绛唇","清末近现代初","汪东","来不须臾，去时又恐音尘绝。紫箫声阕。便抵阳关彻。佯笑尊前，只作寻常别。罗巾摺。背人偷熨。点点啼鹃血。"
"西江月慢 月色新得寒琼遗迹八幅，皆设色花卉，秘藏箧中，但述其事。以自绘梅花笺乞题","清末近现代初","汪东","秦楼凤去，閒过了、踏青佳节。云髻罢妆梳，新愁难解，妙香空爇。但夜来、剪取残缣，玉梅传恨，数枝花叶。问故人、遗迹飘零，偷视泪盈箧。又岂料、天怜情意切。似旧日、珠还镜合，珍重徐熙留画稿，付玉奴真诀。便自想、杀粉调脂，荼蘼开候，细匀轻设。更莫被桃李，一时春漏泄。"
"如梦令 题红楼春思图","清末近现代初","汪东","楼上凭阑春暮。天外几重烟树。荡子不归来，绣幕银屏閒度。无绪。无绪。却共柳花低诉。"
"鸣梭","清末近现代初","汪东","蜀江江畔见娇娥。盘云堆髻螺。莫愁无恙，又几番、花下许经过。暗记同车欢笑，娭视转流波。佳景蹉跎。岁华惊掷梭。北鸿南燕信音讹。思君双鬓皤。玉珰缄恨，问伊那回避，两如何。漫赋求皇新操，良夜醉颜酡。琴里传歌。试声犹未和。"
"红罗袄","清末近现代初","汪东","兔魄穿帏静，鸿羽寄书迟。恨远阻烽烟，舟车难准，偶占蓍草，消息都迷。夜寒重、残烛心欹。无憀自酌芳卮。把菊忆东篱。算近日、愈觉故人稀。"
"芳草渡 同若飞、仲坚，和清真韵","清末近现代初","汪东","曲径好，认绣毂雕鞍，竞携佳侣。乍一声骊唱，归程自指烟雨。尊酒情味苦。听尊前低诉。柰向晚、雁阵冲寒，欲背人去。休顾。楚云梦短，缥缈巫山迷旧路。便重理、残脂蠹粉，无心傍镫户。凤书待寄，又怎写、经年愁绪。共坠叶，漫对西风倦舞。"
"六州歌头","清末近现代初","汪东","石城虎踞，形势本嵯峨。从头算，兴亡事，且高歌。汉方瘥。吴会三分地，萧梁末，台城破。南唐继，琼枝好，亦烟萝。六代悤悤覆辙，相寻遍、天意无颇。叹明都终始，王业暗消磨。安乐成窝。竟同科。后三百载，移清祚。瞻双阙，奠陵阿。烽燧举，侵陵急，恨强倭。赖人和。区宇重收复，萧墙衅，又干戈。中夜起，心如捣，手频搓。怊怅春秋佳日，繁华梦逝等流波。但凭高眺远，霜气下寒柯。有恨如何。"
"忆人人","清末近现代初","汪东","芳园闲步，花摇柳颤。无数莺莺燕燕。朱唇微绽语轻盈，更不待、闻歌肠断。何期别后，书沈音绝，但只流年换。从今未必再相逢，镜里指、霜华已满。"
"惜黄花慢 素秋邀后湖看菊花会，用梦窗韵","清末近现代初","汪东","浅碧笼裳。印麝尘步屧，尚识秋娘。共惊劫后，岁华渐老，游踪到处，偏近斜阳。绣围锦绕湖山畔，似窥镜、重理新妆。胜故乡。败垣废圃，难藉壶觞。芙蓉谩说宜霜。恨化工未与，蝶粉蜂黄。斗将春艳，万花避色，移归燕席，一水都香。暮笳呜咽西风紧，送回棹、镫影飘凉。系寸肠。更追旧日清狂。"
"古阳关","清末近现代初","汪东","坠楼沈水，国色一朝倾。更有个、出塞昭君，泪纷纷。荒冢草独青。更有个、出塞昭君，荒冢草独青。知音少。未堪暂见，即分手、持杯向道。自古富贵繁华等露电，不似长陪燕婉知音少。未堪暂见即分手，已整顿、金错琵琶，四弦寥亮，请君弹数声。已整顿、金错琵琶，请君弹数声。"
"皂罗特髻","清末近现代初","汪东","蚁争触战，叹流徙、蒸民血填沟壑。蚁争触战，任此生、销铄庭槐下。蚁争触战，到斜阳、一梦终难觉。蚁争触战，逞霸图王略。谁道蚁争触战，向而今、偏恶百千载。蚁争触战，看青史覆辙资嚬噱。蚁争触战，问甚时休却。"
"生查子","清末近现代初","汪东","吹箫跨凤游，拔剑闻鸡起。艳想与豪情，蕴结胸怀里。朝为美少年，夕暮成憔悴。万事转头空，愁鉴恒河水。"
"真珠髻","清末近现代初","汪东","残秋时序，小饮初阑，悔与佳人轻别。倚楼凝眺，云黄风劲，暮色倍添悽咽。闻道胡边，早得见、漫空飞雪。定久客、也感无聊，谩把玉龙吹彻。金炉灰烬重爇。袅余香晻暧，寸心堪熨。细书幽恨，簪花格妙，但恐薛涛笺湿。学画檀痕，不让补之清绝。待陇驿、梅蕊含春，寄我一枝芳洁。"
"梅弄影 题充和画红梅，用邱宗卿韵","清末近现代初","汪东","好春期定。雪意随风逞。春亦如人梦醒。笔底飞香，扶春红袖靓。玉楼朝凭。婉婉开妆镜。镜匣池光交映。略点胭脂，与画同顾影。"
"雪花飞","清末近现代初","汪东","香海榛芜故苑，花光黯黮清溪。携客寻幽甚处，空负心期。消夜唯宜酒，催春更觅诗。人与东君竞快，雪掩疏枝。"
"迷仙引","清末近现代初","汪东","扶上珠盘，歌动行云，佩服娴雅。学舞霓裳，轻盈姿态难写。绽粉腮，邀一顾，倍千金声价。嗟荏苒迟暮，林郎重到，环儿偷嫁。好事如今罢。且与斟琼斝。送了春归，朱门深锁莺花谢。掩泪睫、从拚弃舍。想他生，更得长相见也。"
"天仙子","清末近现代初","汪东","天外平芜山外山。何时重唱大刀镮。妆台留物几多般。珠络索，玉连环。系住人心不放閒。"
"鹧鸪天","清末近现代初","汪东","岁月从渠去不还。老夫常作少年观。莫愁筋力慵登涉，譬似婴儿学步难。求大药，驻衰颜。痴人说梦意全删。北邙山下累累冢，笑问彭殇若是班。"
"雪狮儿","清末近现代初","汪东","飘飏絮影，渐堆瓦、银练飞光，黄昏如失。听到更阑，几阵将疏还密。西湖路隔。怕舞鹤、羽衣萧瑟。尚耐守、瑶枝琼蕊，寒梅消息。广厦何时愿毕。便裁裘絮被，自惭刀尺。空倩愁丝，镜里先教同白。儿嬉记得。争对塑、熊蹲狮踣，今追忆。泪点化成檐滴。"
"梦玉人引","清末近现代初","汪东","记年时。访旧曲左，故城西。跨水虹桥，几番留恋斜晖。小径弯环，正绕栖、开满蔷薇。碧瓦朱栊，放帘幕低垂。景移人换，闻别去、花事渐离披。凤纸收将，那堪题寄相思。浅酌还成醉，心情谁得知。愿魂梦，两追寻，万一逢伊。"
"鹧鸪天","清末近现代初","汪东","劫后相看泪眼枯。重思访旧一惊呼。不知冥路觇人世，还似罗家鬼趣无。情久熟，见偏疏。西山结社尚留图。素绡开处风烟起，一代丹青有楷模。"
"定风波 为人题逸仙村壁","清末近现代初","汪东","公子归来燕燕忙。也曾惊坐发清狂。此日楼头双燕语。人去。无情帘额卷斜阳。醉后乘骢鞭屡堕。嘶过。逸仙村畔路茫茫。坏壁题诗聊遣恨。休问。海山何处觅神方。"
"六花飞 雪夜与友人饮，用松隐韵，赋呈","清末近现代初","汪东","天凝地冻，乱花飞洒，缀水精宫殿。四望迷冥，矗遥峰如剑。讶冲寒、朋来不速，笑索饮、金带鹴裘犹能典。想留名、惟羡就狂，何用理轩冕。衔杯又还止，万家豪富，竞妙歌清燕。体僵声哽，独穷阁堪念。愿祝此、东亩瑞叶，数亿廪、谷熟禾丰民心忭。待欃枪都扫，与君同庆宴。"
"折红梅 园梅盛开，惟绿萼才数分耳。临别怅惘，倚此酹之","清末近现代初","汪东","引霜枝蟉干，阳和渐泄，红苞新绽。忆清溪、磴道数盘，携筇自访深茜。云霞交绚。几误了、天台刘阮。细思客里，摘索繁花，总不似、吴门冷香幽院。如今归看。喜疏影横斜，池冰先泮。金罍竭、玉山未倒，晨昏凭阑千遍。条风催暖。重惜取、粉残脂浅倩。谁寄语、萼绿仙姿，忍来踪无定，又迟相见。"
"一点春 其一","清末近现代初","汪东","南国音书寂，昼长闲闭门。春阴日日滋红豆，不长相思长泪痕。"
"一点春 其二","清末近现代初","汪东","乞米空传帖，雨珠难疗饥。可怜射的山头石，无复从玄反白时。"
"台城路 游鸡鸣寺","清末近现代初","汪东","豁蒙楼上凭阑处，萋萋又生春草。桑泊维舟，台城散策，都是游踪曾到。兵氛乍扫。叹白首重来，故人偏少。赖有英华，共穿云路步深窈。山光凝黛似洗，独留尘外影，波际萦绕。蜀道余年，京华旧梦，赢得尊前一笑。浮生悟了。看榜换银钩，壁空纱罩。一杵残钟，送人归去好。"
"春从天上来 感旧，集梦窗","清末近现代初","汪东","玉手曾携，带翳柳轻云，醉踏香泥。断桥南岸，应费新题。素娥宝镜圆时。酹清杯问水，端正看、琼树三枝。自消凝、弄琼英数点，独照清漪。疑收楚峰残雨，但怪得、当年门巷都非。燕子重来，探花时候，十年轻负心期。向吴娃深馆，翠禽语、似说相思。放帘垂。正午长漏迟，熏度红薇。"
"一剪梅","清末近现代初","汪东","东阁梅开极盛时。朝咏繁枝。暮写疏枝。个人风韵与花宜。不假铅华，姑射冰姿。别后情怀见后疑。怅恍夷犹，无语颦眉。欲陈芳酌更矜持。我自怜卿，卿意怜谁。"
"虞美人","清末近现代初","汪东","春城隐处花如雾。迷入花中去。蕙栖菌阁贮仙姬。试听琅璈清响揭云飞。一弹指顷年芳改。好梦终难再。锦筵蜡烛自成行。可信有人拥髻背残釭。"
"摊破浣溪沙","清末近现代初","汪东","桥下晴波涨浅蓝。沿堤杨柳绿毵毵。春意又随蜂蝶侣，到江南。绣线工夫长日静，画屏风物旧来谙。只恨玉关音讯杳，遣谁探。"
"卜算子","清末近现代初","汪东","风雨一春多，好梦频惊觉。应是朝来转快晴，处处闻啼鸟。步屧绕芳篱，倚杖临清沼。人老簪花莫自羞，花曾见、人年少。"
"月上海棠","清末近现代初","汪东","海棠红润经宵雨。吐萼垂丝万千缕。桃李衒新妆，惟觉粉羞脂污。倾城号、端拟云章乞与。连年不共花为主。笑暂返、家园似羁旅。银烛照开尊，任此夕、酣歌狂舞。天明也、又踏东华尘土。"
"且坐令","清末近现代初","汪东","花渐落。趁早寻佳约。舣舟柳岸春怀绰。是处闻弦索。向晚归来，门荒径悄，翻成落寞。笺恨了，寄书谁托。盟言在，敢忘却。清阴低覆莺雏乐。抵不住、东风恶。轻棉才脱。须重著。怕情随衣薄。"
"探芳信 花事正盛，懒不出游，风雨无时，渐成零落。用草窗西泠春感韵赋此","清末近现代初","汪东","遣芳昼。便小鼎焚香，深杯注酒。甚中年才过，心情便非旧。寻春欲赋燕台句，不柰东阳瘦。任明朝、暗绿侵帷，坠红飘甃。晴雨变何骤。看泪涨荒波，恨迷烟岫。燕燕知时，能知废兴否。极天歌吹连烽火，万事堪摇首。倚风前，独数隋堤剩柳。"
"踏莎行","清末近现代初","汪东","茧本销愁，茶烟破睡。一年好景都慵记。昨朝有客上陵回，始惊身在长安市。胜侣云流，孤踪萍寄。槐根梦醒今何世。辛夷开了是残春，石麟闲卧斜阳里。"
"爱月夜眠迟","清末近现代初","汪东","燕子归来，恰绿阴院宇，春事阑珊。玉销香减，秋千架冷，凄迷柳色如烟。螺青点出遥峰，正思眉妩弯环。渐黄昏、有哀笳断续，追梦初还。天半皓月徐行，恐嫦娥未肯，守定孤寒。况人间世，好景不永，杯酒争解愁颜。空阶步影徘徊，伊人远隔关山。对清辉、想同此竟夕，倚遍雕栏。"
"玉堂春 诺那精舍听经，译汉语者为□江胡□□女士","清末近现代初","汪东","柳遮驰道。宝马香车来早。未比当年，入社攒眉。布地黄金共赞只园胜，上首文殊竟是谁。解道本无一物，纤尘何处栖。任看缤纷花雨弥天坠，结习空时不染衣。"
"青玉案 次韵和尹默饮酒","清末近现代初","汪东","麴生自有回旋地。料不作、封侯计。尔汝相欢歌万岁。前年蜀道，今年湖上，总是天公意。孤云閒看醒还醉。除却樊川更谁会。荠苦荼甘同一味。醉汇总唯恨，花枝狼藉，也似钗钿委。"
"凤皇台上忆吹箫","清末近现代初","汪东","渐入清和，已过修禊，卷帘犹怯余寒。漫绿染、萦墙薜荔，叠砌菭钱。双燕来从紫塞，衔泥共、软语花间。应知得、觅遍旧痕，随处情关。谁家数重院落，空閒杀、当年碧槛朱阑。料未忍、琴书自佔，蹴断尘弦。屈指春能几日，薰风起、又听初蝉。归时节，凭寄半幅银笺。"
"鹧鸪天","清末近现代初","汪东","倾国倾城绝代容。有情偏遇薄情侬。未闻阿母捶床怒，却道新人织素工。恩易尽，泪无穷。明朝沟水自西东。成阴结子辛勤甚，不敌凉秋一夜风。"
"醉思凡 题马湘兰折枝兰花","清末近现代初","汪东","才华夙成。芳华渐蘦。凄凉楚雨含情。借幽花自名。湘帘纸屏。风枝露茎。镫前瘦影娉婷。认他生此生。"
"夏初临","清末近现代初","汪东","密叶摇窗，嫩菭铺径，绿阴旋满芳园。几点荼蘼，不妨留作春看。绕阶流水潺湲。似人生、有去无还。当时年少，豪情犹在，双鬓先斑。龙涎香□，凤胫镫残。窗奁贮恨，玉局销閒。伊行薄倖，从今再见应难。消息都悭。望重门、如阻千山。客衣单。教谁将护，乍暖轻寒。"
"浣溪沙","清末近现代初","汪东","局促樊笼共一天。群生相利复相煎。何如饮酒乐余年。残照波间轻荡漾，落花风里小回旋。此时情绪最堪怜。"
"蝶恋花 用稼轩词作起句","清末近现代初","汪东","检点笙歌多酿酒。刻意寻欢，难解眉千绉。阅尽人间翻覆手。此身暂寄无何有。宿醉醒迟窥户牖。雨润侵衣，梅子圆如豆。谩道绿阴能蔽昼。当春曾见花如绣。"
"七娘子","清末近现代初","汪东","人生离合元无据。况山川、乱后全非故。城北高楼，街南绿树。巢痕难觅双栖处。荷花开遍长干渡。□临分、遥隔荷花语。此度相逢，熟梅时序。半山亭下潇潇雨。"
"鹧鸪天","清末近现代初","汪东","去岁乾风起浊埃。今年积润展黄梅。蜀江涨势通吴国，一雨能教水没阶。蛙坐叶，蚓钻苔。断无巾屦过幽斋。从知拂乱阴阳候，一例人天信可哀。"
"减字木兰花","清末近现代初","汪东","芳塘似鉴。人面荷花相并艳。夜静风来。暗递清香入酒杯。彩云易散。千古茫茫同一叹。落尽红衣。恰怨莲房结子迟。"
"六么令 七夕，用梦窗韵","清末近现代初","汪东","玉棱纤手，锦字和愁织。新凉乍传佳会，来伫星桥侧。何意凌波无术，偏假飞乌翼。情丝千尺。化为蛛网，还被秋风荡无迹。心寄京华北斗，人更京华北。遥想此际徘徊，也念南荒客。儿女阶前斗巧，瓜果冰同擘。匆匆今夕。苕苕隔岁，依旧银河暮云碧。"
"水龙吟 大壮自湛后踰月乃为词以哭之","清末近现代初","汪东","屈原何事沈湘，问天呵壁天方醉。千秋冤愤，至今犹有，蛟龙噫气。易世同符，彭咸遗则，超然尘壒。过梅村桥畔，吴娘唱罢，潇潇雨，都成泪。不恨文章逝水。恨人閒、众芳芜秽。金陵邀笛，巴山剪烛，胜游难再。回首当年，吞声死别，几人同辈。又谁能解得，词翁心事，在沧波外。"
"乌夜啼 为君璧题白云堂图","清末近现代初","汪东","白云长护松楸。思悠悠。忆得倚闾人在泪悬眸。树欲静。风不定。古今愁。唯有画图珍重展还收。"
"浣溪沙","清末近现代初","汪东","王母瑶池赋索居。桃开桃落几番余。山川难隔意何如。八骏岂能追日驭，九华曾此降云车。祗怜方朔是狂夫。"
"楼上曲","清末近现代初","汪东","长夏郁蒸忘懊恼。浮瓜沈李清游好。团扇遗君素月如。题诗字密连珍珠。君爱深情兼妙制。未教须臾去怀里。秋风忽起暮寒生。从今捐置若为情。"
"南歌子","清末近现代初","汪东","雨过涂成潦，风来树变秋。蒋山高处乱云浮。待扫浮云西北望神州。勋业频看镜，行藏独倚楼。愁心如海不能收。却怪南朝天子总无愁。"
"醉落魄","清末近现代初","汪东","酒酣歌阕。镫边细校新词律。霜厓图就红千叶。流水高山，肠共寸弦绝。白头苦念长生诀。翠娥残霸俱销歇。夜台今夜愁无月。可有闲情，持向故人说。"
"合欢带","清末近现代初","汪东","秦楼中、有个人人。看妆态、百般新。彻夜清歌烧画烛，恣欢娱、未负芳春。回风舞罢，惊鸿体段，飞燕精神。乍分离、便惜腰围渐减，眉黛长颦。潮通巫峡，波冷钱塘，双鱼犹寄殷勤。忽讶珠沈并玉碎，绣帏空、镜匣尘昏。归来万里，愁经曲巷，慵叩朱门。似东坡、瘴海生还，恁时重忆朝云。"
"凤孤飞","清末近现代初","汪东","寂寞旧当炉处，长满闲花草。忍忆求皇意好。幸许是、相逢早。万里桥边题柱了。旌旗拥、远归蜀道。头白文君新赋稿。叹何曾偕老。"
"秋宵吟","清末近现代初","汪东","鲤鱼沈，雁迹渺。似我离情深窈。衣襟染、剩泪染征尘，至今难扫。倚斜曛，送远燎。万翼投林归鸟。乡园在念，旧日吾庐，翠筠空老。性本宜秋，但渐觉、风云气少。暮年词赋，倦客京华，此意向谁道。残堞依江表。杖策频来，时序换了。怕明朝、眺尽天涯，霜叶微脱路更杳。"
"秋夜月","清末近现代初","汪东","轻云乍散。看露出、姮娥半妆娇面。记昔时玉阶，同坐开芳宴。到如今、杯自举，只博一声长叹。酒底泪珠何限。空凝望眼。便付与鳞鸿，说旧愁新怨。倘果未抛盟誓，待重见。料归计，身外有、阿谁羁绊。不是程遥，是伊心远。"
"玉树后庭花","清末近现代初","汪东","杖藜扶我登高处。远帆烟树。西风吹破苍茫，揽白鸥閒语。关河四塞休凭固。抚今怀古。几曾天堑长江，限楼船飞渡。"
"八声甘州 登灵岩访琴台遗址，下憩落红亭，题句。和梦窗韵","清末近现代初","汪东","问吴宫鹿走是何人，当时为占星。望湖波杳渺，鸱夷一舸，同载倾城。犹胜沈渊玉冷，剑水吐蛟腥。胥愤千年在，呜咽涛声。藓蚀荒台琴意，换几番宫徵，尘梦都醒。想西施妆罢，曾对越山青。倚天风、思随秋远，遣霜红、相伴落烟汀。空题恨、似弹棋局，心事难平。"
"思佳客 为石臞题结桂簃勘书图","清末近现代初","汪东","怅望王孙远别离。小山丛桂独抽枝。一椽自近杨雄宅。万卷都归杜甫诗。思误适，得秋宜。风飘金粟满阶墀。冬荣老屋今何在，也为丹青忆旧时。"
"南歌子","清末近现代初","汪东","凤德衰如此，龟山蔽恐多。挥手谢烟萝。涧惭林亦愧，柰君何。去去原无恨，依依尚有情。挥手望钟陵。晚来烟雾里，不分明。"
"蝶恋花 绣谷在灵岩山下，邑人辟其地为公墓。摩挲碑识，多旧相识者","清末近现代初","汪东","霸越兴吴纷扰攘。事去千年，山色青无恙。秋菊寒泉供一享。落红亭畔添惆怅。百尺游丝空际漾。若比人生，犹是坚牢相。绣谷惊看题墓榜。故人先我成长往。"
"浣溪沙","清末近现代初","汪东","厚地高天一网罗。人生失意总悲歌。霸才无主柰君何。折翼竟成同命鸟，论心重忆懒云窝。小桥东畔莫经过。"
"瑞鹧鸪","清末近现代初","汪东","风来庭树响萧萧。四望曾阴倍寂寥。渐欲残骸同槁木，不知新历又元朝。腊梅破萼争冰雪，冻雀蹲枝筛羽毛。寄语袁安高卧稳，断无车马过荒郊。"
"离别难","清末近现代初","汪东","掩冉宝髻微偏。凄凉断瑟横前。挽春春已去。送君江上路。泪沾襟袖湿，露华鲜。离别数，恩情薄，重携纤手是何年。香罗幕。秋千索。终日垂。愁时更忍相窥。伫立河桥北。笛里关山曲。折杨柳，记双眉。青螺色。空抛掷。如今描取付伊谁。"
"祝英台近","清末近现代初","汪东","映琉璃，斟琥珀，情话共深款。丈室微温，莫放绣帘卷。剧怜回棹青溪，桃根桃叶，镜中认、旧时妆面。漫留恋。遥望天际轻阴，须臾便成晚。君似孤凰，我似失巢燕。依稀镫火高楼，临分时语，怕只许、再生相见。"
"临江仙 花朝前二日戏歌自寿","清末近现代初","汪东","我愿阳春行有脚，微生草木周全。弹蕉颂橘两无缘。不如归隐处，造物共陶甄。四序常教除肃杀，化为胡蝶蹁跹。长红小白各嫣然。东皇应属我，生在百花先。"
"浣溪沙 二客争辨，或言花寿于人，或言人寿于花，余两解之","清末近现代初","汪东","岁岁花开岁岁新。看花却是旧时人。百年人去树偏存。解道华严非实相，始知齐物是空论。向来无我亦无春。"
"瑞鹤仙","清末近现代初","汪东","乱书余蠹迹。漫抱影。空庐閒年偷息。青萝渐升壁。傍虬藤缠架，花开无隙。幽兰自泣。任邻园、蜂交燕织。怕薰风替却，芳华一样，旧盟难的。悽极。归来三径，那有当时，素心晨夕。长安似弈。巢痕在、梦中觅。柰情怀万种，悤悤催觉，都付哀筝怨笛。便江南、旧惯经行，未教梦识。"
"鹧鸪天 改旧诗","清末近现代初","汪东","百计销磨艳冶天。花开花落两茫然。伤心旧雨随流水，极目春山隔暮烟。明镜里，酒垆边。可容一醉驻朱颜。沈吟欲逐秦人去，又恐仙源有变迁。"
"望江南","清末近现代初","汪东","螺鬟拥，粉面映唇朱。自剪冰绡裁半臂，不教罗袜衬圆趺。体态共言姝。多情甚，薢茩即相于。湘瑟秦箫元有匹，朝云暮雨亦非疏。长是笑罗敷。"
"孤馆深沈 六月寒甚，江南所未有也","清末近现代初","汪东","森森密雨晓来骤，阶下响流泉。看一径、菭纹紫色，润余都上花砖。也拟踏、屐痕零乱，访远沼新莲。甚时令、已将初伏，护寒犹待轻绵。"
"点绛唇 编梦秋词成，自题，集梦窗","清末近现代初","汪东","缺月孤楼，晚钩斜挂西帘卷。剪秋一半。旧雨江湖远。睡起恹恹，恨绪萦抽茧。拌分钿。合欢屏暖。珠网空凝遍。"
"金缕曲","清末近现代初","汪东","识字原非福。信当时、鬼憎仓沮，聚群宵哭。悔杀前生多慧业，误拥诗书千轴。枉自诩、班杨司目。谁料真成忧患始，贮牢愁、空抚便便腹。世路险，羊肠促。故人才似丰年玉。也遭逢、流离偃蹇，几经沟渎。抱石冤沈焚山痛，隅坐偏栖妖鵩。更网得、冲天黄鹄。白刃凝霜飞夜半，竟何人、忍贼来公叔。思往事，泪相续。"
"撼庭秋","清末近现代初","汪东","一镫凉焰如水。撼小庭秋气。月儿偏黑。风儿又紧，怎教人睡。匆匆别去，归期无定，已堪愁悴。况关河南北。鳞沈雁杳，寸书难寄。"
"江南春","清末近现代初","汪东","东海栽桑，秋霜染鬓，携家归隐吴阙。人生似寄，寄一庵、聊掩尘辙。多感君情密。亲藏袖、裹将片叶。要助我、梅窗记曲，竹屋分图，端溪小砚如笏。秦斯篆，宣籀笔。讶两字题名，暗传心诀。风流未泯，便当得、金兰盟结。声影从灰灭。衡门下、疗饥有术，唯与此君，尊酒徘徊，邀天上之明月。"
"鹧鸪天 和祖棻韵","清末近现代初","汪东","兀兀舟车几往还。相逢偏忆乱离间。新词似茧抽难续，残麝成灰掩复看。天帝醉，海波乾。愁心强咽只微叹。此生万劫拚偿尽，莫种他生未了缘。"
"鹊桥仙 新七夕词","清末近现代初","汪东","横纹机上，短蓑牛背，底用输钱天府。天公元自有安排，早配得、劳农工女。红氍卷尽，街尘踏遍，簇簇秧歌腰鼓。风姨枉是妒佳期，几曾见、银河断渡。"
"金钱子 秋桂不花，长夜无月，抚今追昔，惘然独吟","清末近现代初","汪东","北郭闲居，种绕庐嘉树，影交疏绮。时鸟哢新声，听圆转笙簧，助人清思。探秋渐觉凉生，剥纤纤桐子。杯制肖垂莲，浅酌鹅黄，桂花阴里。前事。尚能记。流光迅，欢娱去似洗。萧斋尽堪耐守，偏金粟空林，冷香憔悴。最怜浴水明蟾，也沈沦不起。多应是嫦娥，恨掩重帏，晚妆慵理。"
"沁园春 为俞慧殊题寒灯课读图","清末近现代初","汪东","画荻丸熊，古有是人，今复见之。想篝灯课读，声寒秋蟀，鸣机断素，候辨晨鸡。辛苦休论，艰危独喻，兰折唯欣桂有枝。神镫护，幸舟行屈曲，在水之湄。百年陵谷迁移。倘重到麻姑鬓亦丝。彼□人大盗，不操矛戟，承家弱息，敢堕门楣。回忆当年，小人有母，罔极难酬空废诗。披图看，甚高天厚地，局蹐如斯。"
"玉胡蝶 见蝶，有所寄","清末近现代初","汪东","缟袂羽衣纷下，错疑萼绿，来会群仙。小苑阴阴，是处竞拾钗钿。鬓云乱、高搴舞袖，香汗渍、斜帮歌筵。好唇妍。韩凭魄化，宋玉情牵。三年珠栊悬网，珊屏褪粉，冷落风前。远隔罗浮，梦中犹认翠裙烟。指芳林、依依暂别，过太常、惘惘轻怜。且留连。纵教花尽，叶底堪眠。"
"巫山一段云 其一","清末近现代初","汪东","玉女投壶急，余杭买酒赊。仙郎底用饭胡麻。餐秀吸流霞。天老羲皇张戏。图作枕中鸿秘。六铢衣褪更翾轻。仪态万方盈。"
"巫山一段云 其二","清末近现代初","汪东","魂魄来还去，音容是更非。菊芳兰秀系人思。风送白云飞。谷口花团绣锦。便作华堂燕寝。寒泉一勺贮冰瓯。聊与荐新秋。"
"巫山一段云 其三","清末近现代初","汪东","桂棹浮湘渚，莲歌嗣馆娃。莫愁生长自卢家。小印刻昭华。赠与昭华小印。换得口脂奁粉。痴魂忽坠九嶷间。丛竹泪痕斑。"
"巫山一段云 其四","清末近现代初","汪东","碎佩轻鸾舞，深帏睡鸭凉。误疑飞燕出昭阳。却是杜兰香。自弄蟠云新髻。不惯上清宫里。人间何处足遨游。滟滟百花洲。"
"巫山一段云 其五","清末近现代初","汪东","华盖连休鬓，明珠剪两瞳。神君新敕小青童。住在玉华东。一霎鸾轩凤翥。又向清都飙举。不如端坐叩玄关。抛却九还丹。"
"虞美人","清末近现代初","汪东","鼟鼟番鼓将弦索。舞蹈民欢乐。定知下里胜阳春。只看当时属和万千人。烧书颇恨秦皇懦。不抵咸阳火。倘教典籍总成烟。文物西来何用到今年。"
"金缕曲 题迭更司所箸双城记。适读迦陵词，即用其韵","清末近现代初","汪东","地偪天无罅。叹微生、于中虱处，鬼门人鲊。少日周旋多游侠，臂箭腰弓驰射。快呼酒、汉书能下。喷沫高谭罗兰辈，气崚嶒、却笑旁人怕。今有口，壁间挂。一编展对凉如洒。纪千年、双城鬼蜮，笔端有画。恩怨都凭翻覆手，瞥眼浮云野马。因果律、何殊铁打。细数断头台上客，被人残、元是残人者。金鉴在，正堪藉。"
"昭君怨 前年在南京，友人以女子某氏词笺属和。夹置乱帙中，偶检得之，惘然继韵","清末近现代初","汪东","黯黯吴江枫树。飒飒周原禾黍。千里共寒芜。客心孤。此恨怕成终古。况听催人津鼓。纵使见时疏。忆人无。"
"西江月","清末近现代初","汪东","花外呢喃燕语，溪边约略鸥盟。如何载酒半山亭。饮罢翻教梦醒。迹似飞蓬长转，心随寒柳先零。芭蕉和雨酿秋声。可柰独眠人听。"
"哨遍 过景斋听谢翁一尘弹琵琶数曲。翁师诸城王心葵，世称第一手","清末近现代初","汪东","荷沼未空，枫叶渐丹，略有林泉美。喜朝来、一客款荆扉。似东山、翛然高致。论乐旨。冥鸿自翔天际。霏霏谈屑皆名理。嗟縆瑟调琴，秦箫楚管，从来难谐俗耳。偶长吟、白傅琵琶词。请试为、诸君一弹之。四坐无哗，冰弦才拨，此声堪异。嘻。涧水泠泠，松风策策绕阶墀。急雨跳珠坠，琤瑽时密还稀。是浩浩平沙，嗈嗈群雁，数行高去复低飞。又苇岸横舟，渔家聚语，网罟遥夜，恍置身、河伯惊相视。甚却顾、萧斋共隐几。听砉然、裂帛声止。翁起笑，谓千古绝调只吾师。定场贺老，如今安在，独有岐王宅里。开元法曲尚留遗。问人间、知音能几。"
"苏幕遮","清末近现代初","汪东","叠花笺，传密信。四角鸳鸯，四角鸳鸯印。斜月朦胧期小径。风漾梧桐，风漾梧桐影。漫成疑，空自等。渐数三更，渐数三更尽。捉得双鬟私借问。今夜来无，今夜来无定。"
"临江仙 久不得君济七兄消息","清末近现代初","汪东","揽袂劝君休远去，离筵苦语丁宁。蛮陬瘴海一身经。何年生马角，此日帝猪苓。竹马绕床犹记得，赌将梨栗谁赢。白头兄弟各飘零。纵然非死别，梦里亦吞声。"
"感皇恩","清末近现代初","汪东","浅碧染罗衫，唾痕微印。几曲朱楼暮同凭。云霏烟敛，髣髴阳台高迥。下方应错认，仙家影。别后细思，那时光景。自惯长负未言病。赁舂椎髻，无分与伊相并。但教青凤翼，传书讯。"
"金缕曲 其一 读元人杂剧，用罅字韵","清末近现代初","汪东","日影穿帘罅。也不须、茅柴斟酒，枯荷包鲊。检取残编饥堪疗，字字珠玑光射。笑文体、何分高下。试看才人无不可，总堂堂、笔阵千军怕。无此笔，匏空挂。谁能激壮谁潇洒。倩登场、衣冠傀儡，颊毫添画。南曲高生称独擅，杂剧终推关马。唤羯鼓、凭阑快打。合得筚琶随村唱，是当年、万口流传者。时世易，任狼藉。"
"金缕曲 其二 读石湖居士诗，三叠罅韵","清末近现代初","汪东","转棹荷花罅。只萦怀、吉云佳酿，点酥红鲊。绝域天骄惊汉节，猿臂应知善射。又曾过、严陵台下。最好青裙于潜女，恁偏谣、鬼见荒城怕。我转恨，一冠挂。霏霏唾玉随风洒。文何如、关山行旅，范宽图画。入蜀功成身早退，不羡官施行马。任检校、南村稻打。杨陆诗篇传万口，料更无、勍敌如公者。珠在握，可容藉。"
"解佩令","清末近现代初","汪东","竹楼閒倚，荷池趁步。似初逢、汉皋游女。裁叠冰绡，倩画出、青山红树。把芳心、暗中分付。孤城天远，双江雾合，背西风、轻帆斜度。泪满罗襟，只留得、伤心无数。枉教他、燕猜莺妒。"
"苏幕遮 闰七月转热，闲居即事","清末近现代初","汪东","小园庭，闲伴侣。绿暗回廊，迤逦行还住。墙角海棠娇语语。嗅取微酸，摘蕊和茶煮。苎衣轻，蕉扇举。谁道秋来，未肯消残暑。天气越添沈闷处。澹澹斜阳，几点疏疏雨。"
"华胥引 和清真","清末近现代初","汪东","沙平依岸，风急捎池，树根聚叶。淡日浮光，流虹散彩鱼暗唼。一两绳接低空，听晚鸿伊轧。偷卜归人，望群遥数先怯。鸾镜羞窥，任星星、鬓霜谁镊。锦笺封在，回文无心再阅。祗与浓熏兰麝，伴画图藏箧。频倚楼看，乱山翻更重叠。"
"中兴乐","清末近现代初","汪东","南国左侧带回塘。秋千影、度高墙。桃李开时，烂漫春光。依依垂柳数行。情丝长。楼前踯躅，个人娇靥，半隔纱窗。"
"金缕曲 四叠罅韵，送戚属中女子参军者","清末近现代初","汪东","素手停针罅。厌听人、铺张中馈，啜鲜羹鲊。恨不南山随李广，试著短衣骑射。喜此日、真归麾下。不数前朝秦冼辈，便吴宫、教战谁曾怕。磨匕首，腰横挂。更无滴泪临岐洒。尽抛将、脂奁粉合，两眉休画。风掣红旗行肃肃，静里温闻班马。号令急、军中鼓打。直向黄河边头去，笑木兰、枉替耶征者。歌送汝，一樽藉。"
"恋情深","清末近现代初","汪东","七月十三同宴席。劝金杯侧。酒阑潜遇桂花阴。系人心。星沈河底晓寒侵。三载绝知音。此夜玉温香㬉，恋情深。"
"蕙清风 有馈星伯秋兰者，分送二枝","清末近现代初","汪东","芳气透疏栊，心魂微觉。谁剪楚江痕，几枝云袅。婀娜胆瓶中，对影成双笑。更何用、炷香清妙。巴岭昔曾游，杨家园好。风猎紫兰丛，恍聆新操。滋畹解留根，纫佩还同调。柰独自、怅然归老。"
"摊破丑奴儿 一尘见哨遍词，甚喜。复为弹长门怨、懒梳妆及将军令数曲","清末近现代初","汪东","弦弦掩抑声声思，似诉凄凉。澹月幽窗。挨尽铜壶漏点长。也啰真个是断人肠。长门本是无梳洗，多谢君王。懒点宫黄。转作明妃出塞妆。也啰真个是断人肠。"
"摘得新","清末近现代初","汪东","瑟瑟风。吹来玉笛中。粉房将绿叶，一时空。雕盘忽荐新莲子，想夫容。"
"丑奴儿慢 自题松风泉韵图，寄怀旧友","清末近现代初","汪东","朝霏乍敛，行处余寒犹噤。为贪看、千岩奇秀，坐倚菭阴。断壑浮虹，冷泉飞雨两萧森。想踪稀到，攀萝磴险，唯遇幽禽。天半翠涛，飘风时度，吹浣尘襟。记曾慰、蛮荒客思，同染溪藤，笑指丹青。故山相约早抽簪。佳人何在，披图怅想，谁解愁心。"
"金缕曲 为履川画山水，五叠罅韵","清末近现代初","汪东","坐我苍峦罅。记渝州、冬春高会，玉盘行鲊。祅火腾空丸迸落，狐蜮居然工射。直守待、扁舟东下。幸有吾庐堪终老，倘过从、风雨心无怕。人世事，一瓢挂。淋漓墨汁看飞洒。笑何曾、山摹黔蜀，蜀山如画。但愿戎衣能定一，自此放牛归马。许静听、寒山钟打。醉入群贤诗酒社，问谁欤、交到忘形者。游且卧，枕相藉。"
"蝶恋花 闰七夕坐梧桐下，著句","清末近现代初","汪东","河汉斜明星可数。展却秋期，天上重欢遇。月姊含情应更妒。弯弯自斗长眉妩。遥念天涯人独处。不抵嫠蟾，犹得盈三五。一叶题将缄恨去。梧桐明日飘成雨。"
"南乡子","清末近现代初","汪东","初见好容仪。一朵秋英傍玉墀。了却平生相忆愿，堪疑。已误芳盟十载期。妆脸睡时宜。淡著胭脂浅画眉。最是动人情绪处，低帏。不许鸳鸯不并飞。"
"念奴娇 画墨梅","清末近现代初","汪东","梦华泡幻醒来看，人世荒荒无物。招取孤山林处士，伴我图书东壁。手种江梅，先春曾见，烂漫吹香雪。嫣然微笑，笑他篱下霜杰。千载唯有花光，扫除脂粉态，寒梅争发。镂雪裁冰绡素上，点点香飞尘灭。苔藓生衣，珊瑚动影，老干皴如发。画成谁赏，一钩天上新月。"
"金缕曲 其一 过梅村桥，哀大壮，六叠罅韵","清末近现代初","汪东","世路羊肠罅。叹无非、刳麟作楦，醢龙为鲊。众口交谗金可铄，弱骨何堪弹射。奋一掷、梅村桥下。今日重来浇斗酒，似沈湘、角黍蛟螭怕。魂魄毅，剑犹挂。萧然相对神清洒。最难忘、名园选句，小窗评画。蜀国多才谁比似，不学题桥同马。也不要、君平卦打。忽忆刘郎悲愤语，道孔明、自误英英者。灵享此，蕙兰藉。"
"金缕曲 其二 屡和陈髯罅字韵，下笔不能已。七叠自嘲","清末近现代初","汪东","琐琐消閒罅。偶拈来、词人险韵，味同分鲊。曼倩俳优元玩世，隐覆何妨频射。只傲气、不为人下。呵叱当时鼢婴辈，便穴胸、断脰吾何怕。余子在，齿休挂。剖将肝血无从洒。任悠悠、雌黄月旦，转供描画。自古文章憎命达，枉说才堪倚马。茅屋被、风吹雨打。老去都无周柳思，独稼轩、范我驰驱者。髯句好，亦时藉。"
"明月逐人来","清末近现代初","汪东","梧桐庭院。湘帘高卷。初更后、玉绳斜转。桂华影满，徐自升天半。映彻瑶阶冰殿。堪叹。迢遥两地，音书沈雁。如今向、天涯独看。坐移暗处，羞避姮娥面。又见西楼那畔。"
"荷华媚","清末近现代初","汪东","方池湛波碧。芙蕖媚、琢玉凝脂颜色。清晨珠露重，盘倾数点，儗铜仙标格。可最记、玉蝀金鳌畔，伫娇娆屐齿，凭肩斜立。沈思事如春梦，啼珠和露，向清晨同滴。"
"醉公子 其一","清末近现代初","汪东","寂寂生秋意。长是惺忪睡。向晚步中园。含情不可言。翡翠潜藏叶。叶瑟浑无别。风起忽惊飞。飘摇何处栖。"
"醉公子 其二","清末近现代初","汪东","离别经年岁。含恨将书寄。密字写从头，殷勤多问意。飘荡学杨花。因甚不还家。一树堤边柳，枝枝宿暮鸦。"
"八声甘州 太白有问月诗，稼轩有词。余复继问","清末近现代初","汪东","笑一轮常绕地球行，毕竟欲何如。想其中自有，山河大地，主者谁欤。共道羿妻偷药，定是昔人诬。髣髴团圞树，非桂非榆。既是明明如镜，照今古人物，影亦留无。值羲和漂溺，光曜借谁舒。算本只、行星一体，又何缘、名与太阳俱。青莲后、屡停杯问，月转模糊。"
"金缕曲","清末近现代初","汪东","玉缺金瓯罅。妄思量、刀分瓜豆，鼎尝鱼鲊。强敌生心星占现，枉矢欃枪纷射。毕竟是、谁家天下。众志成城坚不拔，况岳家、军在胡先怕。指四壁，舆图挂。不须泪向新亭洒。看淋漓、草成露布，自然心画。只恨才华无人惜，一任文高枚马。恐一网、还教尽打。瓦釜雷鸣黄钟泣，汨横流、举世滔滔者。龟与策，又何藉。"
"小重山 为陈从周画山水","清末近现代初","汪东","岩壑深藏一径幽。几株霜下叶，恰宜秋。惊风忽起暮云愁。凋零急，独自恨悠悠。匹马万山偷。蚕丛经极险，度边州。难将此意画中收。聊著我，拄杖白蘋洲。"
"醉落魄","清末近现代初","汪东","蓬莱宫阙。蜃楼海上看明灭。知翁久悟尘缘彻。话到兴亡，犹自泪沾臆。箫声慷慨穿云裂。朅来吴市心情别。要离冢畔穿双穴。若过芦中，休把姓名说。"
"思帝乡","清末近现代初","汪东","卿卿。与花同表名。兰秀蕙芳，华萼簇桃英。含笑自擎团扇，飐风罗带轻。回首绮筵，惆怅不胜情。"
"梦扬州 迫于生事，重为海上之游，示尹默、鹓雏、元龙诸子","清末近现代初","汪东","晚烟稠。看市街、镫火星流。尽卷翠莲百尺，苕苕朱楼。舞衫歌扇夭斜女，记旧时、争掷缠头。今都改、花腔圆鼓，数声新唱伊州。风化追还召周。嗟运转中兴，愈感漂浮。故苑万家，一望荒寒如秋。醉怀铅椠嘲难解，趁稻粱、谁许呼俦。愁赋永、归田未遂，聊更淹留。"
"阳关曲 题送别图","清末近现代初","汪东","送君凌晓出青门。别语悽然酒一尊。亸鞭径取莫回首，愁杀归时无旧人。"
"杨柳枝 其一","清末近现代初","汪东","耐得繁霜未即枯。青芜国里两三株。莫教攀折行人手，留与千秋作画图。"
"杨柳枝 其二","清末近现代初","汪东","嫩叶柔条次第摧。更无情绪傍章台。独怜一树江潭柳，移向灵和殿里栽。"
"蝶恋花","清末近现代初","汪东","醉赏阳春花似缬。转眼凋疏，已近黄梅节。旧曲阑干空倚热。断无寻处閒蜂蝶。准拟此生终决绝。但祝文鸳，莫更轻抛撇。消夏湾头风浪歇。殷勤替种双荷叶。"
"月中行 连日风雨，至中秋夜霁","清末近现代初","汪东","昨宵雨脚引如绳。泥潦过荒塍。忽看霁月羼华灯。曼衍戏偏呈。年年此夕同斟酌，谁识刀、聚散无凭。风吹桂粟晓寒凝。残梦尚瞢腾。"
"霓裳中序第一 十六夜又雨","清末近现代初","汪东","中原乱未息。更著沈阴天似墨。天醉抑因恨极。甚长夜渐阑，愁霖如泣。团圞桂魄。闭广寒、空念前迹。霓裳杳、一番梦觉，此意竟谁识。悽恻。市喧都寂。但隐约、虫吟败壁。披衣重眺巷陌。剧散墟荒，鼓罢镫坼。凤楼歌自得。怕蕙女、琼瑰暗滴。休休也、君当安卧，大地已回白。"
"金缕曲 新政府成，废双十节，而令举国狂欢十日。九叠罅韵赞之","清末近现代初","汪东","俯瞰层云罅。傍江干、鱼龙阵列，万头排鲊。炫转镫光交织处，绝似霓奔虹射。休更忆、武昌城下。民国于今无遗老，祗烽烟、遍地经行怕。刚盼到，星旗挂。陌头寒雨连朝洒。尽风吹、萧萧黄叶，做成秋画。击鼓鸣钲疑社赛，闹市也骑秧马。听处处、秧歌齐打。一任空厨炊无米，舞交衢、尽是狂欢者。欢亦可，向人藉。"
"虞美人 重阳后一日作","清末近现代初","汪东","年年强预登高宴。醉把茱萸看。今年偏赋却登高。怯上层楼何处望平皋。凄风又送潇潇雨。飘向閒庭住。垂杨还似旧轻盈。恰便一枝一叶是秋声。"
"鹧鸪天 欣夫简非社诸君子集抱蜀庐，为放翁补作生日，约题翁像，分韵，得心字","清末近现代初","汪东","入蜀还吴岁月深。散关唯向梦中寻。一生尽费忧时泪，九死难偿复国心。丝欲绣，铸须金。高风长想鉴湖阴。莫言此社元非社，累我攒眉学苦吟。"
"隔浦莲近 次韵和鹓雏见寄","清末近现代初","汪东","明镫遥映邃户。不共如花语。赖有良朋在，飙轮疾来无阻。酣醉裀任吐。閒中趣。漫把新词谱。倚筝柱。斜飞雁影，知人心事良苦。江淹有恨，况更别情重赋。轮指繁弦骤迸处。声声窗外寒雨。"
"卜算子 遇惠初，别后以词代简","清末近现代初","汪东","相见只须臾，动作经旬别。天上人间三五期，云掩团圞月。小别怨经旬，经岁如何说。直到残春倚绣帘，看尽杨花雪。"
"蝶恋花","清末近现代初","汪东","廿载思君魂魄荡。玉骨冰肌，姑射仙人像。何意行经东海上。蓬莱楼阁曾无恙。云母屏风遮绣幌。觑著无人，久久相偎傍。此段温柔劳梦想。梦回倍觉添惆怅。"
"诉衷情","清末近现代初","汪东","薄情偏又似多情。软款话平生。自说那回初见，已觉素心倾。呈皓质，漱芳津。记深盟。谁知宋玉，欲赋高唐，一片云横。"
"临江仙 其一","清末近现代初","汪东","别久重逢倾倒极，泥郎小缓罗襦。歌成得宝意何如。自惭非玉树，卿恰胜明珠。性命即今拚付与，此生敢作他图。名花可要叶相扶。丝魂犹未绝，泪眼已成枯。"
"临江仙 其二","清末近现代初","汪东","一霎语侵肌骨冷，温存忽又回欢。难猜心事几朵般。沈思愁不寐，灭烛坐更阑。便道今生无我分，他生盟约须坚。情深终住有情天。书成和血写，莫作等閒看。"
"长相思 除夕对瓶梅写寄","清末近现代初","汪东","别离仍。恨填膺。欲驻朱颜竟未能。明朝岁又增。酒如冰。泪如绳。瘦影疏花伴一镫。思君意不胜。"
"薄倖","清末近现代初","汪东","故欢新会。乍脉脉、幽情暗解。便趁约、虹桥丝雨，贳酒绿杨村外。骤画轮、珠箔深遮，香融粉渍心先醉。更玉液微黏，酥胸轻颤，无限风流媚㬠。甚半载韶光迅，还织就、绿杨如带。手书殷勤问，瑶珰空寄。可知密意从头悔。余冰奁在。记双鸳照影，丹唇腻脸厮当对。人前见了，偏只佯佯不睬。"
"减字木兰花 元夕月晕","清末近现代初","汪东","风鬟雾鬓。愁绝孀娥添泪晕。频倚楼看。隔海应同此夜寒。玉梅花下。三弄悲歌闻子野。镫火萧寥。忘记新春第一宵。"
"浪淘沙","清末近现代初","汪东","春梦半床闲。衾枕生寒。欲将何物报双鬟。检点昨宵罗帕在，血泪成斑。杨柳晚风乾。蹙损眉山。寻思无计得长欢。但愿匆匆偷一见。见也都难。"
"浣溪沙","清末近现代初","汪东","杨柳垂条拂路尘。莫辞纤手劝离樽。渭城歌罢便轻分。无可柰何长忍泪，不曾真个已销魂。恹恹睡起日斜曛。"
"诉衷情","清末近现代初","汪东","背人宛转肯相随。蓦忽又歌骊。折柳黯然伤别，再见杳难期。频望极，海西陲。是天涯。为谁消瘦，咽泪吞声，不要人知。"
"玉楼春","清末近现代初","汪东","情多自觉为身累。慷慨送君行万里。断肠空贮别离愁，挥手更无留恋意。湘江丛竹唯添泪。庾岭梅花还望寄。从今莫上最高楼，楼角蛛丝缘网坠。"
"清平乐","清末近现代初","汪东","留君无计。强作欢娱意。前日高楼同徙倚。惘惘惊回梦里。襟袖犹惹余香。车轮似转柔肠。魂魄随君终夜，计程应过潇湘。"
"高阳台 隐语有述","清末近现代初","汪东","匝地回旋，去天尺五，山城小驻幨车。梦入唐宫，霓裳舞破烟霞。温泉浴罢娇无力，问环妃、竟属谁家。早输他。急鼓渔阳，声乱琵琶。一朝何意承恩宠，许营窥细柳，马控桃花。老去刘郎，拊髀空自兴嗟。春风绿遍原头草，甚吹寒、又听悲笳。待乘槎。一水盈盈，银汉西斜。"
"浣溪沙 其一","清末近现代初","汪东","不用纤袿称体轻。不须花朵佐芳馨。乱头粗服总倾城。凿空舟车通绝徼，极天风浪过南溟。此时何处系柔情。"
"浣溪沙 其二","清末近现代初","汪东","相聚匆匆月再圆。相离杳杳隔人天。余情唯唱想夫怜。光镜留真何窈窕，电波传语极清圆。寻声问影已茫然。"
"翠楼吟","清末近现代初","汪东","曲槛藏花，虚帘伫月，梧桐凤栖修干。丹青传妙笔，定曾识、吹箫佳伴。词流徵遍。看浅拂朱丝，争题黄绢。春将半。偶教乘兴，细吟閒玩。几见。垂老姜郎，有暗香疏萼，小红低按。箧扃元自好，恨谁把、并刀偷剪。凄迷魂断。似美妾难归，连城休换。重来看。待钩新稿，碧双栖畔。"
"角招，用白石韵寄远","清末近现代初","汪东","镜中瘦。相思付与章台，尽染娇柳。数行天际岫。送客远行，歌罢分手。灵均去久。只剩得、芳兰盈亩。一夕挑镫睡起，问谁续、硕人诗，咏蛾眉螓首。知否。谢娘韵致，真妃体态，难竞珠帘秀。画檐宵滴溜。顿忆桥边，停车时候。情怀异旧。悄不管、伤春中酒。待欲笺天细奏。愿长结，百年欢，同心友。"
"万里春","清末近现代初","汪东","香浓绣被。不谅孤眠情味。料琴心、已许相如，只双飞莫遂。远道三千里。恐书信、尽沈波底。算无多、几日春光，恰难寻归计。"
"荷叶杯 惘惘无聊，读碧双栖词，益增枨触。即用其韵","清末近现代初","汪东","复阁回廊镫夜。歌奼。歌罢欲分时。紧偎莲脸手相持。私语度唇脂。回首了无遗迹。应惜。香麝化轻尘。恩情如旧怨偏新。虚负一年春。"
"点绛唇","清末近现代初","汪东","万转千回，细思此计真成左。浪浮单舸。远去如何可。我最怜卿，未必卿怜我。风声大。凭阑昏坐。不觉杨花堕。"
"受恩深","清末近现代初","汪东","手种垂杨树。飘花同坠羽。送将征棹过南浦。记晓镜妆成，镜里替写长眉妩。谁道因循误。算细想、人生，唯是别苦。万翼昏鸦排阵去。甚处寻巢，难把乡愁缄付。□渡口鸣榔，晚潮有信人争渡。天际分吴楚。怎颙望归舟，又飞寒雨。"
"玉楼春","清末近现代初","汪东","无多岁月轻抛掷。一样春光分冷热。乡园已报竹平安，客舍竟无花消息。凄凉梦醒孤镫侧。始觉前欢非是实。拟倾泪血诉冤愁，迸入渠侬心一滴。"
"菩萨蛮 其一","清末近现代初","汪东","鸳鸯双枕痕犹湿。可怜一去无消息。海水拍天流。君行天尽头。会真空有记。肯为郎憔悴。织女别黄姑。隔河何事无。"
"菩萨蛮 其二","清末近现代初","汪东","乱山排闼将愁入。愁心更比山重叠。燕子带书来。红笺花下开。书词多婉折。暂解眉头结。风送落花飞。可能还故枝。"
"清平乐 瘗花图","清末近现代初","汪东","一锄漫把。痴绝情难写。花圃成墟花事谢。我欲薶忧地下。花魂飘泊堪哀。不如唤取归来。重返枝头无术，也应留点苍菭。"
"浣溪沙","清末近现代初","汪东","画烛光销腊鼓催。碧琉璃盌酒新醅。酒阑乘兴斗牙牌。百步回廊闲试屐，半弓小筑自名斋。玉人曾向梦中来。"
"意难忘","清末近现代初","汪东","宫柳娇黄。正纤蛾斗窄，素领披香。回镫明紫电，斟酒捧清觞。兰画箑，竹匡床。听舌转丝簧。宴渐阑、苔阶露湿，此意难忘。羁情自怯空房。只零缣寸纸，暗寄萧娘。书封千点泪，看后一回肠。因个事，恼伊行。劝急整归装。纵使伊、归期定得，鬓早成霜。"
"婆罗门令","清末近现代初","汪东","百忙里。把新词寄。偷閒里。再写新词寄。点点行行，红笺畔，都成泪。愁远道、开看泪如洗。鹃啼苦，春迤逦。折垂杨、缕缕情丝系。漫天絮影飘残后，过短巷、怕重伫吟辔。梦醒事往，杳隔千里。晚景苍茫，对此。空想欢娱地。尽扫欢娱意。"
"伤情怨 和清真","清末近现代初","汪东","青梅如豆尚小。渐一春花了。夜夜东风，疏枝临水照。关河迢递信杳。恨燕足、将书难到。只恐归迟，输他春去早。"
"虞美人","清末近现代初","汪东","锦帆高举障泥软。春到隋堤畔。东风著意挽垂杨。何用千花百草斗芬芳。轻寒做造丝丝雨。催送年光去。杨花只合嫁东风。因甚飘扬无定学飞蓬。"
"庆春宫","清末近现代初","汪东","残腊初收，妍春犹早，故人报道遄征。沟水含漪，原田交罫，更看驿堠纵横。亸鞭相送，恨垂柳、柔条未青。酸风催暮，西望修途，车动雷声。愁来鬓发先零。中夜徘徊，孤馆凄清。频吮霜豪，书成休寄，寸笺难写离情。眼昏镫暗，记历历、山川去程。此时萦想，始信当年，一顾倾城。"
"鹧鸪天","清末近现代初","汪东","风雨连宵欲到明。凄然无语对昏镫。迢迢梦隔千山路，惘惘丝牵两地情。裁素纸，寄新声。一声一字泪纵横。吴儿木石肠堪断，不信伊人不解听。"
"玲珑四犯","清末近现代初","汪东","莺老春残，渐暗绿阴阴，飞絮零乱。露浥花梢，长似泪痕珠泫。难忘醉里欢情，就臂拥语低声颤。乍望中、物象都换。唯有晚云堆怨。画图重展崔徽面。蠹纹侵、旧装绫绢。钗分镜掩伤心极，微谶知难免。休恨异域路遥，记赠我、芳兰一剪。向去时约定，归有日，同秋燕。"
"暗香 桃花狼藉篱落间，偶以兴感，和白石韵","清末近现代初","汪东","数竿竹色。待有心付与，情人裁笛。唱了阳关，客舍青条已堪摘。春意随人去也，空闲阁、江郎吟笔。又片霎、落尽夭桃，凌晓拂茵席。南国。信寂寂。料瘴雨夜深，恨若山积。瘦檠对泣。胡不归来免思忆。尝愿经营小圃，书带匝、篱根新碧。谢世事、期共隐，可怜未得。"
"疏影 词既成，贞白谓不可独阙疏影，因并和","清末近现代初","汪东","檐敲碎玉。伴射窗冷雨，来警孤宿。逆旅光阴，拌著无聊，中宵簟卷蕲竹。杨琼一去音书杳，怅路绝、关山南北。甚绣衾、一例禁寒，太息拥衾人独。还怕千林万树。几行雁阵起，凋尽芜绿。一点痴心，欲待秋风，检点江干茅屋。何时却共西窗下，细得诉、别离衷曲。忍只将、无益相思，写入小词笺幅。"
"喝火令","清末近现代初","汪东","绮席传私语，花笺识小名。不辞多露夜深行。还向阆风高处，闲试缕衣轻。往事都疑梦，佳辰独掩扃。别来何以报恩情。早起添香，早起礼金经。早起自疏心愿，玉体定长生。"
"浪淘沙慢","清末近现代初","汪东","检装罢，余寒未敛，从辇先发。楼角微看，曙色梁间更绕怨阕。恨历乱、鸣鸡催晓辙。揽袪袖、独恁呜咽。柰雾葆、霓旌竟难挽，仙家好离别。悽切。探春又近佳节。怕转眼、春花都飞尽，荏苒怀刺灭。空四望云昏，魂断心裂。素笺漫叠。嗟旧情、无可重留，言说天地摧崩沧溟竭。看桑海、顿惊鬓雪。麝香冷、莲丝还寸绝。誓今后、不忍分携，再见日、柔条绾就千千结。"
"阮郎归 戏咏收音机","清末近现代初","汪东","话言随藏写机心。有谁窥浅深。高楼西北晚云侵。云低和响沈。纷错杂，忽萧森。九州如对临。玉人声息杳难寻。空传天外音。"
"鹧鸪天 次韵和尹默偶成","清末近现代初","汪东","百距何妨偶一迎。一亏还恐百无成。移山志大人难寿，炼石功完地已倾。诗止酒，赋闲情。后人长是笑渊明。不如且唱潇潇雨，也有吴侬侧耳听。"
"法曲第二","清末近现代初","汪东","琴曲方终，花径重来，澹月流光耿耿。众里携纤手，便旋绕西廊，采阑同凭。指教看、苔纹满地画双影。暗自省。到如今，甚千般恩爱，向夕都变凄凉境。鸿雁漫呼侣，寄书难定。展转思量，恐和伊、誓言未肯。但占问、几时相见，卦爻偏整。"
"如梦令","清末近现代初","汪东","路转斜街东口。门外几株杨柳。不见倚阑人，{罒/彔}曲阑干依旧。回首。回首。风起落花沾袖。"
"阳台路","清末近现代初","汪东","款朱户。正彩云漏月，芳华初度。绣筵开、蜡苣光摇，称寿酒，觥同举。欢事太悤悤，便恁梦回，已成乖阻。分飞处。傍柳阴青骢，还久延伫。忍访当时邻里，但燕子花閒自语。旧巢栖稳，怕未解、寸心愁苦。萦魂向天涯，问得媚景，是谁轻负。春将去。送春归、连旬风雨。"
"楼上曲","清末近现代初","汪东","容态极姱非世有。施朱施粉翻嫌垢。应是蕊宫暂谪居。期君善保千金躯。福德兼修题榜在。巷名乌衣未曾改。高楼自此怯重登。山川迢递白云横。"
"采桑子 前年读瘦东瓶粟斋诗，未相见也。顷蕖川邀同宴席，分韵得生字，因赋赠","清末近现代初","汪东","新篇曾诵龟堂句，极诉飘零。健笔纵横。信有文章老更成。相知已是三年旧，此日班荆。执手同惊。饭颗山前太瘦生。"
"曲玉管","清末近现代初","汪东","浦溆烟凝，河桥日冷，踟蹰野立忘归晚。极望征人天末，回首风前。两情悬。隐隐神洲，茫茫东海，别来几度沧波浅。信誓成虚，此后相会何年。恨绵绵。痛饮醇醪，把无限、伤心前事，写将数纸回文，其如远道难传。好春天。怎凄风寒雨，苦守恹恹长夜，一镫昏惨，蝙拂帘旌，独自閒眠。"
"蝶恋花","清末近现代初","汪东","细想当初元自错。翠羽明珠，直恁轻抛却。雾障南天风浪恶。片帆转共杨花落。十二时中闲摸索。待不思量，又早思量著。可恨阿娇情意薄。为伊憔悴何曾觉。"
"西施 和乐章","清末近现代初","汪东","讨春同过赤阑桥。便约会良宵。暗抬娇眼，故故向人抛。凤枕鸳衾，取次香熏透，爱终夜难消。岂知一旦芳心冷，空垂泪染冰绡。画楼远隔，凝望叹无憀。比翼参差，只羡双飞燕，尚时度花梢。"
"甘草子","清末近现代初","汪东","春尽。叶底风回，簌簌飘花粉。浅醉不成眠，强起还余困。边塞惯闻悲笳引。料镜里、也疏青鬓。或许凉秋归有信。柰此时沈闷。"
"倾杯","清末近现代初","汪东","晓乘风劲，倚檐枝、露滴纷如洒。客舍自临郊野。空庭畔、竹木成围，一碧阴阴，穿帘映瓦。荼蘼绽、香气染衣襟，因记当时，和醉鸳衾相覆，浓熏兰麝。人比天遥，水流春去，不惯笼鹦轻骂。斗草偏赢，藏钩细数，看取宜男满把。好语难知真假。南国虽有书问，频慰别离情，恼恨心肠，未全抛舍。"
"两同心 和耆卿韵","清末近现代初","汪东","绣户斜凭，麝尘匀扫。搀薄怒、娇脸含赪，飞雅谑、远涡宜笑。冶春时、酒畔歌前，惜取佳妙。拂槛柳丝风袅。径荒人悄。恁判得、即世睽离，全不念、旧家欢好。想韶华、也肯归来，眼中人老。"
"鹧鸪天 和贞白","清末近现代初","汪东","紫燕黄鹂有送迎。山花野草亦生成。细推物理须行乐，争奈愁人涕易倾。思远道，搅幽情。一年佳序未分明。芭蕉才展当窗叶，已觉秋声不耐听。"
"燕归梁","清末近现代初","汪东","绿映窗纱面面凉。耽微醉，凭胡床。一番雨过又斜阳。新荷叶，渐飘香。无端弱水三千里，漂花去，恨难量。夫容心苦藕丝长。归到日，是空房。"
"如鱼水 梦海波汹涌，仙山楼阁中若有人，欲往就之而须臾变灭。醒而恶其不祥，以吉语祓之，亦巫阳招魂之意也","清末近现代初","汪东","帘卷虚亭，镜平远沼，藕芰别有清香。此际伥伥。佳人踪迹何方。梦中望。仙山峙、溟渤中央。最苦又、风引船回，贝宫瑶阙影微茫。私誓愿，可能偿。待百岁相将。艳艳春光。时清归老吴阊。水为乡。乘兴拊、小楫轻榔。系情处、步屧花堤，共绕掩冉尽垂杨。"
"相思儿令","清末近现代初","汪东","寂寂送行车辙，无数绿苔生。摇荡几丝垂柳，难系故人心。往事忍更追寻。绣筵前、芳醑同斟。谁怜沧海明珠，竟随鱼雁浮沉。"
"望云间 用赵可韵","清末近现代初","汪东","双阙苕峣，仙驭往来瀛洲，天恃屏藩。想觚棱四起，风动星旋。环佩摇时叠响，铢衣舞罢生寒。怅尘寰遥隔，羽翼难凭，凝眺潸然。孤踪自省，寂寞空床，玉壶滴尽更阑。心似流波东逝，长日无还。离去正逢花好，归时莫放春閒。梦魂苒苒，昨宵飞度，绝险关山。"
"渔家傲 和贞白","清末近现代初","汪东","荷叶翩翻同舞袖。荷花粉晕侵肌透。一棹穿花人比秀。歌垂手。晚凉著体微酣酒。忆得西湖筵散后。至今共道文章守。翠盖红幢还似旧。徘徊久。六郎颜色新成瘦。"
"南歌子 午日次尹默韵","清末近现代初","汪东","挂户看蒲剑，烘衣杂艾香。旧家风俗未全忘。更喜丝缠五色烂生光。忧患从端策，贤愚尽括囊。儿童涂额弄娇黄。那识灵均去后几端阳。"
"采明珠","清末近现代初","汪东","小院空，雨过炎收，阶下双梧弄影。坠片石榴红，衬绿菭芳径。轣辘牵金井。动离怀、黯黯凝思，自拭泪痕，拟问何时，罗帱翠被重整。更漏永。关河迥。怎独耐孤冷。风不定。槭槭撼窗，远砧相应。机杼催愁醒。乱死萦、懒织回文，剩欲忏除绮语，茶消香掩，又成閒病。"
"昼夜乐","清末近现代初","汪东","万花围聚称香国。就中看、夭桃色。燕支染做秾华，翡翠装成蕡实。玉砌瑶阶争相识。被方朔、一时偷摘。还肯到天台，问刘郎踪迹。艳春景物堪留忆。恨风吹、漂摇极。精魂暗涉波涛，信札虚凭鳞翼。别去明知长不见，却冤道、暂时分隔。一日似三秋，怎教人禁得。"
"雨中花慢 兆丰园雨归","清末近现代初","汪东","翠竹捎池，虬藤掩径，携侣共过名园。立松阴深处，衣领生寒。顿觉得、荒凉意境，近来事事偷安。怅知心远去，乔木摧薪，佳景阑珊。遥看。万里暝色，便催飞阵雨，横断关山。也曾约伊行，归及枫丹。怕时霎、烟尘四阻，到秋来、独恁消閒。等重门锁了，暗牵心事，万绪千端。"
"清平乐","清末近现代初","汪东","佳人绝代。何处遗环佩。约略惊鸿娇意态。恰是青溪小妹。传书苦诉淹留。从前言约都休。检寄寒衣数袭，归时恐过残秋。"
"南歌子 用韵调尹默平君","清末近现代初","汪东","世味从荼苦，生涯似蔗甜。偶然乡思上眉尖。却道莼羹佳处不须盐。桐叶闲题句，荷香晚透帘。莫将形影妒双鹣。燕子自来自去亦无嫌。"
"九张机","清末近现代初","汪东","一张机。盈筐桑叶饲蚕儿。同功茧就丝难理。两头齐撚，中心有结，剪去更怜伊。两张机。抛梭来往疾如飞。织成胡蝶穿花里。一堆红萼，一丛绿叶，应费万千丝。三张机。密行针缕系情丝。红罗一丈裁鸳被。梅英数朵，当胸覆额，春睡最浓时。四张机。吴宫花样又翻奇。画图邢尹相回避。手持团扇，扇中秋景，微恨计蓠披。五张机。莫愁家住石城西。采莲归去同游戏。连丝并线，鸳鸯绣出，总是一双飞。六张机。弄梭织女故迟迟。天边自种闲桃李。李花如雪，芳兰浴罢，斟酌舞时衣。七张机。夫容织得暗相思。污泥不染青莲子。苕苕玉立，临风摇荡，寄与薄情知。八张机。般般花色选蛾眉。就中一段尤堪异。裁成裙带，萦云回雪，唯称玉真妃。九张机。春来秋去不停时。年光恰与梭相似。回环往复，鲜妍都褪，织就鬓边丝。"
"夜厌厌","清末近现代初","汪东","一去杳无归意。乱云重、海天迢递。临分偏道即相逢，语丁宁、寸衷牢记。不解后来长久计。甚都忘、旧欢前事。如今空度夜厌厌，梦厮寻、又难成寐。"
"醉垂鞭","清末近现代初","汪东","银烛照空卮。兰闺饮。疑成谶。横海动鲸鲵。君行休自迷。更拈红豆看。东风畔。两眉低。惜别乱离时。相思无会期。"
"三字令","清末近现代初","汪东","长记得，别君时。柳初荑。风动幕，水平池。翠梧桐，红菡萏，渐离披。流电灭，景光驰。误心期。琴罢弄，角频吹。九回肠，千点泪，枕函知。"
"柳梢青","清末近现代初","汪东","暗想娇姿。腰如约素，肤似凝脂。几日春风，伯劳东去，孔雀南飞。人生聚散难期。柰信息、经年更稀。欲讳閒愁，眉开还敛，早被人知。"
"飞龙宴","清末近现代初","汪东","青阳已过时，红榴吐萼，菖蒲抽箭。渐觉南薰，暮朝吹入庭院。密叶疑张翠伞。对此景、只教魂断。素纨竹枕，浮瓜沈李，忍负清游愿。心羡。来去将雏燕。正衔泥池曲，叠巢呼伴。顾影凄迷，旧欢处处堪恋。相望天遥地远。叹无非、利名驱遣。梦中怕见。杨花乱逐飘风转。"
"凤衔杯","清末近现代初","汪东","百媚千娇红妆面。图欢会、小窗南畔。任纤手频持，翠裙偷解，摩桫看。似玉粹香温软。两情深，孤帆远。从今后、永睽良愿。便时寄音书，怎如怀抱长相见。又何况、音书断。"
"西江月 碧双栖话秦淮旧游，感赋","清末近现代初","汪东","夹岸千家镫火，中流不断笙箫。复成桥下驻轻桡。柳带因风缥缈。往事微温心上，幽情暗结眉梢。重逢依旧可怜宵。只恨卢郎年老。"
"鹧鸪天 题湖帆为龙榆生所作哀江南图","清末近现代初","汪东","一片荒寒境界开。疏林老屋傍岩隈。最知庾信心头恨，并入倪迂卷里来。抽赋笔，费缣材。千秋事往只低徊。惊烽照遍人閒世，未必江南更可哀。"
"添声杨柳枝","清末近现代初","汪东","台南见，柳枝。台北见，柳枝。日射平台朝露晞。断蝉嘶。柳枝。人不归。柳枝。雁飞回。柳枝。愁到霜腓百卉时。挽空丝。柳枝。"
"采莲令","清末近现代初","汪东","绿阴遮薇帐，浑忘曙。烧残蜡、拥衾凄苦。片魂忽似度重关，历历窥门户。依稀见、珠帘绣幕。娇容粉黛，数回也肯偷顾。忆昔轻离棹转，直恁匆匆去。争知得、此时情绪。万般追悔，听晓夜、刺促寒螀语。但惊起登楼，一望江流如线，杳杳几行烟树。"
"解语花","清末近现代初","汪东","帘筛密竹，户掩垂杨，幽径人踪悄。数声枝杪。啼莺啭、暗协玉笙宫调。临流自照。讶几许、霜丝萦绕。清昼长凝，对乱烟、何事添烦恼。曾觅双成蓬岛。敞银屏珠箔，粲然微笑。朱颜犹少。空追恨、两行云非早。韶华误了。恰又肯、恣郎怀抱。细想伊、投李恩深，琼玖应难报。"
"河渎神 其一","清末近现代初","汪东","巫女祷歌停。楚江烟水冥冥。桂旗兰棹转鲜明。飒然来下湘灵。远游何处寻踪迹。郁孤台畔风色。斜日杜鹃啼急。含情回望乡国。"
"河渎神 其二","清末近现代初","汪东","孤峤长风烟。裴徊神后祠前。晚潮遥送木兰船。佩环声里婵娟。春尽玉颜空寂寞。卷帘凝对高阁。倡女几家行乐。夜深犹弄弦索。"
"水调歌头 榆生示忍寒词稿，题赠","清末近现代初","汪东","契阔复来会，双鬓已先皤。太行历尽危阪，艰险未云多。远望海东千里，中有修鲸掉尾，谁唱定风波。渐觉素秋近，白露下庭柯。寒可忍，哀可制，且婆娑。子当为我击筑，我为子高歌。铁板铜琵声杳，柳思周情亦好，相与醉颜酡。但莫论兴废，问子意如何。"
"浣溪沙","清末近现代初","汪东","松竹亭边扇影凉。芰荷风里茗瓯香。浴波鸂鵣总成双。有限烟花供缱绻，无情日月太奔忙。问渠何事滞他乡。"
"古倾杯","清末近现代初","汪东","滟染瓶花，暖回杯酒，帘里春光先到。纤纤玉指，朱弦细按，偷理相如琴稿。岁华荏苒潜移，雏莺已老。风帆劲翼，翩如是鸟。一别千里，从此孤鸾掩照。算可有、方壶圆峤。漫长想、琅玕芝草。只自检征衣，裁缝针线，旧事同回绕。匆匆几日欢笑。换得恁、洒涕丹枫，牵愁远道。立望四野，归鸿声杳。"
"采绿吟 夜泛，因忆蜀江旧游","清末近现代初","汪东","浅碧琉璃展，记荡桨、柳碛花溪。蝉吟密树，雨催轻舸，风透綀衣。晚穿莲叶去，篷窗底、谩赓采绿新词。阻清欢，空回首，前尘如梦迢递。归卧小园中，躬耕愿、霜畦烟圃堪计。鼓角咽严城，又玉貌冲围。怅如今、心渺沧波，千丝网、无人赠西施。凉宵迥、残月棹回，惊乌乱飞。"
"生查子","清末近现代初","汪东","黄杨厄闰年，故旧传闻语。怪道去年来，叶叶含辛苦。何时弃得侬，鱼上青松树。只恨结同心，不在西陵路。"
"鹧鸪天 病起即事","清末近现代初","汪东","小病新瘥与睡宜。惊雷忽欲破窗飞。起来负手揗阑处，又见林阴闪夕晖。天道远，世情违。祗应寥落掩柴扉。壮心剩未消除尽，閒看孙儿弄战棋。"
"双燕儿","清末近现代初","汪东","红葵临砌夭斜。晚风动，袅枝花。依依折断，含愁寄与，何处天涯。几番待写金奁句，笑丽情、都付谁家。相思未减，可应病例，减尽才华。"
"满江红 用耆卿体韵","清末近现代初","汪东","体质奇容，被天遣、柔丝萦系。从头想、几般甘苦，动人情味。这彼此、相怜相惜意。问中心、蕴结何年始。万千遍、输转碾回肠，添愁悴。拚一醉，为佳计。依旧是，醒醒地。长宵数更筹，枕头沾泪。纵道得、本无些子事。也不应、便恁轻抛弃。算更无、别语寄秋娘，归来是。"
"梦仙乡","清末近现代初","汪东","芙蓉仙子。娇颜靡理。风掣动、五铢衣袂。高处白云乡。无翼借鸾皇。凝睇非烟非雾。魂来梦去。都莫管、几番离聚。生死两情牵。惟种后生缘。"
"踏莎行 七夕","清末近现代初","汪东","露滴瑶阶，机停锦字。无言伫立空垂泪。如今不是阻银河，迢迢碧海无穷际。积思难销，深盟转悔。不如飞伴寒簧队。绿腰按拍舞霓裳，月宫尚有回旋地。"
"四园竹 为冼玉清题琅玕馆修史图","清末近现代初","汪东","玲珑翠玉，面面绕庭柯。偶凭妙迹，閒勘胜流，盘礴摩挲。莲暗垂，交四壁、香薰锦裹，此中宜对修蛾。夜如何。灯前细点丹黄，蟠胸自有山河。正伴寒螀碎砌，如吊兴亡，按节悲歌。情未可。叹凤德、沾襟泪更多。"
"双头莲","清末近现代初","汪东","百尺高楼，两行低树，风卷翠帘，枝摇断影，点滴露痕，冷浸彩鸳双屐。夜游适。沧海波深，蓬山烟暧，莲菂暗枯，蚕丝自茧，只隔片时，不许旧欢重拾。漫追忆。秋气森札感，平阳孤客。踏月閒阶，采蘋荒岸，渐觉带宽腰窄。诗题斑管，恨谱瑶琴，怕伊未识。待相见，指菱花、教且看颜色。"
"踏莎行 和贞白","清末近现代初","汪东","燕宿空巢，鱼沈尺素。山长水远人何处。高梧一叶堕秋风，荒菭满院滋新雨。伏枕凄迷，倚阑凝伫。愁城深锁无朝暮。早知离别恁难堪，当初只合相从去。"
"解蹀躞","清末近现代初","汪东","市远嚣声都静，夜半停歌舞。未殊巴蜀，关山久行旅。因梦石栈天梯，小楼影事朦胧，语低心苦。闷无绪。谁道纤纤微步。江滨又奇遇。乍惊凉湿，单衣洒尘雨。此度青翼飞来，可容箫韵残时，载将同去。"
"南柯子","清末近现代初","汪东","剪彩裁花胜，分筹斗玉钟。饮阑潜遇曲房中。四壁锦围纱护觉春融。旧地千回过，前欢一埽空。背人残月照疏栊。只见当时一架小屏风。"
"醉红妆","清末近现代初","汪东","花柔玉靓出中门。织茸衫，绣领巾。逐时妆样恰宜身。莲衬步，起微尘。华堂歌酒密围春。竟无计，驻征轮。鬓影衣香千种好，终不似，那人人。"
"临江仙 贞白有感旧之作，依韵和之","清末近现代初","汪东","寂寂莺辞故苑，凄凄蛩诉高秋。梧桐院静独登楼。徐书鸿北向，照影月西流。髣髴褰帷一笑，依然剪水明眸。单衾转侧想娇柔。莫辞今夜梦，添作异乡愁。"
"望远行","清末近现代初","汪东","画阑遍倚。行人远、怊怅新秋天气。小雨收虹，金风摇柳，一霎暮天如睡。回顾兰房，空抛绮枕忍忆。旧情香销烛圮。夜渐深、残叶敲窗耿无寐。愁睇。唯堕盈盈双泪。甚半载、不成归计。暗洗手、偷卜金钱，其奈祷辞虚费。待看东海栽桑，怕道久后，地老天荒难记。誓高歌狂饮，暂图欢醉。"
"点绛唇 夜归车上闻歌作","清末近现代初","汪东","珠箔飘灯，独归仍是凄凉夜。舞酣歌奼。底处閒台榭。少日狂情，不惜冠钗挂。今都罢。玉篝残麝。心字全灰也。"
"清平乐 严益堂以先德毅之先生所画梅花水仙扇面属题。毅之号天隐子，明嘉靖时人","清末近现代初","汪东","括囊无咎。此意谁能剖。岩石湖波供枕漱。鱼鸟翛然为友。逋仙标格犹存。况是丹青绝伦。留得一花一叶，千秋长护灵根。"
"佳人醉","清末近现代初","汪东","宴语頩颜小霁。妆罢脂匀香细。乍曲弹流水。朱弦高韵，散荡空际。舞袖翩翻，又素雪、随风飘起。停阶砌。众中遥指。堪羡媚容，柔情天腻。{目頻}笑殊东里。眇含睇。如愁如寐。绣枕厌厌夕倚。"
"雨零铃","清末近现代初","汪东","残灯明灭。况淋铃雨，倍感悽绝。鸳衾凤枕抛亸，无憀赖处，含情凝咽。独把徽容细省，问何事轻别。骤夜半、惊起徘徊，树树秋声散空阔。扁舟径往如超越。叹此生、那复重相匹，鸾鉴秪余孤影，羞指看、几星华发。两地萦牵，难道前盟，总是虚设。料想被、无限风波，误了归时节。"
"酷相思","清末近现代初","汪东","摘尽残荷愁不语。试滋味，怜心苦。悔前度、离筵难自主。潮信是，催人去。花信是，留人住。晓月迷濛江上渡。滴泪看，分流处。到今日、沈吟嗟已误。相问也，书无据。相见也，归无路。"
"促拍满路花 和清真","清末近现代初","汪东","瓶花借水妍，帘竹惊风破。熏炉沈麝屑，延微火。单衣觉冷，更著鸳衾裹。看看黄昏矬。酒病相兼，梦回还又思卧。频年游历，胜会清江左。如今赢得是，双眉锁。抛人去也，薄倖饶谁过。不须冤苦我。识面之时，是你先有心呵。"
"洞仙歌","清末近现代初","汪东","灯下任、自拈象管，消得旅中愁绪。记驻马门巷，坠鞭伴侣。惊逢汉渚盈盈女。甚便展、香衾同倚，不分朝暮。渐绿尽、一院阴阴芳树。辛苦。每秪为、暂时分手，泪花湿枕，指约三五。归期已早，背人凝伫。相偎先未论心素。但细数郎踪，闻道寻常游聚。便自有闲心，百般娇妒。此情念否。顿隔海天，深处蛮荒住。怕佳景、也成孤负。"
"声声令","清末近现代初","汪东","花明绣户，香满雕檐。嫩苔铺径绿毵毵。芳辰易逝动骊歌，酒频添。看黛眉、微锁两尖。孤馆经秋，龙凤管，不曾拈。夜来庭院雨廉纤。怀人远道恨深时，病相兼。又怎禁、寒意透帘。"
"凤凰阁 用叶清臣体韵","清末近现代初","汪东","记花幡裁就，春如绣幄。玉人云髻篸红萼。怎向寻桃问柳，郎心轻薄。故意把、芳盟误却。流光如驶，早又惊风动幕。可怜人更怨离索。秋到也、这些时，客睡难著。枕上听、梧桐乱落。"
"尾犯 和梦窗甲辰中秋之作","清末近现代初","汪东","步绕烛房空，辽海雁稀，难问音息。秋气萧寥，有吟蛩谙得。邀桂影、冰奁乍启，泛梨花、瑶尊共拭。注年欢会，忍看片时，风起荡尘迹。曲阑依旧在，映月黯黮油碧。字刻丛篁，想盟言犹识。最堪笑、阿瞒情苦，世缘深、仙云梦窄。绣裳霞茜，舞罢细腰谁能惜。"
"虞美人","清末近现代初","汪东","绕阶苔径寻綦迹。短短银墙隔。木犀开到二分时。可惜閒房深锁绣帘垂。登筵果饼圆如月。共道团圞节。素娥偏惯别离愁。又是一年寒雨度中秋。"
"蝶恋花","清末近现代初","汪东","忆昔天津桥畔路。为送行人，折尽黄金缕。迹似浮萍无泊处。廿年始得重欢聚。钿约钗盟心暗许。略略相亲，早被旁人妒。谣诼偶传鹦鹉语。回身障面羞微觑。"
"木兰花慢 沈柏寒临大痴富春山图长卷，属题。柏寒六十后始学画","清末近现代初","汪东","指凌虚秀起，乍惊认、富春山。有叠嶂萦回，疏林莽宕，流水弯环。荒滩。坐垂钓处，总一时、移置小窗閒。展卷不妨卧对，旧游如可追还。前贤。胜迹凋残。空怅想、劫灰寒。藉粉本钩摹，恍然再睹，千古云烟。参禅。悟真画理，笑昔邪、犹是近中年。惟许吴兴同调，更添翠竹千竿。"
"秋蕊香","清末近现代初","汪东","酒熟香擎满盏。妆了粉痕匀面。晚风袅袅度庭院。菊蕊黄胜数剪。南楼尽日探归雁。鸣声乱。儗凭支羽寄书简。还恐郎情久断。"
"惜奴娇","清末近现代初","汪东","篱角黄花，劝日向、西风醉。惊心又、重阳节底。自怯登高，制不住、登高泪。迢递。恨沧波、留人万里。三径将芜，怎忌了、归来计。人生悟、流行坎止。试托无弦，要领取、琴中意。愁悴。金井冷、閒啼络纬。"
"拾翠羽","清末近现代初","汪东","秋色横空，霜气渐凋园木。正呼群、雁行相逐。频年去国，此情枨触。谁肯念、天外有人悽独。寸寸光阴，飞电逝波同速。恐他时、冶游难续。邯郸炊黍，不关荣辱。仙梦回、犹及桂花飘粟。"
"河满子","清末近现代初","汪东","彩笔闲题秀句，金徽暗数华年。可惜欢娱才几日，无端春思萦牵。杏靥销残红粉，柳条摆脱轻绵。极目云山北向，惊心道里盈千。那日临岐斟别酒，黯然相对无言。赢得一声河满，长教泪洒尊前。"
"踏歌","清末近现代初","汪东","堕叶共苍菭，软衬寻幽屧。年光迅、早过阳春节。甚秋虫、也替人呜咽。乍别。记凌寒、催送征车发。悲笳和、一曲骊歌阕。似萧萧、易水风凄冽。襟袖冷，怀刺灭。朝连暮、望眼都成缬。始知旧来情，总是虚言说。待他生、更诉冤结。"
"金缕曲 亚子招饮凯歌归酒楼，越日北返。用稼轩送陈同甫韵赋赠","清末近现代初","汪东","往事君能说。少年场、自呼青兕，比余诸葛。姻娅何须论琐琐，肝胆交倾冰雪。恨种种、今余华发。河北江东三千里，望故人、犹似天边月。惊岁序，秋萧瑟。重逢莫道心情别。看依然、踌躇揽辔，气吞六合。太息人间春闺梦，无定河边战骨。要手遏、横流中绝。明日归来期痛饮，凯歌声、和以参差铁。歌未竟，管先裂。"
"齐天乐 落叶","清末近现代初","汪东","洞庭波起寒生遍，天涯自惊秋早。绿断平芜，霜凋杂树，不碍高楼凝眺。千山径悄。想磴曲潜埋，斧斤难到。剩有乔柯，乱撑枝干上云表。深闺还动羁思，月光飞下处，偏见孤皎。鹊噪空槐，螀啼金井，都入琴弦悽调。兰釭焰小。听飒飒声乾，透奁风峭。为感飘零，半床慵未扫。"
"一叶落","清末近现代初","汪东","一叶落。西风恶。远人似叶更飘泊。露零屐齿寒，徘徊阑干角。阑干角。影动秋千索。"
"点绛唇","清末近现代初","汪东","海客谈瀛，赤城霞气长笼罩。百花千草。风过浑如扫。冰蔗浆寒，误向云英讨。沉吟道。玉颜空老。何必仙山好。"
"梦行云","清末近现代初","汪东","画楼漾珠箔。良宵约。心自觉。风欺暗径，面旋杨花落。麝烟飘散铜荷冷，低头佯睡著。旧情已改，空床难守，朝云梦醒更恶。飞鸿成字，远书可能托。镜中颜色。看看瘦，始嗟真命薄。"
"镇西 和友古词韵","清末近现代初","汪东","丝丝梅雨滴，梅心酸透。情深处、话中微漏。年光久。恨奔车夜驿，击楫晨江，长斟别酒。后来未谐欢偶。剩今后。回文诗韵险，清才漫斗。尽消得沈郎腰瘦。几千首。看钟王妙格，周柳新声，无非道旧。教伊暗藏怀袖。"
"玉连环","清末近现代初","汪东","行云易逐飘风散。玉觞催满。不须苦恨即分离，恨只恨、相逢晚。留赠错，金衣剪。报君团扇。亦知秋扇有捐时，慎莫剪、恩情断。"
"金缕曲 叙甫游吴归，以词见寄，有吊大壮自沈语，次和一首","清末近现代初","汪东","历尽巴渝路。最难忘、论兵煮酒，竹楼高处。归到东南翻索寞，来往都无旧雨。更枫落、吴江如舞。绝似灵均沈湘恨，叹从来、遇合皆天数。魂踯躅，江之浒。小山佚思谁能补。剩伤心、阖闾宫畔，草连荒楚。霸业销沈千年后，尚喜一丘名虎。休便道、山川非故。乱石崩涛惊人句，看苏公、词笔驱今古。我只合，女郎谱。"
"梦玉人引","清末近现代初","汪东","试登楼望远，林凋暮云积。顿惹离情，故人断无消息。服药求仙谩自夸，能驻好颜色。回辔扶桑，又荒凉斜日。万言千语诉衷肠，点点泪沾臆。剩粉零脂，袖间尚留余泽。人在天涯，应知长相忆。料伊行纵思归，不会此时归得。"
"江城梅花引","清末近现代初","汪东","朦胧残月隐云梢。度寒宵。忆春宵。春色招人，联步百花桥。可惜欢娱随漏促。乍风起，卷胥江，催怒潮。怒潮怒潮送征桡。鬓暗凋。魂暗消。去也去也，去则是、烟水迢遥。海底千寻，何处觅鲛绡。泣尽真珠封不得，人睡也，梦相寻，第几遭。"
"檐前铁 古今词话载此调而佚作者姓名，余谓其能以质直之语，写沈咽之情，感而和之","清末近现代初","汪东","冷风吹叶下空阶，萧萧未歇。动窗棂、泣网落?丝，浑似乱愁萦结。黄昏近，寒螀语，恨只助人悽咽。无聊甚，数归期，又拾金钱重跌。缄情处，蜀红笺纸都成血。荏苒秋冬，越越闷人时，谁为说。"
"无闷 初冬大雪，寄讯粤中友人","清末近现代初","汪东","寒积庭阴，风战碎叶，楼角黄昏独倚。怅望绝、琼华醉魂愁死。忽见柳花飘洒，误记得、吟边回春意。灞桥鞭缓，孙山棹冷，酿成清思。天际。故人使对，旧苑苍茫，几番凝睇。料须讶、疏林未堪装缀。偶化寻芳晓蝶，莫身到、瑶台忘尘世。倩梦里、飞过罗浮，又值翠禽酣睡。"
"玉烛新 园中腊梅将花，红梅亦初蓓蕾依。用清真韵","清末近现代初","汪东","墙根新雪后。乍偃蹇寒梢，琲珠匀就。故烧绛蜡，循阶看、讶许春光先漏。佳人插髻，每顿著、犀梳相候。冲冻去、亲拣高枝，霏香乱沾衣袖。含章睡近雕檐，问点额妆成，更相思否。翠蛾暗斗。轻盈处、未比玉奴纤瘦。江梅早秀。只赚得、行人回首。愁听取、横管悲凉，黄昏自奏。"
"浣溪沙","清末近现代初","汪东","去岁称觞近玉颜。今年飞梦阻千山。蕊珠宫阙有无间。不信便成生死别，祗怜长觉笑啼难。一镫挑尽夜漫漫。"
"望梅花","清末近现代初","汪东","故园花事待平章。甚独客、漂流江上。小海闻歌空断肠。梅绽压低墙。昨夜风吹一阵香。帘外月如霜。"
"赞浦子","清末近现代初","汪东","缓带垂鸳结，低床荐鸭㲨。粉褪腮痕淡，脂香口气融。正拟闲情有赋，岂知梦雨无踪。夏雪冬雷震，期欢得再逢。"
"恋香衾","清末近现代初","汪东","暮色苍茫凄风紧，久伫立、远睇关山。记共当初，把著人瞒。手摘鲜葩做盟誓，似这个、枝蒂相连。一霎落花风起，两处飞翻。到此真成没筹布，袖摺里、泪点成斑。镇日连宵，一味摧残。便则今生不重会，难到也、简札都捐。想伊忆著前事，怎地心安。"
"早梅芳近 和清真韵","清末近现代初","汪东","粉涡圆，云鬟绕。镜匣揩明沼。簪花匀稳，孤影徘徊试微笑。稍嫌钏重，更约绒衫小。叹妍姿惠质，妆罢共称妙。岁将阑，宴易了。挥手休重道。尘飞官路，堠转荒城破寒晓。怨怀添蕴积，泪眼羞凭眺。悔当时、聚散何草草。"
"蝶恋花 衰柳，和清真韵","清末近现代初","汪东","百草千花零落后。无复清阴，摇曳穿虚牖。折得枯条频酹酒。歌时曾近纤纤手。插向胆瓶寒不透。忽讶生稊，渐比眉痕秀。心到江南人北首。玉关风物应非旧。"
"十二时","清末近现代初","汪东","晚来时破棂风恶，城上严更方始。独背地、思量前事。那日匆匆分袂。记曲阑干，临窗几砚，誓不曾重倚。灯焰灭、划尽炉灰，被冷枕单，欲睡偏还惊起。天渐明、瞢腾一晌，愈怯十分寒意。卯酒甫醒，斜晖已散，镇日厌厌地。蓦见伊、影在搴帷，又似梦里。便细书、红笺叠句，诉与羁人愁思。待得归来，重谐鸳侣，又早经年岁。十二时不断，心肠恁般牵系。"
"破阵子 人民志愿军赴援朝鲜，大捷，为之作歌","清末近现代初","汪东","假道敢欺虞国，求援耻哭秦庭。谁道春秋无义战，试看中邦多俊英。高呼齐请缨。守似闲闺静女，攻如搏兔奇鹰。旌旆忽从天外至，鼓角还闻地下鸣。须臾收百城。"
"眼儿媚 其一 和梅溪二词","清末近现代初","汪东","别时梅萼正含春。骑马踏香尘。年光换了，重来南浦，愁望西津。纵饶别有红窗伴，熨贴可无人。传言信否，裙腰宽褪，眉黛长颦。"
"眼儿媚 其二","清末近现代初","汪东","随身双佩刻鸳鸯。分贮镂金箱。三生愿结，敲残清磬，爇尽沈香。不成天意终相扼，欲断已无肠。年年最苦，春心寥落，春物繁昌。"
"一落索 和清真","清末近现代初","汪东","眉眼天然含秀。看花微皱。花开今日为谁妍，管更比、腰肢瘦。情极转怜难久。啼痕先有。欲从门外觅游踪，但只见、萧萧柳。"
"玉楼人","清末近现代初","汪东","一樽重泛宜春酒。争奈向、情怀异旧。长宵拼著无眠，不堪听、檐际雨溜。痴心屡把爻占叩。最堪厌、卜者唧?。道伊来则须来，恰难期、是甚时候。"
"纱窗恨","清末近现代初","汪东","团圞桂影依前好，一轮移。可怜来向房栊照，是空帏。别离久更思君切，仗角声、吹落清晖。免使旁人见，瘦容仪。"
"蓦山溪 和清真","清末近现代初","汪东","重帘密护，霭霭霏香阵。素面净铅华，自天然、融朱腻粉。朝来睡起，约略淡妆，梳蟠髻了，整钗匀，珠衱腰身稳。高唐云散，此意谁相问。腊破渐春回，探从头、几番花信。群芳遍数，来并玉人，看兰气味，菊精神，兼胜江梅韵。"
"风入松","清末近现代初","汪东","无憀重入少年场。犹解作清狂。沾唇莫厌伤多酒，好花开、偏近离觞。惜别风催燕剪，留人语啭莺簧。此生有愿可能偿。密意更须商。相携筑屋西湖畔，待题名、深柳书堂。阶下不除青草，门前只种垂杨。"
"百媚娘","清末近现代初","汪东","珠幕绮筵围绕。个里有人同笑。发秀被肩蛾淡画，曼睩腻颜尤好。忆满院、红芳争比貌。连夜都开了。叠砌紫苔钱小。不放履鸳重到。一晌几曾亲梦见，传信也无青鸟。乐事尽随枝叶槁。花径空如埽。"
"鹧鸪天","清末近现代初","汪东","展卷凄凉思不任。恩慈腹育古犹今。忍看寡妇孤儿泪，写出丸熊划荻心。风树句，蓼莪吟。寒窗灯火课功深。一灯便是长明焰，窗外漫漫更积阴。"
"献衷心","清末近现代初","汪东","记酒边花下，春意方浓。花比艳，酒添红。恨美人情薄，难挽游踪。从此去，千里道，一江风。朝雾冷，暮云重。海山深处锁瑶宫。问别来欢事，还与谁同。音驿断，魂梦阻，两忡忡。"
"临江仙引","清末近现代初","汪东","倦客。异邑。临旷野，立斜阳。严冬景物凄凉。过断坟翁仲，下荒垄牛羊。支筇眺远，渐晚起寻，归路入苍茫。因想征人何处宿，空抛绣户兰房。对故山云暗，念辽海波长。睽离已向岁尽，更堪此际情伤。"
"眼儿媚 风雪闭门，杂读前人小说记载，忽有所感，因和徽宗北狩词韵","清末近现代初","汪东","琼枝玉树竞豪华。国破更无家。明妃幽恨，环儿私语，都入琵琶。峥嵘残岁相催逼，飞雪似龙沙。朝来惊看，穿帘疏点，偏学杨花。"
"石湖仙 雪后数日，榆生以盻雪词索和，稍更其意，仍次韵","清末近现代初","汪东","镫摇微炷。听风里寒声，檐际时度。谁念客中情，盼裁缝、征衣早絮。疏霙飘散，渐讶换、隔邻荒圃。凝伫。看万花、取次争吐。丰占预谋塈廪，未须夸、琼瑶缀树。纩挟三军，抵得横吹歌谱。一纸传钞，一篇先睹。好赓枚赋。同起舞。光辉照见眉宇。"
"庆同天 申江歌舞之盛，不减往日，感作","清末近现代初","汪东","舞拥，娇媚，揭天歌吹，同乐生平。阵云如压，天外远簇旂旌。望边城。高台影落沧江畔。流波转。直使征夫见。因悲异地，光景入新年。几人旋。"
"梦还京","清末近现代初","汪东","画图徽容展看，灯下暗凝思。口约难凭，臂盟尚在，人隔蓬山，望断千重云水。杳无际。欢去匆匆，最忆旧日送行事。驿柳黄、才可簪髻。共赠誓。柳眼枯后归至。怎经岁。偻指结尽千条恨，有梦重攀，醒来更分两地。"
"浣溪沙","清末近现代初","汪东","蛱蝶穿花漫作双。不应花后便相忘。一春光景费思量。锦褥横陈阳醉酒，罗襦偷解暗闻香。此情难道是寻常。"
"减字木兰花 题陈师曾墨竹卷","清末近现代初","汪东","宣南旧事。结社相亲吾与子。曾到槐堂。老树参天竹映廊。湖州逝去。遗墨千年留矩度。展卷先惊。飒飒风从纸上生。"
"蝶恋花 立春日寒甚，用清真韵","清末近现代初","汪东","闷擘鸾笺书虿尾。心字烧残，故故香侵袂。窗外沈阴风又起。檐声聒碎离人耳。谁道南中风土美。流荡冰澌，未化铜壶水。一自佳人垂别泪。人间那复知春意。"
"鹧鸪天","清末近现代初","汪东","醉魄离魂不可招。未甘寥落度春宵。杯盘强共风怀竞，颜鬓还从日历销。花破蕊，柳含梢。章台处处见新巢。独怜黄雀何心意，敛翅低飞入野蒿。"
"丑奴儿 冷香阁用清真韵","清末近现代初","汪东","一丘占尽溪山美，雾阁风轩。鹤讶高寒。合与林逋结净缘。香浮酒盏深深处，酒映衰颜。雅称朱栏。几点疏花带雪看。"
"东风第一枝 梅开忆杨园旧游","清末近现代初","汪东","小阁寒侵，回廊础润，东风不断吹雨。故园芳息初萌，陇驿去程漫数。篱根昨夜，看照水、一枝先吐。渐觉有、春气熏人，荡漾半帘香雾。应梦到、旧家林渚。还顿忆、旧时伴侣。径藏曲似蛇，蟠树密、暗惊凤翥。吟怀再整，忍负了、寻幽佳处。想那人、徙倚梅边，绿萼更羞丰度。"
"绕佛阁 和清真","清末近现代初","汪东","暮寒未敛。烟雾似幕，深闭书馆。良夜偏短。瘦檠尚闪，余光照帷幔。泪尊自满。閒念旧京，人共天远。江路纡婉。片帆指向，南东卸遥岸。绣阁送行日，为补征衣拈彩线。情话背人，佯羞低粉面。奈唱罢骊驹，壶漏催箭。此生难见。恨瘴海波翻，魂梦零乱。理相思、寸笺愁展。"
"塞垣春 和清真","清末近现代初","汪东","乱碧铺新野。渐暖润、轻貂卸。风帘欲启，麝煤先烬，心绪难画。为忆人、变尽头丝也。更血泪、频挥洒。系兰情、红笺在，叠成方胜谁写。长记绮窗前，清才斗、词韵骚雅。送别已经秋，但悬望朝夜。怕题将锦字，封寄厌厌，坐石栏桐阴下。竹叶正堪饮，闷来还独把。"
"虞美人","清末近现代初","汪东","碧罗芳草交如织。因想罗衣色。双鱼有日到天涯。为报寻春燕子已先归。春花开落无人赏。忍听前溪唱。欲凭樽酒遣离忧。恰似抽刀断水水还流。"
"凤来朝 和清真佳人韵","清末近现代初","汪东","净洗芙蓉面。晓奁开、黛朱试遍。任苔黏屐齿飞花乱。后院里、数回见。一旦巫峰云敛。海波深、路随梦断。便肯为伊都拚。怕不及、旧情暖。"
"看花回 雨中集紫兰小筑观梅，盆景尤佳绝。归用清真韵作","清末近现代初","汪东","数株垂柳如染，映水鲜洁。细雨乍飞又止，误荇带横空，枝干交结。亭虚步窈，藤杖棕鞋穿径滑。凝玩处、玉蝶轻盈，翠虬浮动两清绝。无计引、匆匆岁月。又了却、半春佳节。唯有幽思怨意，甚灭尽还生，酷似僧发。迢遥去驿，分付逢花休便折。见花枝，泪如雨，自觉心情别。"
"品令 题扇，用清真韵","清末近现代初","汪东","四围虚静。竹窗下、风筛蟾影。肠断日日春归近。乱红雨坠，帘外飞香阵。纨扇一枝聊写恨。代江南书问。背镫重检鸳鸯印。夜深人定。前事思量尽。"
"水龙吟 咏柳，和清真梨花韵","清末近现代初","汪东","禁烟时节犹寒，渭城可似章台地。攀条送别，停觞歌恨，游骢引避。汉苑全荒，隋堤非旧，深宫门闭。想繁华易歇，风飘露洒，青青眼，都含泪。转忆边头塞底。绿成阴、几行笳吹。莺啼不到，花飞欲尽，乡愁暗起。舞困腰肢，斗将眉妩，那时情意。叹风流张绪，如今老去，更谁堪比。"
"迎春乐 和清真","清末近现代初","汪东","霞明绮户云生屋。说情事、耳先熟。恨人间、岁月波流速。除燕燕、雕梁宿。堆几新词同笋束。又愁见、垂杨初绿。万一许重逢，须信道、身如玉。"
"满江红 杨花，用清真韵","清末近现代初","汪东","接叶阴成，乱飞絮、荒园自足。浑不似、万红千紫，被春拘束。曾记长安三月见，白蘋风起香沾肉。怎似花、还道似非花，空鬈局。身世事，萍堪卜。遗迹在，清池曲。忽随风飘荡，又过邻屋。黏蕊浮轻疑蝶粉，缀枝颤袅惊鸦宿。笑女伴、指点当流萤，和衣扑。"
"忆秦娥","清末近现代初","汪东","去去。此别何年聚。苍茫。极目烟涛万里长。时行时坐频思忆。直到纱窗黑。愁深。误剪灯花断了心。"
"忆少年","清末近现代初","汪东","欢情几日。离情经岁。春情无著。啼鹃纵相劝，负花前期约。雨后秋千闲罥索。恨清明、客中过却。杨丝更牵系，奈夭桃轻薄。"
"金缕曲 简叙南，即用其重到苏州韵","清末近现代初","汪东","有笔追韩柳。问当年、高文典册，竟成谁手。覆辙相寻今古事，一例雨僝风僽。四十载、勤劳奔走。世界终沦成坏劫，似烟云、过眼休回首。春正好，且相就。与君患难过从久。算平生、丹青词翰，箧藏都有。胜侣星流须臾尽，寥落几人知友。祗喜得、壮怀依旧。笑睨沧溟同杯水，蹴昆仑、才比沙间阜。浇磊块，可无酒。"
"占春芳 垂丝海棠一株艳绝","清末近现代初","汪东","花剪彩，丝垂缕，一树映窗纱。莫道无香堪恨，最怜秀色秾华。带雨极夭斜。似胭脂、匀泽腮霞。美人初出华清浴，犹是输他。"
"金盏子令","清末近现代初","汪东","清辰霁雨，骤看春涨，已平池。亭轩四瞩，有繁樱照眼，桃李纷披。黄蜂紫燕，来去如织，共赏花时。到晚来、湘帘半卷，挂绿杨枝。"
"玉山枕","清末近现代初","汪东","霁景明媚。画栏槛、慵孤倚。燕栖旧宇，蜂喧午枕，随分游观，万感交起。去年相并小楼中，正烂漫、倚红偎翠。窥晓妆、罗幕风轻，镜奁开、写春衫眉意。脸霞微晕羞桃李。恨芳节、凋蘦易。渭城饯别河桥，眺远海思云，愁浩渺千里。乱花飞絮极飘飏，料都做、两边清泪。拣垂杨、手结烟条，万千丝、祗情丝难理。"
"南歌子 鹓雏有词见问，次韵答","清末近现代初","汪东","世事纷如弈，愁心乱似云。此生谁道不逢辰。略比前贤出处感辛勤。潭水还成咏，江流直到门。悬知荀令罢香熏。也共刘郎垂老赏奇文。"
"点绛唇 还家作，用清真韵","清末近现代初","汪东","祓禊人归，小园已变青芜地。片红欲寄。谁识闲坊里。唯有流莺，宛转知人意。临分际。为沾衫袂。啼湿风前泪。"
"浣溪沙 海棠半谢，日日绕花成咏","清末近现代初","汪东","水竹三弓得地偏。一株艳发小楼前。残妆半卸尚嫣然。连夜更持红烛赏，任教唤作海棠颠。放翁元是地行仙。"
"过涧歇","清末近现代初","汪东","离绪。算去年、此际挥手遄征，未抵今年离绪。暗风雨。镇日飘花亸柳，断送春归去。任念远、寂寞无人闭朱户。堪羡营巢燕宿。呢喃更无语。问伊何事，抛人恁冤苦。山枕云屏，靥粉唇脂，有分重见与。把往事，从头数。"
"丁香结 和清真","清末近现代初","汪东","金井生寒，藓阶铺雪，枝动乱花飘陨。恨景光流迅。焙麝屑、渐觉难销衣润。旧情劳暗想，兰膏灺、倦睫更忍。推衾频起，永夜坐等，铜壶滴尽。风引。似望里仙山，误却红围翠阵。语掐新篁，诗题片叶，但留微晕。闻道歌罢绣席，蜡泪堆盈寸。怜羁人谁伴。祗为相思瘦损。"
"锦帐春","清末近现代初","汪东","浅画双蛾，屡亲杯酒。记深阁、相逢时候。锦屏空，罗袜远，甚惊鸿赋就。转添僝僽。隔岁重来，好春难久。但门径、依稀如旧。惹鞭丝、萦客袖。是那人去后。一番新柳。"
"宜男草","清末近现代初","汪东","晓日天风乱鸡唱。倚层霄、危楼千丈。念远人、极睇沧溟，心恐从此，扁舟长往。西家贫女嫁邻巷。小阑边、晚春同赏。私告欢、刚去将离，应喜阶下，宜男草长。"
"清平乐","清末近现代初","汪东","飘扬柳絮。那识春归处。欲共酴醾商去住。教剪风幡护取。回思萼绿兰香。也曾占断年芳。天与蝶蜂情性，一生长为花忙。"
"倒垂柳","清末近现代初","汪东","晓烟兼暮雾，误芳游、闲次第。但重门深锁，谙尽客中味。平阳闻笛夜，蜀道铃声里。凄凉千载苦，犹应难共今比。轻将连理，万水千山分两地。不觉岁时迁，怨愤倩谁寄。秋娘一曲，长想君能记。花开须折，对酒休辞醉。"
"扫花游 和清真","清末近现代初","汪东","柳阴四接，乍断港通潮，晚连淮楚。又牵恨缕。记华堂宴席，瘦腰怯舞。事与春空，袖底蛮烟瘴雨。挂帆去。梦一发黯青，天向低处。盟誓心久许。柰绿暗苕溪，草迷宫路。脆圆荐俎。并江梅秀格，总归纨素。未必佳人，会得相思意苦。夜停伫。拥单衾、细听腰鼓。"
"海棠春令 立下荐樱桃，感寄。是日寒甚","清末近现代初","汪东","骤疑西蜀筠笼至。感身受、飘蓬况味。细雨湿帘旌，归燕知寒意。玉人拈著和愁倚。想红豆、匀圆正似。碎却赤瑛盘，泻作燕支泪。"
"好时光","清末近现代初","汪东","小院红芳开遍。闲绕砌，履苔茵。花艳不如妆淡素，休夸百态新。惜取春日暮，泥饮罢，酒微醺。手里双鸾鉴，侧面粉重匀。"
"蕃女怨 其一","清末近现代初","汪东","落花千片红似织。血染沙碛。拨惊弦，伤促柱。美人离绪。汉江飞雨湿旌旂。燕南移。"
"蕃女怨 其二","清末近现代初","汪东","柳垂烟缕如旧样。婀娜相向。燕衔书，鲸跋浪。征夫无恙。碧云含恨傍高台。不归来。"
"忆王孙","清末近现代初","汪东","凉润单衣菭湿屦。空费尽、沈香烟缕。枉言时节是清和，但日日、风兼雨。潮啮沙痕过浅渚。看便有、游禽如许。锦鸳千万莫成双，怕愁杀、溪边女。"
"感皇恩 用清真韵","清末近现代初","汪东","露畹晚风清，花间私语。别后如花向何处。堆盘樱笋，好景嘉辰轻付。试将莲子剥，心中苦。凭高望极，迢遥云路。千丈晴丝乱幽素。舞衫歌舫，酒熟秦淮邀渡。得钱须痛饮，休论数。"
"归朝欢","清末近现代初","汪东","万绪千端那可说。黯黯销魂唯是别。琵琶马上作边声，明妃远嫁尤凄绝。古今同怨结。擘钗分钿盟空设。指虚无、海山深处，涌见金银阙。艳质轻盈肤似雪。下望尘寰泪凝血。欲将碧海比深情，量乾海水情难竭。梦回添哽咽。梦中犹许魂飞越。渐看看、曙光分瓦，帘外挂残月。"
"酒泉子 其一","清末近现代初","汪东","书杳信沈。转眼已过三月。井边苔，枝上叶。绿愔愔。玉骢嘶向天涯去。寂寞空自度。掩兰房，消蕙炷。恨难禁。"
"酒泉子 其二","清末近现代初","汪东","舍北舍南。忙杀几家桑女。采柔条，盛满筥。恰初蚕。茧蛾莫便缲成雪。愿伊身化蝶。玉关遥，辽海阔。可能探。"
"喜迁莺 集柳词","清末近现代初","汪东","空怜爱。细追思。何处是前期。美人纤手摘芳枝。比并不如伊。望江关，临轩砌。渐晓雕阑独倚。密凭归雁寄芳音。两处一般心。"
"倦寻芳","清末近现代初","汪东","乍晴又雨，孤馆羁心，长似中酒。绿暗轩窗，还记去年时候。翠沼澄鲜波自满，紫藤夭矫枝相纠。恨因循，放韶华过却，泪痕沾袖。梦不到、巫山十二，神女行云，休更回首。带眼都宽，甘愿为伊消瘦。玉札空随香篆灭，宝钗犹划炉灰旧。傍妆台，问何时、共舒眉皱。"
"沙塞子","清末近现代初","汪东","病起浑忘梳掠，推枕坐，倚阑愁。极望乱烟斜日，送孤舟。殊域飘零滋味，椰子酿，荔支楼。多谢桃根传语，早归休。"
"珠帘卷","清末近现代初","汪东","抛弦语，掩衾鸾。云鬟堕枕微偏。风起帘钩相触，无端惊昼眠。春暮已伤摇落，台高不睹婵娟。烟水画成屏幛，愁似水，梦如烟。"
"殢人娇","清末近现代初","汪东","暗地牵情，未料逢欢此度。怎能禁、一番离聚。东风无赖，尽漂花吹絮。肠断是、千程万程只去。曲苑重来，小楼深处。依稀见、殢人娇妩。连环难解，问两心同否。迟后约、何时更教低诉。"
"连理枝","清末近现代初","汪东","忆过寻芳地。朱阁重门闭。淡拂修蛾，轻匀笑靥，妆成斜倚。爱小帘、银蒜镇双垂。织湘波细细。忍道欢娱易。暝色连云际。水驿山程，迢遥去国，永分连理。到此时、空对石榴花，想罗巾暗记。"
"浣溪纱慢 和清真","清末近现代初","汪东","藓石护径竹，瓜李堆盘果。翠阴翳日，榴绽交枝火。时序暗易，不肯留余朵。凉后窥窗琐。慵困眼惺忪，宝钗斜、鸾欹凤亸。且休那。这会少离多。恨天边皓魄，人世梦缘，好事皆成破。远道寄书，谁许是真个。及早归来呵。还怕约归期，一年年、流光误我。"
"鹧鸪天 静霞自杭州来见，别后复寄词，次其韵","清末近现代初","汪东","教诵新词合眼听。何人能会浅深情。梦游故国欢难继，心逐征鼙岁屡更。支病骨，卧江城。宵中渐见有繁星。休嫌畏景初相逼，北望长河正踏冰。"
"长相思 和清真三首 其一","清末近现代初","汪东","引莲觞。采露房。艇子横溪波影长。中含残照光。泪湔裳。无故香。明日征车侵晓霜。徘徊溪水旁。"
"长相思 其二","清末近现代初","汪东","花群飞。春又归。魂梦长愁被隔离。高堂帘四垂。枕上啼。君不知。桐叶新踌鸦护儿。是君初去时。"
"长相思 其三","清末近现代初","汪东","晓光浮。烟雾收。急桨斜飞送客舟。有人还倚楼。洗昏眸。追远游。汀草汀花乱似愁。眼前都变秋。"
"极相思 梅节气候转凉，即事怀人。偶用梦窗韵","清末近现代初","汪东","壁纱题梦无痕。钗股怨轻分。余香犹在，绸缪细裹，发鬌嫣云。凉透单衾惊夜起，望天涯、谁赋招魂。绮窗开了，遥星暗堕，月色微昏。"
"宴琼林","清末近现代初","汪东","休沐遇良辰，爱第一名园，堪避炎夏。步修径、绿竹影随人，凤尾枝枝潇洒。枇杷正熟，飞鸟共、金丸叠下。更虚亭、是处清香透，有风荷相亚。何意重游向此，顿凄然、情绪难话。暗想旧日携佳伴，尽留连忘夜。盟言在、芳踪杳杳，验遗迹、泪痕沾惹。怨词欲尽书笺素，还遭故人骂。"
"梅子黄时雨","清末近现代初","汪东","墙绕冬青，记联袂旧游，来问邻里。讶照水离披，隐枝酸子。低舫閒眠消酒困，骤听急雨跳珠碎。帘钩起。夕照影流，摇漾青紫。休拟。渔郎生计。叹仙源路杳，无处堪避。似去国兰成，将愁料理。蕉萃行吟日暮，赋江南后才难继。空回指。碧淡晚云千里。"
"厌金杯","清末近现代初","汪东","骢马晨嘶，珠帘暮卷。倚高台、泪眼凝盼。密云衔雨卷地，恶风吹、杨柳岸。屈指行程一半。激箭光阴，锦函书简。想唯惹、梦痕零乱。出关几处鼓角，动边愁、君不见。萧索尘飞日暗。"
"于中好","清末近现代初","汪东","芳堤一行垂杨路。漫重系、莫愁舟住。绿荷叶叶盘承露。柰人似、金仙去。情缘已分天相误。恨踪迹、竟随飘絮。浣花笺纸空留与。写不尽、伤心句。"
"玉楼春 移居三层楼上作","清末近现代初","汪东","惊风吹浪高于屋。一发遥山青断续。苍茫时见海鸥飞，宛转羞窥梁燕宿。芭蕉渐渐舒浓绿。愁蔽纱窗妨远瞩。不辞更上一层楼，秪为欲穷千里目。"
"鹧鸪天","清末近现代初","汪东","水郭山村入画屏。香炉棐几有余清。生憎旧燕无归意，却把新图勘去程。楼独上，梦初醒。方回佳句拟重赓，今年别有关心处，梅子黄时日日晴。"
"剑器近 前词既成，乃连日梅雨，始知节候之有准也。复作一首，用袁去华韵","清末近现代初","汪东","挂檐雨。甚尽日、飘萧不住。小楼静无人处。忍听取。绕朱户。任竹外、斑鸠自语。无端动人离绪。又飞去。高树。荫浓忽近午。游春事往，但记省、蹀躞穿花絮。荒阶惊见绣苔纹，望天涯故人，示知今在何许。锦书千数。未若阴晴，到此终堪信据。闭门寂历朝还暮。"
"散天花","清末近现代初","汪东","荷叶荷花隔浦香。花时曾共宴，木兰艭。欢娱偏惜易斜阳。歌残人去后，不成双。新酿浓醪醉百觞。无穷心下事，睡能忘。沈吟别又断人肠。一条红锦被，绣鸳鸯。"
"夏云峰","清末近现代初","汪东","径幽深。回廊绕、梧竹小院森沈。楼上倚阑伫久，□远江浔。晚烟朝雾，霏霭冷、洒落閒襟。更喜得、翩翩过鸟，花外遗音。别来是事惊心。旧游伴、一时分散难禁。唯叹欢疏讯绝，发短愁侵。坠鞭重到，须整顿、永日狂吟。柰苒苒、娇红姹紫，都换新阴。"
"茶瓶儿","清末近现代初","汪东","翠阴蒙茸闻杜宇。晓寒凝、轻烟如缕。千丈芙蓉浦。画船风快，两两三三去。怊怅重经游冶处。浑不见、当时蛮素。从此休回顾。醉襟啼涴，閒杀西城路。"
"八声甘州","清末近现代初","汪东","记铜瓶曾贮惠山泉，潇然洒尘襟。记湖山胜处，鼋鼍出没，雪浪斜侵。又记园梅开后，香气压千林。惟恨当时伴，没个知音。奕奕吾宗挺秀，爱云龙星凤，说剑弹琴。祗临流小筑，车辙杳难寻。想西溪、万株杨柳，比南湖、还较有清阴。应招我、坐芝兰室，共话深心。"
"忆汉月","清末近现代初","汪东","新月一钩遥挂。枕簟渐宜初夜。四围高树静无风，碎冰槃、玉珠微洒。凄凉当此际，河汉阔、鹊桥休驾。旧约归期未应罢。待来春、绿杨骢马。"
"醉桃源 和清真，二首 其一","清末近现代初","汪东","一镫摇影焰深青。霜刀裁素绫。未秋先觉枕如冰。打窗风叶零。愁局缩，强飞腾。痴魂成冻蝇。粤关闽峤暗经行。不知郎去程。"
"醉桃源 其二","清末近现代初","汪东","胧胧澹月映寒沙。秦淮多酒家。壁间狂草扫龙蛇。留题惊物华。弹赵瑟，醉吴娃。微红双脸霞。画船归去斗横斜。梦中啼早鸦。"
"烛影摇红","清末近现代初","汪东","今古词人，会心多在伤心处。春花秋月等閒时，已遣愁端聚。况是离情更苦。捣征衣、西风断杵。摩挲铜狄，检校沧桑，啼痕如许。倾盖长安，酒边共结知音侣。丝阑密字付红牙，商略移宫羽。转眼笺残粉蠹。问何如、平戎作赋。吴钩看了，万里归来，东郊栽树。"
"玉楼春 日与贞白谈词，极过从之乐，因赠","清末近现代初","汪东","人生知己同胶漆。黄吕交情非易得。少时铅椠志穷经，老去风怀歌按拍。周情柳思谁能识。为爱新声浮大白。论词若作主宾图，我是碧双楼上客。"
"侧犯 感旧，和清真韵","清末近现代初","汪东","倦妆待晓，倚帘侧坐窥柔靓。烟定。看睡鸭、熏香伴宫镜。簪花露皓腕，响屧来修径。风静。但数叶、琅玕弄清影。韶光逝水，雪涕如珠莹。空自省。减才华、难比旧江令。梦隔沧波，琐闱阒静。愁听蟋蟀，绕啼金井。"
"卓牌子令 立秋日作","清末近现代初","汪东","池荷锁残粉。池畔立、西风渐紧。无意画出秋容，便任新月牵愁，暮寒欺鬓。相忘终不忍。拌独对、菱花瘦损。拟待小阁重凭，紫萸堪插，归鸿定还成阵。"
"河传 七夕","清末近现代初","汪东","无语。閒伫。卷珠栊。非雾非烟望中。玉台金阙杳不通。朦胧。暮云山几重。往事依稀犹在眼。携玉腕。再拜陈心愿。指双星。星又明。薄情。钿钗虚此盟。"
"望明河 七夕后一日","清末近现代初","汪东","炎天过却，渐高树乱蝉，迎风鸣轧。野色苍茫，眺远郭近墟，暮云鳞合。动摇疏星见，似飞度、流萤光斜抹。乍凝恨、天上佳期易失，又惊初八。穷边戍笳声匝。叹思妇怨女，劳歌相答。乞巧针楼，祗冷笑世人，盛筵欢沓。昨宵神仙会，纵肯向、尊前留时霎。问何似、翻倒银河，净洗四方兵甲。"
"临江仙","清末近现代初","汪东","宛转歌休子夜，徘徊风度兰薰。遥天环佩断知闻。神方难驻景，仙岛亦离群。泪滴凤花残蜡，香销心字回文。阳台终古伫行云。近来长不寐，那得梦相亲。"
"夜游宫 和清真","清末近现代初","汪东","拂镜双蛾自敛。洗妆罢、口脂微点。直为临岐背人见。恨征车，骤飙轮，如急箭。肠逐车轮转。更凝眺、晚烟零乱。欲问佳期共天远。绕兰闺，剩飞尘，留几面。"
"击梧桐","清末近现代初","汪东","沈碧桐阴，穿廊覆坐，每忆佳人凭几。扣著朱弦，自撚春葱，数曲宫商相继。惊飞翠雀翩翻，更听潇洒松风时起。为恐高山，未遇知音，又把新声重理。渐入秋来，繁枝如剪，可惜风摇霜委。漫太息、龙门瘦干，谙尽孤生滋味。偶拾阶前片叶，题将幽恨倩谁寄。最苦是、嵇琴罢奏，柔丝还紧系。"
"贺新凉 飓风过后，残暑未尽。用稼轩韵作，寄咫社同人，并追怀如社诸君子","清末近现代初","汪东","四碧天垂野。渐黄昏、万家灯火，楼台高下。一水盈盈双星渡，织女前宵初嫁。漫道是、秋光堪画。飓母凭陵来天末，激涛头、阵势如奔马。江海赋，倩谁写。燕云咫尺词人社。趁新凉、招邀鸥鹭，尽吾盟也。羡杀南皮风流在，寥落秦淮水榭。忆艇子、笙歌中夜。转眼西风萧飒起，指齐纨、便似功成者。蝉噪急，序非夏。"
"赞成功 独游中山公园","清末近现代初","汪东","晚云漏月，素景玲珑。闲来行药且携筇。旧时苔径，仍覆苍松。佳人不见，怅想遗踪。独自无绪，迷绕深丛。曲阑旋折小桥通。水边亭子，面面临风。万荷叶委，浸绿波中。"
"似娘儿","清末近现代初","汪东","妙舞势萦回。似仙子、飞下瑶台。当筵不尽风流誉，鸾翔凤翥，兰情蕙性，总赋多才。乐极转生哀。长怕道、好事成乖。如今真个天涯住，年年枉费，杜鹃啼血，唤不归来。"
"十二郎 宁士十二弟新婚，余写梅花一幅为颂。又戏咏本事调之","清末近现代初","汪东","翠屏绣枕。喜此际、玉人同凭。甚小撷园芳，联趋街鼓，心事徊徨未省。直把红丝牢牵系，始会得、温柔情性。想射雀诞词，乘鸾虚约，为伊销尽。人定。商量课绩，勤劳堪并。料不似寻常，画眉深浅，但向妆台弄影。琴瑟声谐，蕨薇歌好，应共水长山永。梅蕊绽、更著风催，结子伫看调鼎。"
"西楼月","清末近现代初","汪东","蓬莱绝顶曾三宿。月照沧溟淡绿。夜深闲踏落花归，醉叩西厢呼小玉。"
"薄命女","清末近现代初","汪东","风不定。窗外梧桐飘满径。触绪添悲恨。欢会翻成离诀，毕竟是谁薄倖。纵使归期难早定。没个双鱼讯。"
"愁倚阑令","清末近现代初","汪东","红桥侧，杏园深。少尘侵。长记并肩喁话处，柳阴深。往事休更追寻。恐伊行久变初心。寄尽相思千万语，绝来音。"
"鹧鸪天","清末近现代初","汪东","迢递层楼接远天。楼高不睹月婵娟。风催密叶都成浪，雨散平林欲化烟。初有雁，已无蝉。自欹孤枕得安便。暂抛身外无穷事，换取新凉一夜眠。"
"诉衷情近 庞蘅裳家鹤园屡易主矣。其中有石名掌云者，余所题字尚在","清末近现代初","汪东","好春媚景，步屐经行旧处。繁花绕槛成行，文玉甃苔为地。时向小桥閒伫，三两鱼游，镜沼无波起。幽篁底。峭壁苍然自倚。片云孤秀，静与轩窗对。临风际。乱披翠缕，纷承露滴，恍疑山鬼。被薜含愁睇。"
"蝶恋花","清末近现代初","汪东","杲杲初阳生薄煦。才换单衣，旋被泥沾屦。倏忽阴晴无定据。秋深更酿黄梅雨。天意如人人亦苦。此日相欢，明日同飘絮。万事无常君不悟。煎心自学兰膏炷。"
"月中桂 中秋醵饮，月色犹笼薄霭。夜半起视，乃澄洁如画","清末近现代初","汪东","桂影参差。看华灯上，初已漏云隙。连旬润雨，做一天凉意，同欢今夕。倚阑歌自适。但莫笑、杯宽量窄。重觌姮娥面，佳占似此，应许放怀得。朦胧澹烟如羃。恨清光未抵，鸾鉴新拭。吴娘善感，问几家离聚，谁人能识。醉中残梦醒，忍独赏、乾坤静碧。目断蓬山路，才知广寒非远隔。"
"少年游 和清真","清末近现代初","汪东","千林赭墨写秋山。风急雁声寒。漠漠轻阴，断阡荒草，尽日倚楼看。前春柳絮飞如雪，于此送征鞍。拂面旌旗，报时钟鼓，魂梦忆长安。"
"瑞鹧鸪 尤墨君为中学教师四十余年，以老退居吴城西白塔子巷。因作塔西掷笔图徵题，次其韵","清末近现代初","汪东","昨非今是未嫌迟。一塔长存鬓已丝。范陆诗名为劲敌，湖山佳处著新辞。荣枯岂必天能定，得失还应子自知。燕颔虎头飞食肉，不如三绝长康痴。"
"爪茉莉","清末近现代初","汪东","冷透孤衾，几行雁信知。偏没个、可人书字。无眠到晓，断不得、心头积思。二三载、浪迹天涯，恰知是。何况味。凄凄惨惨，梦儿中、事能记。骊唱罢、一樽先醉。愁思中酒，酒醒时、添憔悴。叹恁时、早夜眼巴巴底。洎重会。羞对你。"
"定风波","清末近现代初","汪东","坐傍妆台看画眉。眉间黄褪倩谁知。一霎珠沈沧海底。难理。欢情非复少年时。冉冉流光东去水。惊起。江亭又见雁初飞。此日无人添半臂。耽醉。新寒唯仗酒禁持。"
"菩萨蛮 其一","清末近现代初","汪东","鸡鸣巷接台城曲。茫茫城下春波绿。高阁耸青云。其间多丽人。千觞宾客醉。不许懵腾睡。亲手擘黄柑。余香霏枕函。"
"菩萨蛮 其二","清末近现代初","汪东","斜风细雨侵衣急。惠民桥畔伥伥立。灯火远笼街。待来仍不来。同车携素手。顿忘寒生久。沽酒绿杨村。那时先断魂。"
"菩萨蛮 其三","清末近现代初","汪东","一湾流水双鸳浴。临流照见人如玉。微卸薄罗衣。双鸳休并窥。岷峨通一柱。解佩留江渚。腻粉滴花笺。薛涛书可怜。"
"菩萨蛮 其四","清末近现代初","汪东","爱憎欢怨情难极。而今处处堪追忆。风急雁行斜。霜林凋晚花。不愁关塞阻。但恨人非故。深谷变高陵。愿君知此心。"
"六么令","清末近现代初","汪东","露晞风转，凉候生微燠。厌厌舟眠初起，发短仍慵沐。墙外虫声似雨，绕砌闻先熟。青蛉飞逐。花冠耸立，艳紫娇黄胜秋菊。佳辰刚过九日，不见横波目。心事且付醇醪，快泻东西玉。年少光阴有几，肠断横汾曲。归期休卜。多应欢极，忘了银屏去世嘱。"
"少年游 题毛主席立马像","清末近现代初","汪东","筹边独上最高楼。霜冷拂吴钩。汉帜星摇，塞笳风咽，飞鞚出幽州。澄清六合须臾事，回向井冈游。击壤讴歌，缟裙青袂，儿女共无愁。"
"虞美人 九月蟹肥而无菊可赏，书此寄远人","清末近现代初","汪东","清晨负手东篱畔。是处霜凝遍。杜陵无客共新醅。便道菊花从此不须开。莼鲈风味非殊绝。聊劝羁人说。秋来若肯念家园。为报洋澄湖蟹已登盘。"
"玉京秋 临江远眺，秋已深矣。用草窗韵述意","清末近现代初","汪东","帆影阔。沈沈暮江静，旅人情切。瘦骨禁寒，白头赋恨，飘零如叶。高阁经年共倚，冶春时、花絮堆雪。轻离别。一生心事，更和谁说。说到重逢翻怯。望天边、圆蟾屡缺。客鬓茱萸，家山丛桂，芬芳都歇。落魄行秋，怕异地、忘却登高佳节。远潮咽。流尽凄凉岁月。"
"秋兰香 秋末还故里，晚菊始华，为拈此解","清末近现代初","汪东","又是残秋，凄冷况味，风枝乱飐高墙。清砧催雁翼，篱菊染蜂黄。耐寒处、翻叶叶低昂。倚栏聊藉壶觞。恁三径、不堪重整，未许全荒。问讯卷帘人瘦，但入梦依然，粉靥金裳。采夫容、枉涉木兰艭。同心在他乡。魂魄愿从，胡蝶飘扬。太息看、严霜凋杀，眷此孤芳。"
"玉胡蝶","清末近现代初","汪东","暮色助成秋意，画楼平敞，帘幕高褰。何处飞来，惊认凤翼娟娟。羽衣点、罗浮浅黛，秀色共、上苑轻烟。旧恩牵。祥徵胡耋，宜寿增年。招延才人幽侣，携将斑管，貌入云笺。酹酒相呼，傍人栩栩落风前。笑庄生、寓言无实，比滕王、稿本多妍。且留连。未须归隐，迢递南天。"
"疏影 为卢奉璋赋桐影小筑。是日与辟疆、彦通、器伯诸人同集","清末近现代初","汪东","回廊数曲。倩琉璃瓦掩，桐枝交擢。叶展轻阴，招得凉风，琴丝暗里相触。朋簪北海杯常满，更坐拥、佳人如玉。惜旧游、踏地歌声，乱入草堂图幅。挥麈谈谐未已，晚钟荡漾处，知近灵谷。不许尘侵，帘底幽香，苒苒开残黄菊。携筇欲去还留恋，恨不并、卢鸿芳躅。待后期、春日舒时，隐约半庭新绿。"
"菊花新","清末近现代初","汪东","烛烬香残寒气冱。羁旅江城逢岁暮。高阁听松风，中自有、神仙佳侣。杯深正拟论心素。恰遭伊、劝人归去。撩拨万千愁，偏只在、一时闲语。"
"鹧鸪天","清末近现代初","汪东","笯凤囚鸾气不伸。劳君一语感前因。杨枝曲好谁能舞，梅子心酸合有仁。经楚峡，迓桃根。此生何止略知津。津头风浪年年恶，未可高声诵洛神。"
"蝶恋花 和清真，四首 其一","清末近现代初","汪东","历历晓珠明又定。倚枕褰帷，仰面看华井。风戛帘钩霜气迥。铜炉虽㬉犹嫌冷。起坐旁皇惭吊影。万感萦怀，独语将谁听。自斸荒畦横短柄。错闻人唤回头应。"
"蝶恋花 其二","清末近现代初","汪东","昨夜狂风吹倒树。独坐凝愁，愁重杯难举。阅尽崎岖尘世路。故人一半埋黄土。自拨炉灰残焰吐。欲寄封书，醉眼昏如雾。忍冻开门閒看取。雪花飘洒还成雨。"
"蝶恋花 其三","清末近现代初","汪东","曲曲修廊随步转。烟缕拖裙，腕弱才胜钏。一寸芭蕉心欲展。深丛掩映无人见。花底偷窥帘隙觇。苦似纤云，略透姮娥面。觊到春游应得便。踏青万一行郊甸。"
"蝶恋花 其四","清末近现代初","汪东","行尽苕溪春事暮。绿叶阴成，依旧含风露。当日分携仙种处。碧桃岂是凡花数。不惜此身随断絮。桃叶无情，也向天涯住。却羡枝头双翠羽。飞鸣相追时来去。"
"大圣乐","清末近现代初","汪东","粉水萦纡，缙云迢递，市郊堪质。记那时、开馆疏峰，种树绕阶，风土平居多稔。面面远山供图稿，更日夜、江喧时到枕。秋如锦。爱红绚晚枫，凭阑酣饮。腰围渐同瘦沈。叹一瞬、流光寒自噤。任燕娇莺姹，香浓酒酽，唯把茶瓯闲品。塞北涨尘南闽雨，总都化、愁烦妨醉寝。悲来甚。倚层楼、放歌谁禁。"
"点绛唇 集清真","清末近现代初","汪东","泪洗红铅，镫前欲去仍留恋。梦沈书远。背地伊先变。冶叶倡条，谁更曾抬眼。探新燕。醉眠葱茜。苦隔春风面。"
"摸鱼儿","清末近现代初","汪东","断无人、绮帘朱户，愁窥花底幽径。是閒曾系游骢住，繁杏夭桃相映。风不定。甚吹得韶华，刬地无余剩。凄然暗省。料境逐情移，千年恨促，一日便为永。琵琶语，错落如珠交迸。不堪挥泪重听。早知海外归无路，小谪浔阳也肯。今莫问。表款款中诚，但指天为正。湘累醉醒。叹我自怀人，人谁念我，镫下弄孤影。"
"浣溪沙 其一 秋梦","清末近现代初","汪东","翠被閒寻有故香。重帏深闭怯新凉。风铃微颤月微黄。响入闻根余断续，心游寂处渐微茫。一镫摇影夜初长。"
"浣溪沙 其二 秋心","清末近现代初","汪东","拟遣巫阳赋大招。幽都阊阖共迢迢。西风卷处旆旌摇。香篆烧残萦寸缕，枫江远泊寄征桡。此时情绪忒无憀。"
"鹧鸪天 其一","清末近现代初","汪东","愁重翻催薄酒醒。不堪惆怅忆江城。东坡枉是风流帅，杜牧曾留薄倖名。抬素手，摘红英。当时明月鉴深情。若非胡蝶甘同梦，或被钟鱼误此生。"
"鹧鸪天 其二","清末近现代初","汪东","春梦难随世梦醒。人间何处觅倾城。长抛酒盏困芳约，每把花枝忆小名。梅吐萼，雪含英。从来造物本多情。轻舟却被风吹转，再到蓬山恐隔生。"
"渔家傲","清末近现代初","汪东","假日旋归休沐地。更无杯酒欢邻里。小院重门深自闭。闲绕砌。离情黯黯书难寄。绿萼梢头初破蕊。朦胧月下闻香气。一阵风来襟袖底。时时嚏。不知今夜谁相记。"
"木兰花慢 其一","清末近现代初","汪东","近郊花市外，指烟岫，散轻颦。笑历劫依然，磐陀听讲，残碣题真。摩挲壁间断句，似冥鸿、飞去尚留痕。倦憩孤轩拥翠，仰看坏塔穿云。清尊。同酹骚魂。愁思极，醉颜醺。自霸图销后，空余剑水，摇荡波纹。家山自成秀丽，恨天涯、犹有未归人。重倚曲阑回首，初三夜月微昏。"
"木兰花慢 初四日露后同车还上海，瞻 其二 □昨游，犹深余恋。用梦窗重游虎丘韵","清末近现代初","汪东","尽桃符换岁，未洧尽，腊中寒。唤旅雁将俦，奔车载影，同指江干。乡关。最佳胜处，恨匆匆、便落杳茫间。世路风饕雪虐，不应长负丘山。频年。斗健尊前。才比陆拙如潘。料故人情意，殷勤恋此，深谷幽磐。何缘。共来小隐，汲憨憨、一勺胜贪泉。先买生绡数尺，为君点染层峦。"
"望梅 和碧山","清末近现代初","汪东","故园岑寂。只梅花送我，数苞新坼。想半旬、风雨疏疏，纵涂粉匀脂，未忺妆额。几点猩红，早掩尽、夭桃颜色。叹当年艳质，岁晚素心，怎忍轻掷。凄凉断踪吴国，对虚窗坠月，应更相忆。趁晓寒、飞梦罗浮，效比翼珍禽，拣枝栖息。荏苒春回，怕听取、南楼残笛。待缄题、寸书寄与，又迟数驿。"
"鹧鸪天 十四十五两夜访碧栖楼，诵白石元夕前后诸词。因和一阕","清末近现代初","汪东","少日狂欢及此时。六街游遍少人知。而今别有幽寻处，明月相随共款扉。佳夕永，画帘低。会心微咏鹧鸪词。楼头笑语风吹落，谁道飘镫独自归。"
"玉梅令 寄题冷香阁，用白石韵","清末近现代初","汪东","春阴一片。隐接吴王苑。苍苔冷、废池芜馆。只一丘虎踞，峭阁上层空，阑干四倚，望中夐远。经春几日，花前交劝。朱颜改、探春幸健。又梅花开了，瞬息入残春，看雪白、柳花飘转。"
"红林檎近 和清真","清末近现代初","汪东","斜日留微照，晚风生峭寒。冻雀堕檐瓦。雪枝化瑶玕。愁锁重闱邃闼，渐觉酒力消残。被池绣蹙红翻，醒时涕汍澜。冷落违旧国，悽恻想前欢。青梅嫩韭，和冰同簇雕盘。叹楼空人去，星回岁易，镜中华发那忍看。"
"虞美人 和清真六首 其一","清末近现代初","汪东","恩情欲断还凄恋。伫望层楼远。薄施脂粉晕红腮。斜倚床前无语待人来。玉炉香烬纤纤按。字灭教谁看。漫将心事托寒煤。誓愿此身成骨骨成灰。"
"虞美人 其二","清末近现代初","汪东","雨余澹月流辉百。泪洗姮娥面。广寒宫殿锁千门。也似长门深置度朝昏。浮生飘忽风吹絮。忍忆镫前语。屏山重叠阻行云。只倩姮娥分照两边人。"
"虞美人 其三","清末近现代初","汪东","缃帘匼匝红楼小。寒重春难晓。支床欹卧雨声中。恰似跳珠急雪打船篷。少年踪迹疲官堠。曾贳余杭酒。酒边疏柳映回塘。可惜鸳鸯头白不宜双。"
"虞美人 其四","清末近现代初","汪东","无穷无际天边路。不见君行处。昨宵闲梦到青溪。恰记画船歌酒送君时。溪光山色年年好。影向杯中倒。风帆偏载别离忙。怪道江流曲似九回肠。"
"虞美人 其五","清末近现代初","汪东","青芜院闭啼莺悄。露湿閒阶晓。隔篱还认小桃花。不信伊人远在水之涯。泪痕检点离襟满。事往情难断。遥知羁馆对昏镫。怕见一枝镫影上围屏。"
"虞美人 其六","清末近现代初","汪东","锦衾裹梦生微暖。梦较沧波短。臂盟拚共麝香消。但祝芳华莫损旧时娇。苔钱暗长铺花径。花动参差影。屡缄书札又开封。自是难将心画付征鸿。"
"水调歌头 刘辰翁词每有惘惘不甘之意，读之动人悲愤。因用其韵作一首","清末近现代初","汪东","零雨复零雨，何处踏春阳。盈虚消息天道，此理极微茫。历历前人成败，空费后人著笔，谁垛万千行。四序更推转，春去令心伤。吊箕封，民何罪，战征忙。缨冠被发吾事，裔胄共炎黄。蠢尔羌戎羯虏，毒螫但凭蜚蛊，穷寇敢称强。誓报东门役，此恨莫轻忘。"
"泛清波摘遍 和小山","清末近现代初","汪东","留春影小。泼酒欢浓，终是少年情味好。闭门閒寂，尽许梅花破寒早。中吴道。笙歌绕艇，罗绮充衢，佳况近来都换了。信宿江乡，太息尊前故人少。旅怀渺。巫岫未归片云，楚岸又生青草。衾枕双鸳半虚，夜长难晓。去程杳。琼宴向夕渐阑，瀛洲御风重到。忍被邻鸡唤觉。梦魂颠倒。"
"金盏倒垂莲 送人之朝鲜，用晁无咎韵","清末近现代初","汪东","东北岩疆，想玄菟乐浪，江水同源。草檄飞书，幕府仗青莲。算几度、兴衰天运，未须回忆当年。取次一笴乘风，来响惊弦。闺中不劳思妇，梦征人万里，无定河边。磊落曾看，沧海数为田。待扫荡漫天氛祲，岸巾容色翛然。此际恰料归时，定在秋前。"
"鹤冲天 和耆卿","清末近现代初","汪东","桐阴路转，叶底残花堕。已过禁烟节，传新火。见伊镫影畔，朱颜敛、双眉锁。久久回身坐。不言不语，但只冷落别个。分明好事偏遭破。先验钗凤拆，衾鸾亸。假道元无意，还则肯、相从么。此恨天鉴那。平生心愿，未经恁般折挫。"
"劝金船 和子野","清末近现代初","汪东","沿阶缭绕疏泉窦。面影嗟微绉。春来莫惜盈樽酒。值桃李开后。乐事趁、韶景未暮，赏数枝奇秀。宜衬绿阴池畔，更栽双柳。看看飞絮沾雕甃。隔叶莺歌奏。留连一醉拚颓玉，任浑忘宵昼。绣阁誓、同欢并笑，怅睽离偏久。昊日更逢佳序，赋情非旧。"
"千秋岁 闻禺生殁于汉口。追怀重庆金陵同游之盛，悽怆不胜，因拈少游此调，即用韵","清末近现代初","汪东","怒江江外。潮约沙痕退。春景暮，鹃啼碎。从容陪宴俎，落魄疏冠带。双堰畔，一奁黑白时相对。白下重欢会。飞骑联芝盖。游旧散，书空在。萋萋芳草碧，黯黯朱阑改。回首谢，人间万事同桑海。"
"南歌子 其一 雨中夜归，明日晴，复出。戏和东坡韵","清末近现代初","汪东","欹枕听微雨，开帘讶晓晴。远村桃李向人明。更见菜花黄绕蝶衣轻。功业输儿辈，文章谢老成。不知眉宇尚英英。自试残年筋力且閒行。"
"南歌子 其二 细雨沾尘，不妨近约，用前韵","清末近现代初","汪东","雨作千山雾，天悭半日晴。披衣不待小窗明。蜡得平声双屐体逾轻。西寺藤床滑，东家竹径成。快菹鲜笋啜兰英。莺胜柁楼晚饭越中行。"
"踏青游 同吷庵，和王晋卿","清末近现代初","汪东","寒食初过，西园露零清晓。看远接、长堤青草。妒游人，携艳质，翩如飞鸟。且顾影、平桥画栏干畔，微掠镜波双照。源隔桃花，何须更夸仙岛。但是目极、茜霞红绕。兴将阑，魂欲断，欢娱时少。渐日晚、渔舟自寻归路，莫与外人闲道。"
"念奴娇 和易安","清末近现代初","汪东","轻寒轻暖，要重帘密护，窗儿休闭。雨冷烟昏，春过半、天也逗人闲气。没径菭深，飐枝花少，强饮终无味。书成淡墨，断肠教付谁寄。迢遰。百尺高楼，玉阑干畔，别有人同倚。判得而今憔悴了，独睡恹恹还起。宿燕寻巢，鸣鸠唤侣，不会伤春意。晚来风息，海棠窗下开未。"
"喜朝天 苏渊雷寓舍海棠三株盛开，邀同茗赏。用晁无咎秦宅海棠韵","清末近现代初","汪东","近春残。好花半凋蘦，玉貌珠颜。旧赏亭榭，正繁枝照席，霞透云殷。追想游踪，巴蜀锦城西，千株色斑斓。尤喜共、车尘夜驿，吟绕江干。归来更几回见，似褪妆中酒，娇困禁寒。赖有佳会，对三姝艳绝，长伴萧闲。细履苍苔碎石，屡回顾、休嫌客清顽。堪久待、斜阳下了，月影窗閒。"
"踏莎行","清末近现代初","汪东","晚瓮分泉，西畴罢饷。潮声蕃市春同长。成行末利间珠兰，近来别看新花样。谱换茶经，寒消纸帐。人间万事风催浪。拈花一笑更无言，浮图卧影清溪上。"
"罥马索 梅苑做此词，易以壮语，仍和其韵","清末近现代初","汪东","起徘徊，遥夜钩帘望新月。关河杳杳，客中应把乡情泄。开元旧事，杜陵才调，枉作呻吟无家别。料风前、赤帜飘时，部曲衔枚共争发。幽绝。断厓千仞，碎冰犹冱，王圃瑶林逊寒洁。岁岁偏怜征战，漫空飞羽同摧折。从军乐也，破却强胡，重整归鞭青丝结。万马回、角声吹彻。迥野崩腾蹴残雪。"
"吊严陵","清末近现代初","汪东","半生游宦，羁旅程途，严滩晚泊。是处隐见，岚光山色。草树过雨，兰芷被厓，指目高台千尺。鸥鸟翩翩下前碛。数叶断帆照影，来往舟移渡侧。又晒网閒渔，乘墟散牧，句引远村笛。堪惜。当时客星侵座，千秋事往皆陈迹。高风难继，归寻故径，唯有丛编狼籍。残宵自剪寸烛，露重檐花细滴。念旧游处，空染半江烟水碧。"
"采桑子 和阳春集五首 其一","清末近现代初","汪东","深红淡白相催发，胡蝶双飞。叶叶枝枝。暗损芳心恐未知。何人寄语狂游客，好趁春归。负却花期。閒撚青梅忆此时。"
"采桑子 其二","清末近现代初","汪东","一春寥落无佳思，恨雨愁风。十二阑东。芳草如茵衬落红。不梳云鬓惺忪语，拌尽娇慵。睡起闻钟。却道花间日未中。"
"采桑子 其三","清末近现代初","汪东","碧城只在阑干曲，天半高楼。薄雾初收。帘外娟娟月似钩。画屏风上群仙列，顿惹闲愁。媚眼星流。曾共檀奴赌十洲。"
"采桑子 其四","清末近现代初","汪东","檐前鹦鹉犹能说，往日深恩。共度朝昏。花㬉香融不记春。吴宫绝艺留镌刻，金错刀痕。桃核空存。里许元来别有人。"
"采桑子 其五","清末近现代初","汪东","烟条露叶垂杨柳，独殿群芳。风物凄凉。聊与离人续断肠。阿娇自称藏金屋，贵宠无双。别许斟量。绣槛名花似洛阳。"
"忆江南 其一 和阳春，即效其体","清末近现代初","汪东","黯澹春光三二月。正是去年，送君时节。陌头花絮乱轻云。两眉嚬蹙见情真。郎情肯学罗衣旧。去即经年，不管腰支瘦。如今杨柳又成阴。空将枝叶绾同心。"
"忆江南 其二","清末近现代初","汪东","泪滴红笺书待发。正是今年，落花时节。重重帘户镇长开。冶游踪迹不归来。愁肠一寸书同折。愿祝相逢，不恨轻相别。落花飞著枕边时。凄凉情绪有天知。"
"菩萨蛮 其一","清末近现代初","汪东","金猊宝盖喷香雾。花间燕子来还去。软款踏瑶阶。残红沾绣鞋。去年今日见。压鬓花枝颤。欢会本来难。因春长自怜。"
"菩萨蛮 其二","清末近现代初","汪东","苎萝村畔西家女。姑苏台上闻欢语。罗绮自生光。采莲泾水香。越来兵甲动。好事都成梦。飞燕舞轻盈。千秋同此情。"
"菩萨蛮 其三","清末近现代初","汪东","象床簟展湘纹竹。酥胸微露痕如玉。帘幕下银钩。语低娇欲流。隋宫千万户。独许论情素。转眼觉春空。高楼明月中。"
"瑞鹧鸪 以口脂点梅，自题，用珠玉韵","清末近现代初","汪东","夭桃繁杏杂嫣云。比他邻女泣娇嚬。只有孤山雪后疏篱畔，独立丰姿似个人。浓脂特地和铅粉，枝头一点疑真。恁时凭仗，东风吹向江南去，绿苔新。又恐飘零不当春。"
"临江仙 春尽日作，和小山","清末近现代初","汪东","老去牵情诗易感，愁来破睡酒相亲。闲花野草共沾巾。草随行路客，花学坠楼人。叶底已休莺宛转，风前长忆柳腰身。东君幸是往来频。明年牢记取，不再负青春。"
"御带花 和六一","清末近现代初","汪东","寻常游处偏萦想，故里欢度佳夕。片时携手，乍落红铺锦，乱枝摇碧。酒散离筵去棹远，长忍抛掷。空回指、朱檐翠幕，深锁庾郎宅。年年音尘隔。断恨一水相望，两地为客。送春情味，但月掩西楼，草薰南陌。别梦重寻，怕梦里、更添阒寂。青禽报、蓬山未远，欲去几时得。"
"兀令 和东山","清末近现代初","汪东","春色江南空自好。落英风扫。催送春归早。记当日巡檐，索共梅花笑。同倚绿萼横枝，婀娜钗鬟小。看月斜参晓。别恨无穷相会少。鬓华先老。云断巫山杳。待密密真珠，写向殷勤道。几夕杨叶楼中，乳燕双飞到。梦一池春草。"
"清平乐 偶成二首，用韦庄韵 其一","清末近现代初","汪东","景光迟暮。日日霏寒雨。记得玉郎临别去。带结同心双缕。南浦又绿春波。君不归来柰何。手种芭蕉寸叶，如今渐展成窠。"
"清平乐 其二","清末近现代初","汪东","杏飘红雨。烟柳垂金缕。燕子飞来双双语。觅遍旧巢无处。将书寄与轻鸿。莫教泪眼迷濛。学得银筝一曲，年年自有春风。"
"沁园春 暂还寄庵，次稼轩赋齐庵韵","清末近现代初","汪东","春服裁成，杨柳依依，我归自东。喜鸡鸣相接，荒村数武，鹊巢堪并，隙地三弓。壮不如人，老犹遁世，郁郁长怀涧底松。凭阑处，但花枝左右，明月当中。邻家削玉千重。似饱看匡庐侧西峰。任蓬蒿遮径，回旋势窄，诗书塞座，吟啸天容。细检人生，刘伶堪学，莫学醒狂盖次公。还知否，契南华一语，笑指鸿濛。"
"泛兰舟 和梅苑","清末近现代初","汪东","梅实青垂篱落。小桥横溪汋。傍溪燕燕来时，谁把信音托。辽野烟低，疏枝月澹，凄然凝望，肠断黄昏高阁。下罗幕，孤枕暗眠，新词追咏故人作。雅艳恰近天真，争识旧情薄。流泪交颐，荏苒梦回，沈吟无语，且将粉痕轻掠。"
"锦堂春 用傅大询韵","清末近现代初","汪东","萧索江城，寂寥庭院，凭阑思入遥天。认碧螺山色，眉样连娟。绣阁丝萦网户，玉筝尘满危弦。望苕苕万里，人在云边。心在愁边。楼前数行嘉树，但累累叶底，青子匀圆。花下送君时候，薄脂双靥如莲。恨朱颜不返，花到明年。还胜今年。"
"荔枝香近 贞白因食荔枝，感怀旧游，为依梦窗声韵制此解。挂绿者，荔枝佳种，唯岭南有之","清末近现代初","汪东","傍流沈沈隐碧，万行树。旧约同擘纤红，佳会惊初遇。蛮乡荔子重拈，正好相思处。清夜梦省，欢情觉来苦。蝉鬓委照，玉镜含娇妩。漫想真妃，步贴翠盘能舞。挂绿枝头，点点繁星映镫户。望极空教愁伫。"
"贺新郎 三韩战争未已，午日用张元干韵作","清末近现代初","汪东","不尽奔涛去。剩此閒、萦回几曲，白沙清渚。王浚楼船今谁是，佳节偏夸竞渡。望直北、烽烟高处。压阵寒云飞霹雳，杂呼声、动地催笳鼓。我亦欲，起宵舞。书生历尽崎岖路。恨终童、长缨未系，四方残虏。恩怨喁喁相尔汝，羞作筝琶细语。想泪滴、更无乾土。洪范遗编分明在，问询谋、龟筮皆从否。三尺剑，为君举。"
"玉楼春 拈山谷韵寿尹默七十","清末近现代初","汪东","书名不减钟王手。词格曾参珠玉透。蜀江饱看雾中花，彭泽新栽门外柳。和平要自艰难就。伫待功成扶翠袖。一枝并蒂石榴红，弦拨薰风同介寿。"
"雨中花令 浙人江印舸取庄周动与阳同波语，自署所居曰阳波阁。远道以图乞题，借赵长卿韵","清末近现代初","汪东","竹柏交加千万树。春事已伤迟暮。绕屋芙蕖，浮船瓜蔓，梦到山阴去。动静阴阳皆有助。閒居自然堪赋。伫望停云，吾庐安在，惭咏陶潜句。"
"塞翁吟 和情真","清末近现代初","汪东","澹日光侵枕，微倦两睫朦?。强起步，小桥东。看泽畔芙蓉。枝枝弄影凌波态，摇荡霁景澄空。露洒叶，碎珠重。衬娇蕊浮红。心忡。兰桡去、湘江路绝，莲唱远、吴娃梦中。想玉井、群峰竞秀，又天半、暝作须臾，雾隔云封。离人到此，怨藕成莲，羞见西风。"
"花心动 和梅溪","清末近现代初","汪东","荷叶翻时拥单衾，凄凄半宵风雨。醉里未忘，欢事频经，春艳翠屏酣舞。酒阑人共飞花转，便催送、一帆西去。指三载、心期旧约，更能来否。凝睇吴山断处。空只见冥冥，数重烟树。好景逝波，黯碧笼窗，争似少年情绪。一缄书到从头看，锦机织、万千愁语。顿白尽、安仁鬓丝几缕。"
"鹧鸪天","清末近现代初","汪东","雨落吴江不忍闻。云迷楚岫澹无痕。玉台好补他生愿，环佩空归此夜魂。寻旧迹，酹清尊。陌头凝望断烟昏。桃花久隔春风面，只种梨花绕墓门。"
"玉楼春 尹默有词见和，再用韵题其自写秋明长短句","清末近现代初","汪东","秀师喝断苏黄手。绝倒宗风参不透。从教香象渡恒河，何似黄鹂鸣翠柳。小山乐府新编就。书罢墨池翻污袖。珠玑错落韵琤瑽，金石岂能同此寿。"
"秋蕊香 为陈佩秋题美人独立图，用小山韵","清末近现代初","汪东","手把宜男萱草。独立凤头鞋小。春来有甚闲烦恼。应为相逢不早。裁缝欲寄交河道。雁行少。殷勤暗祝还家好。莫待闺中人老。"
"水龙吟 疚斋翁八十生日，不预称觞，逾月乃为此翁祝，用稼轩寿韩南涧韵","清末近现代初","汪东","共传水绘园亭，此中合有文章手。鞭丝帽影，承平年少，如今非旧。海内灵光，尚存鲁殿，岿然骧首。笑杜陵长羡，人生七十，彭聃事还知否。回指星辰北斗。聚光芒、宵筵如昼。平生抱负，离骚仆命，史公牛走。见说春风，后堂丝竹，递传杯酒。伫烟霞管领，更迟廿载，上期颐寿。"
"扑胡蝶 和丘宗卿","清末近现代初","汪东","双飞紫燕。仍到梧桐院。高楼静锁，烟丝和幕卷。庭阶绿皱苔茵，巷陌抛残柳线。时闻雨鸠相唤。怎排遣。凝思缥缈，指点虚无路中断。仙山纵有，佳人音问远。晚来闲倚桐阴，叶叶题书都遍。难传寸心幽怨。"
"婆罗门引 用曹组韵","清末近现代初","汪东","芳华易尽，个人不语倚雕栊。情伤事，与春空。夜月惊乌啼碎，寥落古吴宫。望层台高树，泪眼朦胧。期欢再逢。万里隔，此心同。别有亭亭倩影，荷绽新红。斜簪欹佩，似含恨、遥立碧波中。应自悔、迟嫁东风。"
"南柯子 梅雨甚苦，偶读王从叔不晓天，天何意，要梅肥之句。为之失笑，因和一首","清末近现代初","汪东","苦雾连江近，阴云覆路低。天教雨泣助悲啼。却恨青梅偏向雨中肥。竹槛添风幕，熏篝换湿衣。有家似客客难为。又被无情蜀魄劝人归。"
"安公子 苏沪道中，用袁去华韵作","清末近现代初","汪东","鬓影飘残缕。晓寒重觅停车处。陌上经行泥滑滑，是昨宵微雨。渐迤逦平桥，接近梅村路。桥下水、绿到天涯否。甚过尽颓城，还见参差桥柱。旧识人何许。世缘原似浮萍聚。不断征程收眼底，又苍茫东去。看几折清溪，牧竖牵牛度。修竹里、翁媪相呼语。羡酒熟新醅，围坐茅亭深坞。"
"南乡子 其一 和李端淑","清末近现代初","汪东","寂寞度朝昏。下了珠帘更闭门。旧日凭肩私语处，销魂。栏角犹沾粉指痕。家近浣纱村。荷叶翩翻绿映樽。一自采莲人去后，辛勤。只有鸣蜩彻夜闻。"
"南乡子 其二","清末近现代初","汪东","夏日爱横塘。帘外穿花艇子忙。语笑东邻娇女伴，窥墙。鬓角风吹一缕香。欹枕坐胡床。贪看烟波画景长。忽转轻雷催薄暝，添凉。澹墨横披似白阳。"
"剔银灯 独处无聊，日以清真集自遣。偶述此词，用东堂韵","清末近现代初","汪东","窗下微凉睡足。声乱鸣蛙池曲。琴调生疏，酒炉寂静，唯是远山眉绿。倚楼人独。最羞见、红榴数簇。行客思归意速。欲和悲歌难属。事异灵均，情非贾傅。楚些离骚休续。残膏剩馥。只乞与、词林片玉。"
"卜算子 观大涤子对牛弹琴图，用稼轩韵戏题","清末近现代初","汪东","顾影叹嵇康，涤器从司马。牛若无知若有知，正是知音者。充耳不闻钟，雷响惊鸣瓦。一任呼牛便应牛，吾与蒙庄也。"
"清商怨 题周鍊霞停琴图，借珠玉韵","清末近现代初","汪东","金炉沈麝夜炷满。为恨深睡晚。弄罢清商，饧生双媚眼。徽容图成自展。渐细雨、洒窗声远。待诉閒愁，无心拈象管。"
"清平乐 题吴青霞独坐观书图，借玉田韵","清末近现代初","汪东","琅函翠叶。简蠹香难歇。英气眉閒元自别。不恋寻常风月。玉关春梦迟迟。梦中羞遣郎归。更把兵书细读，助君千里筹思。"
"玉人歌 和西樵语业","清末近现代初","汪东","推衾起。正小院阴阴，穿帘风细。旧游京洛，载酒共嘉会。三年别后人空老，苦语殷勤寄。料伊行、愁结眉尖，恨盈牍尾。相访了无计。叹身似浮云，欲行且止。梦里壶山，倒映素波际。扁舟来趁看花约，可定今生事。告天天忍负，花间一醉。"
"贺新郎 非社诸人久绝音讯。时暴风雨袭上海，夜坐有怀，仍用稼轩野字韵","清末近现代初","汪东","星象占分野。怒涛生、狂吞百越，转趋吴下。海若西来骄横极，掠取江婓远嫁。算此景、有谁工画。鳌动鲸嘘山岳立，尽当年、赋手如枚马。翻倒势，未能写。酒徒散尽高阳社。问如今、神州沈陆，岂由天也。步屐不来荒径断，一任尘凝高榭。休太息、漫漫长夜。誓遣丰隆清六合，看雨师、风伯前驱者。凉意劲，不知夏。"
"新荷叶 闻南京玄武湖荷花盛开，缅怀旧游，用赵德庄韵","清末近现代初","汪东","如镜平湖，菱洲深处堪归。绿幕红栏，画船双桨轻飞。风荷窈窕，映玉人、浅碧罗衣。一樽花下，重重锦裹香围。素手曾携。闲来同赏芳菲。昨夜搴帏。容光疑是还非。鸣琴闲抚，恨朱弦已脱瑶徽。他年重到，剩吟杨柳依依。"
"亭前柳 用朱雍韵题何香凝墨梅","清末近现代初","汪东","素质天然好，屏膏华、绝胜严妆。先报江南信，一枝长。憎笛韵，带伊凉。谁比似、花光奇秀格，淡朦胧、水月俱香。因想含豪处，对池塘。鉴疏影，卧斜廊。"
"玉阑干 和杜安世","清末近现代初","汪东","芜园是处追前景。粉蕊紫苞蘦落尽。林梢几点暮鸦归，斜阳下、独穿幽径。别离经岁无音信。也自知、欢会难定。恁时立凭曲阑干，除非寻、燕子厮趁。"
"玉楼春 尹默有感事之作，再依韵和","清末近现代初","汪东","凭渠百步穿杨手。七札难穿犀甲透。众心无异筑坚城，儿戏安能知细柳。丰碑刻玉三年就。一篑先加看领袖。纷纷寿夭较彭殇，唯有国殇千万寿。"
"古香慢 明日立秋，徘徊园树下，倚梦窗自度曲，即和其韵","清末近现代初","汪东","甃阶缀藓，波镜涵空，来讯幽圃。露湿莲房，粉泣似伤迟暮。追念昔同游，暗怊怅、光阴迅羽。感丝萦、寸藕万缕，味同茹蓼辛苦。恣眺远、烟霏深处。城号芙蓉，知更谁主。半幅鲛绡，泪血旧盟空误。老病觉新秋，怕重见、黄花满路。过今宵，判禁受、冷风澹雨。"
"戚氏","清末近现代初","汪东","指非烟。蓬莱宫阙有无间。小玉扶头，太真回面倚朱阑。无端。泪潸然。愁心宛转忆长安。当年七夕盟誓，要将钗股比情坚。春睡惊破，渔阳烽举，翠华从此西迁。怅梨花映雪，罗绮埋土，空委婵娟。魂返太液池边。珠露正泫。绿柳间红莲。依稀似醉，匀脂点镜扫眉弯。更留连顾影，自舞翩翾。宛若凤翥鸾骞。暗思旧日，宠极恩深，翻作长恨绵绵。事往成新感。逢生死别，万绪萦牵。骆马杨枝去也，又朝云、瘴海送华年。不须赋拟江郎，笳赓蔡女，今古同悲欢。渐数行、天际废归雁。怀远道、行旅羁单。试问伊、独往关山。竟何似、蜕骨向黄泉。料停骖处，铃声碎雨，共损宵眠。"
"杨柳枝 其一","清末近现代初","汪东","春风披拂最长条。曾带愁嚬送六朝。记得谢公墩畔见，曲眉应是旧来描。"
"杨柳枝 其二","清末近现代初","汪东","漫天匝地影濛濛。才看西飞又向东。岂是杨花轻薄性，只缘无柰太狂风。"
"杨柳枝 其三","清末近现代初","汪东","枉结柔情万万丝。千丝万缕止空垂。台城不系青骢住，肯向天涯系夕晖。"
"杨柳枝 其四","清末近现代初","汪东","初染娇黄胜鸭雏。秋来黄叶半焦枯。人间重奏哀蝉曲，齐女魂归解听无。"
"阳关引 送淮甫六兄还南京，自言或将赴成都就其婿女，有黯然惜别之意。作此慰之","清末近现代初","汪东","暗草流萤灭。夜雨虚檐歇。连床把袂，镫前影，惊华发。数人生遭际，对语成呜咽。叹暮年、相逢未久，又离别。休道今番去，途阻阔。总瞿塘险，蚕丛绕，易飞越。喜域中行处，万里同车辙。伫异时、峨嵋共上，醉明月。"
"归田乐 牛女词","清末近现代初","汪东","天上语，散落随风，应会得。星桥断驾，灵羽翩万翼。一年容易过，又今夕。要荡尽秋烦暑，倾河无余滴。更长见、承平佳事，四方耕共织。"
"风流子 和清真","清末近现代初","汪东","楼前沧海碧，空凝想、远客几时归。记独窥藓径，砌花萦绕，半遮栏角，墙柳参差。旅飞燕、断筝留爪迹，阿阁垒香泥。一夕叙情，顿成閒话，十分持酒，难减深悲。伥伥临岐处，烦相赠、珍重手制禅衣。凭借制时，刀尺聊寓心期。看素衬柔肤，鸦黄轻染，带交文绮，蝶绣双垂。中裹细书，密字羞被人知。"
"惜红衣 其一","清末近现代初","汪东","断简栖尘，闲吟送日。倦抛心力。露洗秋容，沈沈暮山碧。长空片羽，劳寄讯、江关词客。幽寂。禅坐掩扃，爇奇香安息。荒郊短陌。连袂渝州，松风荡茵藉。何由怅望异国。亘南北。解说古今如梦，不几此生经历。但镜中衰鬓，看与芦花同色。"
"惜红衣 风雨萧槭，奇忧袭人，夜起复用韵作一首 其二","清末近现代初","汪东","树撼惊飙，烟凝澹日。病知秋力。倦整芸签，昏眸乱朱碧。孤衾漫展，犹未惯、频年为客。凄寂。寒雨洒窗，觉离人声息。青楼绮陌。谁验欢痕，筝弦暗尘藉。辽空雁阵去国。几时北。省识远边疏堠，却似古愁重历。怕泪吞深夜，红烛滴残无色。"
"应天长 题螺川诗屋雅集图，壬辰三月鍊霞女士觞鹤亭于其家，同集者多擅绘事，且有写真者，乃合为此图。顷出共赏，属以词纪之","清末近现代初","汪东","园深台榭秀。畅绣户朱檐，凤箫声逗。芳宴开时，中坐庞眉诗叟。豪情元似旧。想醉杀、螺江私酒。池畔柳。一片阴阴，恰是春昼。莺穿帘幕骤。劝对此韶光，未容孤负。乘兴看花，却被花扶红袖。兰亭觞咏后。算胜会、到今方有。凭妙手。分付丹青，天地同久。"
"金缕曲 为冒鹤亭题水绘庵填词图","清末近现代初","汪东","得句皆天籁。问当年、词流有几，颉颃先辈。水绘佳名传奕世，别起陈楼堪配。便合向、髯翁下拜。先后图成相辉映，笑纷纷、余子徒婴哙。兴废事，正同嘅。红桑苒苒三成海。想沈吟、含豪授简，邈然心会。禅榻忘机尘缘净，不羡紫云歌态。也不用、麻姑搔背。万事浮云随变灭，只开元、旧曲今犹在。知者寡，亦无悔。"
"蝶恋花 社日将去故园作","清末近现代初","汪东","帘拂蛛丝萦宝篆。暗转清徽，似诉长门怨。抑郁情怀谁得见。高墙四绕青苔院。残暑初收凉欲颤。落叶飘风，渐向庭阶满。明日便同秋后燕。旧巢虽好难依恋。"
"茅山逢故人 京口云山图","清末近现代初","汪东","澄澹寒江沙渚。摇漾平明烟缕。十里帆樯，千林萧寺，半天钟鼓。儿时此地嬉游，何日归来堪赋。旧梦重温，青山城郭，小楼风雨。"
"撼庭竹 余于天龙禅院分紫竹植寄庵中，初甚繁茂，年来为他种所夺，遂萎，绝无寸株。感之成咏","清末近现代初","汪东","一夕春雷破新竹。看婀娜如束。风诗未用歌淇澳，紫箫声断凤皇逐。生意忽萧条，嗟偪处他族。昔叩禅关分数个，刚栽并篱菊。护持几岁森寒玉。平安欲报讯难续。争忍不怀恩，同故家乔木。"
"黄钟乐","清末近现代初","汪东","烟霏含雨冷凄凄。愁卧兰房深夜，镫烬梦迷离。传道玉关征戍远，行人还在玉关西。春去秋来芳节稀。鱼雁浮沈无据，欢会更难期。唯有年年衾枕畔，绣鸳鸯处总双飞。"
"风光好","清末近现代初","汪东","藕丝裳。郁金香。小立风前觉晚凉。旋归房。云鬟撩乱抬双玉。重膏沐。何事潜窥镜影旁。骂檀郎。"
"西溪子","清末近现代初","汪东","忆向姑苏台畔。画艇争邀佳伴。采莲游，横塘路。花深处。飞乱蜻蜓无数。一簇最妖红。倚斜风。"
"双韵子","清末近现代初","汪东","朱旂电耀，广场洞启，群喧初定。阵穿九曲珠还，看曼衍鱼龙迥。烟霏净。铙歌竞。涵素魄、山河动影。太平此日同欢拌，醉杀秋宵永。"
"月当厅","清末近现代初","汪东","促织渐共机声断，停梭四望，难遣心期。数处暮砧楼侧，独听含悽。因想戍边雁霜冷，殷勤可许送征衣。步延伫，沾襟清露，似助悲啼。姮娥意绪凭斟酌，恨迢迢碧云，常近天涯。桂影半轮，能玩几夕余晖。深锁广寒泪偷揾，此时应悔昔时非。人寂后，搴帏闇卧，一梦依依。"
"抛球乐","清末近现代初","汪东","蹴鞠传兵势，分曹斗健材。斗健材。堕星时及地，流月忽冲怀。上客称赏，掀髯举一杯。"
"菩萨蛮 土耳其名诗人希克梅时有诗颂新中国，余译其意","清末近现代初","汪东","长城眼见新围筑。众心为石何坚确。詄荡四门开。远方车马来。欢然同执手。是我和平友。强敌敢潜窥。先教颈骨垂。"
"浣溪沙","清末近现代初","汪东","残绿庭阴罥䋞丝。凌晨寒雨湿阶泥。水沈笼罢更添衣。药铫常温妻病久，茶铛閒置客来稀。寂寥情味晚秋时。"
"赏松菊","清末近现代初","汪东","雕阑四匝帘垂绣，掩镜晚妆慵理。露浓径滑，有苍菭铺地。试与商量步屧，渐行到、西园小憩。倚轩栊看，婆娑影好，数株丹桂。皓月年年自洁，照愁人、比当时憔悴。桂蕊旧香永，忽惊风飘坠。拥枕孤檠焰息，又窗外寒蛩语碎。听秋声似江潮，同夜半坐。"
"生查子","清末近现代初","汪东","薄情游未归，夜坐停针语。孤月正当窗，再拜陈雕俎。菱角两头纤，莲子中心苦。特底见风流，蜡泪纵横处。"
"孤鸾","清末近现代初","汪东","银河清浅。纵隔水相望，支机非远。画里真真，只许焚香偷展。妆台此时乍到，镜奁开、粉痕匀染。谁信飞霜时节，有玉温花暖。念楼居、应共双成伴。甚一曲琴心，无限幽怨。试听离鸾，操动梁尘凄黯。游仙漫夸梦好，恨长宵、漏声偏短。何事相亲半霎，尽教人肠断。"
"惜分飞","清末近现代初","汪东","浓绿阴新黄鹂语。裙带拥、鞦韆画柱。时序倏忽秋暮。隔墙唯见高高树。燕子楼扃风不度。何计化、行云飞去。阑外翠幕低护。断无人在凭阑处。"
"金菊对芙蓉","清末近现代初","汪东","菊蕊香浓，拒霜红浅，十分妆点残秋。恨朱颜不返，好事都休。登高又近重阳节，想故人、落帽风流。如今安在，孤飞雁影，应向南州。楚天宿雨才收。怕湘兰沅芷，一例生愁。纵随群鸡鹜，粒稻难求。漂零何似归来好，有白衣、送酒盈瓯。萸囊纫罢，喜无风雨，同上层楼。"
"祝英台近 送孟斐知枫林桥医院，剖治胆疾，作此示之","清末近现代初","汪东","数华年，悲逝节，白发已垂领。瘦减腰围，况是旧时病。朅来小驻幨车，枫林桥畔，怎坠叶、不禁秋冷。远尘境。户牖叠似蜂房，荒草掩斜径。晓雾昏镫，钟鼓四围静。割愁拟借吴刀，沈吟未断，怕照胆、还须秦镜。"
"三登乐","清末近现代初","汪东","落月关山，魂不到、枫林青处。下帘帷、拥衾独语。玉钗盟，金缕曲。一时抛去。沧海逝波，故人意绪。听边头，哀角动，燕鸿程阻。尽衔芦、自伤堕羽。壮心围歌激烈，泪沾缨组。更短漏沈，夜悲向曙。"
"清平乐 咏鸽","清末近现代初","汪东","雪衣丹距。云路从翔翥。鸷鸟凶残羞作伍。自有千俦万侣。传书不畏张罗。月光相映婆娑。天遣和平使者，人间长断干戈。"
"十月桃 沈石田画九月桃花折枝小幅，自题云：荣华难暂顷，天地亦多情。感之成咏","清末近现代初","汪东","年年三月看青条，破萼霞㬉烘晴。路近桃溪，刘阮曾遇仙卿。谁知陨霜篱畔，还又费、蜂蝶经营。春归已久，崔护题诗，重睹倾城。几南都、千树繁英。空付与、寥寥水榭山亭。再度花开，董逃先听歌声。何如画师妙笔，脂数点、妖冶鲜明。当时却道，荣华虽暂，天地多情。"
"薄媚摘遍 反虚斋词意，仍用其韵","清末近现代初","汪东","睡初醒，风又起，黄叶飘庭院。倚清狂，嗟落魄，题诗空涴裙练。篱花影瘦，两鬓萧然，何用念家园。独感浮生，驰驱道远甚时免。还把茱萸重玩。后会知谁健。开口笑，本来难，良朋已觉凋半。忧来煎迫，四序相催，不放寸心宽。拟醉醇醪，持觞泪滴满。"
"捣练子 其一","清末近现代初","汪东","机上布，手中刀。絮尽征衣莫惮劳。借问此情谁会得，拂云东去雁行高。"
"捣练子 其二","清末近现代初","汪东","裁匹练，画双鸾。几叶丹枫似小园。鸭绿江头寒正峭，故将秋色寄君看。"
"捣练子 其三","清末近现代初","汪东","频著杵，漫封题。熨妥新痕灭旧啼。验得玉人针线迹，未除强寇不须归。"
"青玉案 赠故人子，用韵","清末近现代初","汪东","霜鬓不剪人惊老。话故旧，相逢少。觌面而今成一笑。短衣露胫，瘦麻编屦，疏布还裁帽。一年次第寒威到。便有酒、何妨共倾倒。万事都拚沈醉了。来时镫火，去时冰雪，是处安排好。"
"清波引","清末近现代初","汪东","野沙萦渚。怒涛静、白鸥喜舞。片帆何许。晚霞送娇妩。别久故情懒，便任匆匆归去。自怜衰鬓惊秋，吊蓑屐往还处。笺愁寄与。旅程远、鸿雁漫度。梦能来否。恨相见无语。宵长睡难稳，滴尽疏桐残雨。赖有窗外蛩声，伴人吟苦。"
"忆旧游 和清真","清末近现代初","汪东","记青楼拥髻，绣槛围歌，同赏镫宵。渐遏行云住，认珠帘半揭，雾彩飘萧。旧情顿怯秋暮，风起月光摇。任字划炉灰，杯倾市酒，暖意潜消。迢迢。盼佳会，有步锦迎春，花下连镳。时节频堪转，怕雕梁尘涴，双燕难招。断魂更拟飞逝，沧海不成桥。怨几度栽桑，瑶池未熟千岁桃。"
"解连环","清末近现代初","汪东","霣星寥落。数当年任侠，更无朱郭。记剑舞、光景如虹，甚名系党人，壮怀消却。纵酒行歌，破衣典、不堪重著。况巢倾彀发，铩羽自伤，野田黄雀。俄惊市朝异昨，便恩雠忘得，难遣离索。夜未阑、明月中庭，伴孤影徘徊，雁更鱼钥。楚些吟残，见华表、曾栖辽鹤。怕魂归、万松旧隐，路迷断壑。"
"喜团圆","清末近现代初","汪东","深秋丽景，屏堆紫菊，窗映红蕉。相如病渴狂心在，喜重逢娇娆。晨妆镜里，远山眉样，著意新描。如今肯再，钗分燕股，剪破鸾绡。"
"玉京谣 代怨，借梦窗韵","清末近现代初","汪东","一梦柔乡渺，诉与愁心，但只唇焦敝。乍可温存，猜嫌还讼瓜李。恨海燕、春晚来时，看绿尽、花梢无计。尘埃里。安巢古堞，将雏空垒。盈盈自采蘼芜，断素量缣，又宝筝日倚。钗卜虚谐，良宵孤负鸳被。料故欢、风雨闻铃，暗愧汝、玉颜微泚。争得似。情寄片红沟水。"
"鹧鸪天","清末近现代初","汪东","帘外霜风动远尘。床头镫焰照孤嚬。刳肝为药难疗疾，泣泪成珠不救贫。思往事，悟前因。转将微怨作深恩。龙宫方剂汝堪赎，乞与云英自在身。"
"思远人","清末近现代初","汪东","鸿翼辛勤，将数语、传与异乡客。念椰瓢共饮，离支分寄，终是未归得。布襟血泪寒犹滴。四望阵云墨。便好梦熟时，元方烽盛，何由见颜色。"
"卜算子慢","清末近现代初","汪东","危楼望远，深院闭门，几叶井桐飘坠。楚泽芳兰，岁暮渐看憔悴。数遥汀、雁翼相将起。柰此去、峰回路转，书成万字休寄。寂寞空闺里，对锦障团窠，兽炉沈水。永日思量，黯黯旧情如醉。总怜伊、消尽眉山翠。漫倚著、帘钩到晚，向风前弹泪。"
"醉落魄","清末近现代初","汪东","乱山青叠。松阴径曲菭阶滑。新词每共商音节。万里归来，转恨两华发。人生何苦轻离别。去年花下闻鶗鴂。明年春酒须芳冽。未了情怀，都待见时说。"
"虞美人影 贞白买曝书亭集，忽于其中得东方美人真影，索余为词。戏赠","清末近现代初","汪东","绳床瓮牖甘长守。酝造梅心酸透。金屋千娇争秀。道是书中有。风怀百韵閒赓就。惊睹峨簪广袖。斟酌燕环肥瘦。巧笑宜名寿。"
"齐天乐 访梅景书屋。湖帆属题所藏戴熙画册","清末近现代初","汪东","倪黄宗派谁能继，娄东自开佳景。运兴时迁，才难辈出，绝萟无人管领。虚堂睡醒。共商略芸笺，破除杯茗。照眼丹青，顿忘帘外暮寒凝。咸同之际画手，鹿床应自殿，一代名胜。细染轻匀，幽香澹墨，神合玉田词境。披图暗省。是故国风柔，小园春静。梦绕清溪，掠破双燕影。"
"风入松","清末近现代初","汪东","层楼百尺倚高寒。霜重锦衾单。菊花开了无多候，已峥嵘、一岁将阑。葭琯从吹暖律，琼浆难驻朱颜。春申江上暮潮还。潮语带辛酸。幽居岂是蓬莱远，望中见、几点烟鬟。不许寻消问息，明明只在人间。"
"锁窗寒 寒流","清末近现代初","汪东","畏景西沈，重阴四合，顿移寒暑。黄沙塞草，卷地朔风同舞。似千军、悲笳怒号，气流荡薄还撑拄。讶小庭暝色，枝头零霰，转成花絮。回顾。欢娱处。但静锁轩窗，麝煤添炷。吟肩自耸，醉倚琅玕凝伫。想山中、梅蕊破春，枉迟布屐谁共语。更难忘、饮马河冰，戍客归期阻。"
"鹧鸪天 邓英翘有鹧鸪天词数十阕，皆述珠江旧游，名之为樱桥绮语。乞题","清末近现代初","汪东","为忆前游感不禁。鹧鸪词好费沈吟。一编绮语三生债，几曲阑干万里心。兰棹急，越江深。恼人春色梦重寻。木棉开处花如血，化作啼痕染客襟。"
"征部乐","清末近现代初","汪东","往时欢聚，云散雨绝真堪惜。数三载、天涯浪迹。应每祗、寻问消息。相思字，凭鳞翼。又却恐、海波漂溺。念到此、永夕无眠，月照帘帏想颜色。传言信否，南来北去，流转几遭锋镝。幸自有、心情长在，沈腰如旧，何用量宽窄。渐暮砧初拭。为寄远、捣衣声急。度曲阑、隐隐风回，断续闻刀尺。"
"江月晃重山 冯伯华为礼馆旧人，近得其蜀中书，以此代复","清末近现代初","汪东","讲舍宵闻弦管，支筇日傍湖山。樱桃如火照衰颜。当时事，不共暮潮还。欲和阳春一曲，其如蜀道千盘。迢迢双鲤寄书难。书中意。努力劝加餐。"
"传言玉女","清末近现代初","汪东","百步亭台，落尽树头残叶。夜寒风紧，透疏窗纸裂。衾枕自拥，暗想春游时节。沈吟无语，两眉低结。绣箔徼搴，见肌肤似皓雪。惠然携手，恣同车欢悦。河桥送人，还把绿杨亲折。那堪容易，旧情衰歇。"
"拟花间十八首 其一 归国谣·温庭筠","清末近现代初","汪东","莲脸。手镜粉函花斗艳。小屏山簇烟敛。水光空碧染。羽帐素纨交掩。梦回抛枕簟。晚来重整妆靥，泪流珠数点。"
"拟花间十八首 其二 采莲子·皇甫松","清末近现代初","汪东","湖畔风光似阿谁。将花比貌叶裁衣。玉纤暗剥青莲菂，心事羞交女伴知。"
"拟花间十八首 其三 谒金门·韦庄","清末近现代初","汪东","芳草陌。几岁送君为客。骢马频嘶无气力。路遥山又隔。别后只知相忆。不愤故园春色。垂柳千条还似织。寸肠空断得。"
"拟花间十八首 其四 相见欢·薛昭蕴","清末近现代初","汪东","华堂凤䗶高擎。遇卿卿。列坐舞筵歌席酒如倾。连宵醉。和衣睡。不闻莺。院外落花风起月胧明。"
"拟花间十八首 其五 感恩多·牛峤","清末近现代初","汪东","玉阶空伫立。啼露残红湿。粉搓圆颈垂。忆分离。手撚花枝惜春暮，燕交飞。燕交飞。愿得巢成，薄情归有时。"
"拟花间十八首 其六 江城子·张泌","清末近现代初","汪东","一条春水碧琉璃。晚烟迷。苎萝西。越王台上，唯见鹧鸪飞。游女至今留浣迹，人道是、若邪溪。"
"拟花间十八首 其七 醉花间·毛文锡","清末近现代初","汪东","羞相见。恰相见。相见生烦怨。无语只低头，泪洗芙蓉面。昔去柳依依，今来多雪霰。知否玉楼人，容色随年变。"
"拟花间十八首 其八 临江仙·牛希济","清末近现代初","汪东","海山楼阁影玲珑。银屏珠箔重重。鸿都羽客信能通。揽衣推枕，含恨思无穷。若便恩情终不变，人间天上欢同。仙娥列队舞瑶空。霓裳催遍，犹胜广寒宫。"
"拟花间十八首 其九 贺明朝·欧阳炯","清末近现代初","汪东","忆昔花间成邂逅。几巡芳酒。暗牵罗袖。相将急转，小栏西畔，蝶飞莺奏，春事如绣。绿苔茵藉双鸳瘦。判一晌温存，谁惜凤钗溜。自经年分手。羞更告伊，眉黛长皱。"
"拟花间十八首 其十 天仙子·和凝","清末近现代初","汪东","宝盖流苏垂{罒/彔}?。长掩郊宫春草绿。不随仙女学长生，荡轻烟，怀紫玉。肠断应无胶可续。"
"拟花间十八首 其十一 甘州子·顾夐","清末近现代初","汪东","曲屏深处麝香浓。宽带结，掩酥胸。更移画烛茜纱笼。衾展绣芙蓉。山枕上，云髻略髼䯳。"
"拟花间十八首 其十二 后庭花·孙光宪","清末近现代初","汪东","六朝前事荒原露。乱花无数。骄春罗绮盈朱户。寂寞抔土。只今休极怨，韩擒虎。纵后宫争赋。蛾眉自古能娇妒。漫夸琼树。"
"拟花间十八首 其十三 渔歌子·魏承班","清末近现代初","汪东","两眉弯，修鬓绿。罗裳宛地纤腰束。信来迟，春去速。何处可寻芳躅。柳摇金，花似簇。乳莺雏燕飞相逐。闭朱栊，扃画阁，永昼恹恹人独。"
"拟花间十八首 其十四 临江仙·鹿虔扆","清末近现代初","汪东","卓女才多含绮思，当时巧遇临邛。素琴张罢翠尊空。兽炉闲炷，相并小楼中。光景忽随情意变，楚天音驿难通。夜来愁听五更钟。隔窗寒叶，零乱舞西风。"
"拟花间十八首 其十五 八拍蛮·阎选","清末近现代初","汪东","轻锁雕笼囚凤鸟，故抛红豆散鸳鸯。闺里若应知此恨，背人偷揾泪千行。"
"拟花间十八首 其十六 杏园芳·尹鹗","清末近现代初","汪东","春游待晓妆成。娇饶媚脸微赪。相将小会百花亭。步轻盈。须臾楚峡朝云散，含愁为别仙卿。芳园从此断人行。绿苔生。"
"拟花间十八首 其十七 南歌子·毛熙震","清末近现代初","汪东","楼影参差见，湖波宛转通。香煎豆蔻四支慵。浴罢晚凉时节出闺中。蕙带含烟碧，莲房褪粉红。木兰双桨倚轻风。因甚画堤行尽少郎踪。"
"拟花间十八首 其十八 南乡子·李珣","清末近现代初","汪东","盘岭过，趁墟还。锦绦缠髻两垂环。递饮筒杯春酒熟。欢相逐。日暮芦笙吹不足。"
"西子妆慢","清末近现代初","汪东","窗语塔铃，酒携竹所，净洗缁衫尘雾。探春杨柳白堤阴，更徘徊、段家桥堍。醒吟醉舞。每欲伴、流莺共住。少年时，问买舟偕隐，湖山应许。心期误。十载浮踪，自过巴峡去。劫灰飞处不堪寻，画图中、几行烟树。蘋洲旧句。料清夜、挑镫重赋。漏沈沈，滴尽檐花细雨。"
"珍珠令 腊月廿一日立春","清末近现代初","汪东","云昏雾阻蓬山杳。知心少。任隔院、梅花开了。连岁惜春迟，讶今番独早。㬉意先融愁似扫。算唯有、别情难道。难道怕、薄倖春归，翻催人老。"
"浪淘沙 除夕自讼，用周晋仙韵","清末近现代初","汪东","沽酒不论钱。醉后酣眠。自将身世傲鸣蝉。何异坳堂杯水覆，以芥为船。风雪夜防边。恨我无缘。名牵利役两徒然。万事从头须放下，明日新年。"
"四犯剪梅花","清末近现代初","汪东","暮云凝缟。对瑶阶素阙，恍疑仙岛。冻合吟肩，幸炉香犹绕。前村窈窎。问何处、酒帘悬早。灞岸春回，梁园宴启，梦魂飞到。同游故人渐少。记烧镫令节，邪回欢笑。浅酌屠苏，怅新愁难扫。门荒径悄。但枝上、数声啼鸟。雪后江梅，伶俜照影，寒深花小。"
"探春令 正月初八日日出而雪，阴晴百变，亦气候之异也","清末近现代初","汪东","风帘萧飒，兽炉融煦，乍寒轻暖。似熟梅天气，阴晴半。甚时序，教零乱。玉霙飞处阳乌闪。做春光奇幻。料红闺睡起，虚檐徐转。误捉杨花看。"
"一枝春","清末近现代初","汪东","月榭云窗，任留连宴饮，都忘昏晓。阳和布暖，次第苑花催报。红梅半吐，醉中认、谢娘风貌。歌字稳、莺啭高枝，未惊绣帏人早。幽居片尘不到。度凄凉岁月，将愁谁告。蟠云髻散，镜里几回羞照。丹青暗展，已句引、万千情调。从细想、玉艳香温，见时更好。"
"玉烛新 镫夕彦通自南京来话旧，因赠","清末近现代初","汪东","玲珑檐玉瘦。渐照眼春回，野梅如绣。看镫旧俗今都罢，但许歌围红袖。笙箫彻昼。拥绛节、霓旌前后。佳丽地、空数南朝，台城未舒新柳。困思寄旅经年，惯晓埭闻钟，步穿烟岫。岁华顿换，堪惜处、俊侣狂情非旧。凌波赋就。恐泪烛、宵分盈斗。休自苦、垂老相逢，金尊更覆。"
"莺声绕红楼 梅蕊受冻，作花甚疏，顷亦凋落矣。倚此寓感","清末近现代初","汪东","腊底频番急雪吹。已堪讶、疏蕊离披。卷帘密付翠禽知。休啅最高枝。风动铃幡索，无端又、了却花期。看花昨夜步前溪。空余远山眉。"
"金缕曲","清末近现代初","汪东","万里沈悲角。指天西、巨星夕霣，光芒销铄。大地山崩溟海竭，鱼鸟纷纷安托。况别有、玄黄交错。龙战方酣三军墨，道哀兵、决胜原非弱。谁为致，不龟药。试陈旧史君应诺。笑当年、秦事楚阿，何殊丘貉。六国连衡从暂破，衡散依然从约。但众志、自成郛郭。顷刻风雷生百变，愿不为、鱼鸟为雕鹗。红日出，歌声乐。"
"减字木兰花 淮甫兄辍西蜀之行，复来相会","清末近现代初","汪东","天梯石栈。夙昔驰驱同往返。历尽殊乡。何似家山味更长。白头兄弟。惜取花前尊酒会。莫问明朝。扬子江头早晚潮。"
"点绛唇 黄西爽为其舅氏作南山图卷","清末近现代初","汪东","松竹阴浓，四时不改南山翠。瘦筇閒理。谁会槃阿意。长想鸥波，点笔多能事。风流似。霅川烟水。一室空濛里。"
"大酺","清末近现代初","汪东","看月临窗，花垂径，春满桃潭书屋。童年游息地，想碑残朱凤，断纹难续。旧业尘薶，荒园藓护，闻道时经樵牧。飘零平生事，况昆池节换，市朝翻覆。剩乔木人家，乱云山寺，尚迟幽躅。光阴如箭速。任衰鬓、蓬葆无新绿。唯伫叹、机云声价，王谢风流，总消伊、废笺闲烛。岁暮陶潜宅，应自惜、独存松菊。坐容膝，村醅熟。收取残泪，聊共持尊相属。醉忘烂柯几局。"
"陌上花","清末近现代初","汪东","韶光渐近清明，其柰透帘风雨。枕冷衾单，还似去年辛苦。密函欲寄先弹泪，湿尽锦笺词句。怕因循、过了杏花时候，委春尘土。黯凝思、记小阑深处，乱划钗痕无数。杳杳重闺，自此便成睽阻。落红万一侵罗袜，愁粉啼脂慵顾。怅楼东、纵有珍珠盈斛，凭谁缄与。"
"点绛唇 集清真","清末近现代初","汪东","看即分披，对花惹起愁无数。泪珠溅俎。细响当窗雨。景物关情，也拟临朱户。章台路。梦魂飞去。一曲黄金缕。"
"好事近 为袁孟纯题雪夜草堂读书图","清末近现代初","汪东","粉末洒寒林，是六朝山色。夜雪柴门深闭，识袁安心迹。奇书读尽古今文，丝竹更藏壁。酒诰一篇俄空，问何人会得。"
"迷神引","清末近现代初","汪东","杨柳摇青堤边树，又值禁烟佳序。雕鞍画毂，拥平川路。傍溪行，桃花散，似红雨。追忆当年友，共尊俎。挥手云山隔，竟何许。屈指人生，半是伤离绪。对冶游天，嬉春侣。黯然回首，忍重寻，临岐处。笛飘扬，邮亭远，旅魂阻。休为年芳晚，闭朱户。残宵听鶗鴂，更悲苦。"
"柳含烟 其一","清末近现代初","汪东","秦淮柳，荡轻烟。迤逦复成桥下，小娥纤手理丝弦。木兰船。留得年年佳景在。未惜绿茵如盖。隋宫梁苑满荒莎。柰愁何。"
"柳含烟 其二","清末近现代初","汪东","姑苏柳，画栏东。袅袅长丝拂地，纤柔还与舞腰同。斗春工。因想吴宫眉黛色。西子也应描得。如今憔悴在风尘。翠蛾颦。"
"柳含烟 其三","清末近现代初","汪东","灞桥柳，送行人。千古几经攀折，疏枝摇曳起黄尘。月微昏。昨岁边关征戍急。翻使离歌激烈。待君移作绕朝鞭。破胡旋。"
"柳含烟 其四","清末近现代初","汪东","玉门柳，两行齐。阅尽车轮马迹，冷风萧瑟晚鸦栖。尽情啼。驿路俄教通绝域。春色江南无别。往来闲杀霍嫖姚。挂征袍。"
"阳春曲 三月初一日夜归，遇旧曲，怅然成咏","清末近现代初","汪东","雨丝丝，烟羃羃，镫影渐迷坊曲。残夜走轻雷，车轮转，梦里还过旧家宿。麝熏鸳褥。浑未减、那时芳馥。谁道两睫瞢腾，醉眠醒、自惊幽独。叹春半、凋蘦莺雏老，怊怅极、清狂杜牧。秦楼箫声已断，竟床空枕簟斑竹。芸笺更展数幅。待手把、花容描貌。恨桃李、未了湔裙候，愔愔暗绿。"
"阮郎归 调友人，赋得搀字。俗谓以手相扶，以物相和，皆曰搀","清末近现代初","汪东","春阴漠漠罩江南。春衣无点黬。楼居新署列仙衔。不须青鸟探。疏影瘦，暗香搀。小红歌韵諴。石湖风便好张帆。望梅先解馋。"
"御街行","清末近现代初","汪东","桃花流水仙溪路。曾引刘郎住。晚春扶路觅仙溪，肠断几番回顾。落英飘尽，朱颜已改，不见当时侣。长生本是无凭语。但愿长相聚。仙家何事亦离群，洞口乱云荒须。不如重到，玄都观里，犹有桃千树。"
"庆春泽 白芍药","清末近现代初","汪东","携策中园游憩。看芍药翻阶，素颜娇丽。还澹著梳妆，临风搴袂。似玉楼人，卷帘睡初起。徘徊欲尽宵际。堪持赠情人，闲吟溱洧。愁染泪吴绡，离心难寄。正月笼烟，一枝堕烟里。"
"看花回","清末近现代初","汪东","叶底初闻百啭莺。来赏新晴。市郊兼有山林趣，是旧家、别馆峥嵘。好春留不得，同感飘萍。槛曲萦回藓路青。负手巡行。海棠秾艳吹成雪，野花开、多不知名。自怜歌酒畔，有甚閒情。"
"瑞云浓","清末近现代初","汪东","东风露井，桃花还似人面。花外巢痕护新燕。香泥垒就，又早渗、残红千片。逝景迅流波，任风吹不转。当送春归，随处易、伤心感叹。岂是佳人赋情浅。凤笺盈箧，问甚时、一樽重见。折取花枝，露和手颤。"
"饮马歌","清末近现代初","汪东","句骊形胜地。黠虏锋何锐。一朝援师知。剑麾旄头死。夜苍茫。草色黄。画角连营起。万山里。"
"子夜歌","清末近现代初","汪东","荐樱桃、一春过半，的皪走盘珠露。佐杯酒、殷勤晤对，乍喜故人相遇。巴岭雨云，秦淮烟水，总化衣间雾。是人生离合，寻常多感情怀，只觉万端愁聚。不堪听、枝头叶底，宛转一声啼宇。如说明朝，临岐堕泪，依旧天涯去。况韶华已老，绿阴青子如许。珍重而今，片时欢笑，无限镫前语。怕年来、消减容光，就镫看取。"
"最高楼 题巢章甫海天楼读书图","清末近现代初","汪东","天津市，镫火隘通衢。中有隐人居。一枝漫拟同巢父，千间犹欲庇寒儒。是谁能，将此意，写成图。想时傍、元规楼畔坐。又还著、元龙楼上卧。风月夜，啸歌徐。海波宽处驯鸥鸟，芸笺香里伴蟫鱼。问先生，秦火后，读何书。"
"清平乐 为湖帆题梅景书屋图","清末近现代初","汪东","崦西深处。香雪时飘度。窈窈岩关萝径护。记取支筇闲步。湖山不负清嘉。鼎彝位置堪夸。胜却云林高阁，道人自种梅花。"
"青门饮","清末近现代初","汪东","羁绪侵寻，壮怀销铄，邻家怨笛，残春时候。事往难追，恨多偏积，长遣枕痕淹透。征战连年岁，归期杳、刀镮生锈。燕子重来，不见当时，花下雕甃。唯见临窗杨柳。争盼断边书，如人眉绉。虚阁笼阴，小池过雨，风信夜来还骤。料想明镫底，剪罗衣、几番停逗。带围亲结，可能记得，腰支肥瘦。"
"菩萨蛮 所见","清末近现代初","汪东","镂空鸳履文犀革。茜罗衫子裙腰窄。约臂露双弯。指尖红蔻丹。朝朝歌舞续。但恨为欢促。邻女下机归。辛勤短后衣。"
"探芳信","清末近现代初","汪东","翳妆镜。任匣贮钗鸾，泪和脂凝。但小楼幽闭，更深市喧定。一钩残月徘徊久，聊破花閒暝。记初逢、拜月盟星，是伊心肯。无限欢娱事，恣永日、弹棋宵评茗。两度蟾圆，便从此叹孤另。旧情已逐繁华谢，密约愁难整。楚天遥、宋玉高唐梦醒。"
"青门引","清末近现代初","汪东","曲沼涵余景。波底远烟浮暝。玲珑叠石赴修廊，苍苔绽处，认是旧行径。开轩乍怯单衣冷。独坐中宵静。紫藤半挂，篱角月光，澹澹花无影。"
"寻芳草","清末近现代初","汪东","失却远山翠。镇长日、雨廉纤地。倚高楼、望眼成枯悴。路迢迢，信难继。暗想别离情，二三载、把人抛弃。算嫦娥、纵被云遮蔽。还有个，团圞意。"
"眉妩","清末近现代初","汪东","记芳园联步，绣陌停车，垂柳正青眼。贳酒南楼下，娇扶醉、轻盈人似花面。素笺漫展。爱赋情、词意深婉。坐相并、不惜淹留久，又镫市催晚。愁满。云屏湘管。怎暗垂蛛网，空涴尘簟。寥落悲行旅，沧波外、斜阳芳草如剪。旧游未减。孟乍醒、人远天远。这无赖年光，频屈指甚时见。"
"踏莎行 午日","清末近现代初","汪东","荐酒菖蒲，堆盘角黍。家家旧俗同荆楚。汨罗江畔赋招魂，奔潮犹带回风怒。天问难酬，国殇堪谱。遗篇光烛蛟龙怖。休嗟荃不察中诚，亡秦毕竟由三户。"
"蝶恋花","清末近现代初","汪东","天性矜严容百媚。敛影藏声，事事相回避。一语暗闻知有意。蛾眉谣诼君应忌。日暮高楼还独倚。路隔章台，恰似无穷际。玉玦含酸裁作佩。寸心犹许连环系。"
"绿盖舞风轻 苏州公园看荷花，红白相间，弥望无隙。桥影横其中，绝似四十年前游北海时光景","清末近现代初","汪东","落日断霞明，荡漾轻圆，荷盘泻铅水。风揭霓裳，群仙摇佩，玉羽盖纷起。已敛还开，棹歌远、微闻香气。记当时、玉蝀桥边，佳伴同倚。莲子暗卜心期，向晚渐秋风，藕断波底。冷落空房玉容消，但渍粉痕脂泪。事往情牵，又句惹、临池深意。步迟回、梦认冶游宫地。"
"减兰","清末近现代初","汪东","芭蕉叶大。一雨阶前堪晚坐。暑气高哉。忽闪繁星走旱雷。炎蒸何酷。共说今年梅抱伏。又恐冬寒。首尾无春是野年。"
"满庭芳 立秋期近，而炎威愈虐，作此祓之。寄远人","清末近现代初","汪东","树隐鸣蝉，花栖残蝶，小庭长日清寥。宴眠初起，风阵芰荷摇。休羡南皮乐事，瓜果彻、渐近凉宵。凭阑指，烟澄雾敛，星海未成桥。回思天上伴，飞琼萼绿，无处招邀。只采莲泾畔，遗迹偏饶。怅望鸱夷一舸，五湖去、别载娇娆。秋期忆，归潮有信，千里莫辞遥。"
"鹧鸪天 七夕口占。时余肩背生疡，又遍体发斑，卧床甚苦","清末近现代初","汪东","暑毒侵紧惨戟矛。天时恰与痛相谋。萨按风雨奔腾过，蕉叶梧桐各自秋。乌鹊散，暗萤浮。今宵无意看牵牛。嫠蟾也避双星面，云幕千重不上钩。"
"沁园春 病起自嘲","清末近现代初","汪东","君子人欤，豹变嶙峋，其文赤斑。想卦爻占得，剥肤灾近，上池饮后，伐髓功完。吸露身轻，攀霞痕在，色界曾留第几天。丹成未，看铢衣尽委，蝉蜕登仙。新陈代谢年年。总不似秋风扫箨便。甚凝酥砌就，鱼鳞匼匝，微鼾吹起，蝶羽轻翻。乐岂知鱼，相应食肉，切莫遣公荣到酒边。东海畔，倘嗜痂有客，还许周旋。"
"浣溪沙 还家即事","清末近现代初","汪东","足轻经旬戒出游。羸躯病暑复惊秋。小园无恙且归休。未晚径须抛书帙，乍凉先欲试衾裯。北风吹雨上高楼。"
"减字木兰花 题湖帆没骨荷花卷。湖帆自云见八大山人墨戏，稍变其法","清末近现代初","汪东","六郎风貌。此语轻诬羞不道。翠盖红裳。洛浦犹应逊晚妆。嫣然摇动。十载词仙曾入梦。笔底烟波。涉事惊看柰尔何。"
"踏莎行 老友或欲来苏相访，先问寄庵门径。书此答之","清末近现代初","汪东","骚客词心，绛唇歌语。吴城合共天随住。新巢元与旧巢邻，飞来燕子知门户。拙政园东，华阳桥堍。深深曲巷通蔬圃。杖藜若叩寄庵家，隔墙先见樱桃树。"
"感皇恩 夜起，和清真","清末近现代初","汪东","露下洗苍苔，颤帘风定。北郭车声破幽静。半生羁宦，早被轮蹄催醒。那堪还对此，凄凉景。酒散梦回，一时都省。镜满霜华更愁病。抚衾长叹，残夜鸣鸡相应。起来犹自弄，镫前影。"
"丑奴儿 中秋夜望月，用清真韵","清末近现代初","汪东","层阴隙处清辉漏，斜照东轩。桂影森寒。许折高枝未有缘。便求玉兔长生药，难驻朱颜。雾槛风栏。谁凭琼楼海上看。"
"绣停针 十六日还上海，登碧双栖楼，月色皎洁，与贞白咏于湖念奴娇，慨然有作","清末近现代初","汪东","澹暮景，望四野烟收，皓魄初上。檐瓦参差，楼观万家，并入玉壶冰盎。素波摇荡。似画楫、中流相傍。凭阑酌酒高阁，未输洞庭奇况。千年事惝慌。不道我历历，见伊神王。汗漫骑鲸，东海壮游，回首已成长往。未须愁肠。幸俊侣、登临无恙。夜深归卧，月华更穿屏幛。"
"瑶华","清末近现代初","汪东","非茎非叶。摇曳琼钩，挂一痕香雪。含苞才见，惊片时、射眼光华明彻。莲台多品，怕犹逊、旃檀芬烈。更鼓催、残梦消沈，长想玉瓯初缺。前朝未尽风流，叹仙李蟠根，依旧门阈。开筵唤客花径里，无数雄蜂雌蝶。拟凭并剪，长夜对、鸳衾虚设。笑问他、朝菌灵椿，共度百千尘劫。"
"醉太平","清末近现代初","汪东","箫笳沸空。旌旗飐风。游人列炬如龙。报行程向东。高台数重。狂花万筒。和平焰字当中。是民心大同。"
"倾杯近 和袁去华","清末近现代初","汪东","梦醒朱楼镇锁，残日留斜影。向晚西风渐止，绕廊花叶静。尘封象管，弦断金徽何日整。伫徘徊，鸟啼虫语满荒径。宝钗分，篆烟烬，密誓嗟难省。镜换容华，带损腰围新来更。浮踪浪迹，不似年年秋期定。纵思归，更堪归路永。"
"醉思仙","清末近现代初","汪东","对秋空。怨风翻坠叶，书杳征鸿。渐黄花开也，人倚疏栊。香惹鬓，泪沾衣，叹孤负，酒盈钟。暮寒生，更睇远，暗遮云树重重。膏沐相忘久，频年首似飞蓬。料怀人深处，应少欢悰。千里月，两边情，诉此恨，与谁同。夜沈沈，梦不记，断魂犹恋青枫。"
"阳台梦","清末近现代初","汪东","玉阶閒伫调雏凤。见人羞瞥微波送。困来无语倚斜阑，撚花枝独弄。裁笺传密约，遥指红楼几栋。晓窥门户却严扃，误触金陵动。"
"穆护砂","清末近现代初","汪东","有恨谁堪语。傍纱窗、络纬啼苦。骋商飙一霎，坠梧飘雨。废池荒园无路。但切切、寒蛩相尔汝。怪早夜、秋来何处。便莫问、当年宋玉，也值费、欧阳新赋。推枕旁皇，揽衣愁叹，时时倾听，泪沾裾。尽玉箫声断，瑶琴徽冷，无此意酸楚。况是一襟离绪。怯空房、影形为侣。只绣残衾凤，烟消香鸭，寻思旧欢如雾。怕水远、山遥尝险阻。抛撇久、两情非故。灯焰小、似伊昏眼，壶滴尽、伴我长吁。梦等春还，寄将花叶，密书覼缕。抵珍珠，又争教、霜月窥帘，精魂知已曙。"
"惜余春慢 和鲁逸仲","清末近现代初","汪东","绣勒依风，轻衫沾露，共踏长堤青草。连翩俊有，烂漫华年，几度燕昏莺晓。莺燕丁宁，后期尊酒，重来碧苔钱小。叹春光容易，繁花飘尽，故人今少。空自忆、梅坼琼枝，兰披香径，道著转添愁恼。邮亭送远，歧路停车，留住片尘休扫。沈恨穷秋到时，明月有心，应怜人老。似蓬飞双鬓，惟余衰柳，几丝萦绕。"
"南歌子","清末近现代初","汪东","帘卷梧桐影，炉添柏子香。中庭露结渐为霜。遥听孤鸿悽唳下回塘。检历知年促，翻书觉夜长。一生铅椠为谁忙。赢得远怀消尽鬓毛苍。"
"点绛唇 九日遄赴苏州市人民代表会议，用东坡韵作","清末近现代初","汪东","照眼青红，此回绝胜龙山宴。绣塍芳甸。不尽舆图观。何用登高，百里行程半。横塘远。影投波乱。我共西飞雁。"
"离亭宴","清末近现代初","汪东","老赁荆扉相偶。谈宴日从梅叟。挥麈论文狂绝倒，缺月惊窥窗牖。一旦死生兮，瞬到菊花开后。检点亲知杯酒。唯是涴痕襟袖。长忆涌金门外去，醉插苏堤新柳。此日柳空垂，独立西风回首。"
"好事近 季琦妇顾清侣赴朝鲜慰劳战士","清末近现代初","汪东","百战固岩疆，壮士宣威殊域。馈食不辞艰阻，有蛾眉奇绝。故园风物已深秋，行人感时节。毡幕笳声催晚，正千山飞雪。"
"永遇乐 贞白行役福州，归述所历，以词纪之","清末近现代初","汪东","闽峡波涛，武夷深秀，此行经遍。才卸征衫，且呼杯茗，为道亲闻见。好山当户，明湖绕宅，未减江南心眼。最豪华、南台高处，望中灯火如练。炎方㬉候，温泉涌出，却笑华清池浅。可惜来迟，荔枝摘尽，雕俎涎空咽。归装应有，锦囊佳句，供我细饮闲遣。但频探、烟尘涨海，几时尽散。"
"蝶恋花","清末近现代初","汪东","菊蕊凋残秋景暮。滴滴霏霏，尽日檐头雨。欲向邻家閒趁步。苍苔径滑无乾处。隔地阴晴非定数。因念妆成，万一笼朝煦。此际才笺愁寄与。到时恐认啼痕污。"
"明月棹孤舟","清末近现代初","汪东","浅掠山眉红粉面。杏初残、那回相见。软语无多，分飞一霎，输与画梁双燕。叶落寒螀空絮怨。怎弹指、便成秋苑。步月回廊，看花小槛，只许梦魂依恋。"
"倾杯","清末近现代初","汪东","恩怨无常，悲欢难料，从来世情如此。闻君语便似，司马泪湿青衫，愤盈素纸。纵前欢、拌得而今忘却，未可正芳年，竟抛罗绮。绣阁深锁，冰弦绝时谁共理。想数番、求凰心事。为尽传知音，当炉曾许，誓约千金休换，柰何到此成轻弃。空伫望零涕。翻输与、当日虞家，君王骓逝。临分忼爽歌声起。"
"瑞鹧鸪","清末近现代初","汪东","白鸥飞处海波明。楼高遥指两三程。无限风涛，化作轻烟散，伫向沧洲眺晚晴。千秋人物从君数，镫前煮酒閒评。却笑广武，登临何用，兴长叹，逐功名。未必英雄是步兵。"
"转应曲","清末近现代初","汪东","霜月。霜月。步影横枝清绝。愔愔烛灭镫休。缓曳罗裾上楼。楼上。楼上。终夜有人凝望。"
"洞仙歌","清末近现代初","汪东","不登廊庙，且幽潜林下。少室山人有高价。想躬耕南亩，梁甫吟成，成算在、西蜀东吴分霸。卧龙难得似，老去传经，门第扶风尚堪借。长笛韵凄凉，滴雨空阶，平阳坞、独醒中夜。又何如、丝竹后堂深，待只许、彭宣一尊同把。"
"琴调相思引","清末近现代初","汪东","小雨初收望转迷。车轮巷陌未沾泥。千家镫影，相送过城西。寒透绨袍风似剪，光摇尘幔月如圭。夜深归去，愁上最高梯。"
"望云涯引 野行闻笛，音调类旧人所为，感而赋之","清末近现代初","汪东","江干闲步，蕙汀远，芦滩白。寄泊渔舟，向晚自看风色。归鸿阵散，历乱惊飞下，认短碛。望里关河，念三载羁客。阆宫蓬苑，借青鸟，传音息。蜃市冯虚，残景半消金碧。流商变徵，吹破无穷恨，甚处笛。太息桓伊，未似当时听得。"
"浣溪沙","清末近现代初","汪东","十二天门詄荡开。霓旌翠葆共徘徊。于中弹指起楼台。不惜千金求骏骨，果然万里致龙媒。燕昭汉武尽仙才。"
"应天长","清末近现代初","汪东","炉烟细袅，帘绣慢垂，幽怀断绪难续。夜静乍闻邻笛，依稀旧时曲。繁华逝，年岁促。似泪尽、卧槃残烛。最堪恨、一片青溪，雨后新绿。谁更问杨琼，记取楼居，还近大堤北。暗淡数重阑槅，蜘蛛网盈目。听歌处，欢未足。强自比、谢公丝竹。鬓华改、远志凋蘦，沈醉当哭。"
"凤归云","清末近现代初","汪东","傍层台，几行远树接江皋。宿霭乍收，寒气晚萧条。楼阁冥迷，歌唱四合，隐隐逐风飘。错认那时都下，朋俦欢会，放镫偏近元宵。魂飞形役，旌往思迁，蓬蒿过屋，麋鹿群游，六代兴亡，事竟身遭。西蜀奔驰，北寺归隐，鬓发与秋凋。幸使老随閒散，博观图籍，破除千种无憀。"
"临江仙","清末近现代初","汪东","对面寒暄无一语，泥他强寄音书。书中但问体何如。行间寥落字，珍重过明珠。记得凭肩杨柳下，喁喁情话相于。可怜浓绿荫庭隅。西风吹后看，直是近来疏。"
"石州慢","清末近现代初","汪东","小阁同凭，芳宴未阑，何事轻别。奔车陇驿经过，正见野梅飘雪。行行且止，又向千里沧波，中原回指青如发。长作吴乡人，料啼珠盈睫。凄绝。佩环遗响，枕被余薰，易成消歇。两地含思，魂梦何曾相接。痴情极处，画里重与端相，奇容妙采难言说。炉烬麝煤残，有心香堪爇。"
"如梦令 仇实父画四时时妆美人，余夏秋两景。设色妍妙，以词代记 其一","清末近现代初","汪东","满院桐阴舒绿。皓体轻笼纱縠。团扇障微羞，池内鸳鸯双浴。芬馥。芬馥。脸映荷花如玉。"
"如梦令 其二","清末近现代初","汪东","雨后秋光如洗。无数閒花绕砌。合坐弄新腔，翠琯银笙相俪。风递。风递。缥缈乐声天际。"
"水龙吟 画梅花册寿蕙音，媵之以词，蕙音为贞白贤俪，梅其小名也","清末近现代初","汪东","洒然林下高风，百年长作贞松偶。铅华不御，芳馨自远，蕙兰堪友。蜀苑呼龙，孤山邀鹤，岁寒同守。想繁华时节，何曾得意，也不为，冰霜瘦。自是东风较晚，枉催开、园林如绣。眼中羞见，夭桃秾李，炫奇争秀。梦绕南枝，幽香和月，暗沾襟袖。倩淋漓醉墨，生绡写取，祝梅花寿。"
"浪淘沙慢 八仙桥青年会听歌，是日有生死恨搜孤救孤三娘教子梁红玉诸剧","清末近现代初","汪东","倚楼看，霜融素瓦，路近烟碛。弦索繁声渐发。镫帘动影似织。听一串、清歌珠历历。顿折荡、千结柔肠，问座中、谁是远行客。衫纻尽沾湿。恻恻。死生便分疏隔。况嫠妇、空闺催机杼，悲甚遗孤泣。忽战场桴鼓，春雷飘疾。寸心万感，凭仗他、倾吐牢愁冤抑。年少事、风流云散，揗华发。壮志半蚀。遣情处、翻教恨更积。醉归去、独拥寒衾，漏碎滴。惊魂缥缈疑终拍。"
"齐天乐 怀素墨迹云：苦笋及茗异常佳，乃可径来，与会中诸人共观之","清末近现代初","汪东","窗前蕉叶阴浓后，临池墨痕翻污。风揭云飞，蛇惊草偃，笔势千秋谁悟。清斋味苦。只笋束共庖，茗瓯浮乳。想得书僧，径来相访定佳侣。瑶函珍重共启，怕颠张未解，驰骤如许。丧乱经心，中秋过眼，别有人间奇遇。萦愁万绪。问天禄琳琅，至今存否。瘴海崩涛，化成昏夜雨。"
"清平乐 闻贞白日读瑜伽师地论，赋此代讯","清末近现代初","汪东","形骸为累。入世求超世。面壁嵩高仁者事。方寸终无住地。眼前撩乱空花。一窗风雪交加。我欲忏除绮语，相从熟习瑜伽。"
"瑶台聚八仙 陈蒙庵从贞白所索观余所为听歌词，复作一首，邀二君同和","清末近现代初","汪东","麝散高空。层梯峭、相随步屧玲珑。笑围歌阵，寒气变作春融。急管繁弦挥楚调，乍闻又觉感缠胸。夜无眠、凤笺暗擘，聊诉情衷。知音从来易失，叹旧时宋玉，属和谁工。竟联二妙，惊看赋笔如虹。明朝更同宴席，怕一曲、霓裳听未终。新愁起，换数番羯鼓，敲碎琼钟。"
"菩萨蛮 陆丹林倩人画像，大千为补衣褶及枫树，乞题","清末近现代初","汪东","曲江去后流风歇。岭南又见梁陈屈。谁可继三英。里人先定评。长松身独秀。不是因诗瘦。何物比韶颜。一枝枫叶丹。"
"八音谐","清末近现代初","汪东","阴雨乍晴初，重想消閒地，来过幽馆。俊侣坐联膝，讶嚣声尘满。弦语劲处偏柔，似弄舌、黄鹂花外转。正感忆，又哀音变徵，长歌悽断。小说流传乱事真，任赵宋三国，做成新爨。村社走盲翁，骂中郎谁管。是非从古无凭，但记著、放翁词案。睡眼已朦胧，自笑我，心情倦。"
"惜寒梅","清末近现代初","汪东","万卉凋零，有江梅、独许雪霜盟约。粉艳天真，苒苒香浮绣幕。满樽芳酒共谁酌。望天际、轻阴旋作。家园无恙，忘了归来，细看红萼。相思未是断却。柰江关赋愁，不堪落寞。花下前欢，此景羞人问著。拟凭鳞羽诉离索。怕纸尽、越添意恶。十分清瘦，南枝渐坼，莫近高阁。"
"临江仙","清末近现代初","汪东","节候推排星运转，强分过去来今。偶缘闻见动羁心。征人遥度陇，宿鸟倦归林。独坐空斋书懒读，杖藜何处追寻。关山暝合海云深。一冬怀抱恶，不雨亦沈阴。"
"夜游宫 用方回体韵","清末近现代初","汪东","江上寻梅棹发。烟波尽处孤帆灭。邓尉繁花明茜雪。绣筵开，记当时亲自折。凝想成悲咽。故人去、死生都绝。回望青山如恋别。醉推篷，更依依窗外月。"
"长相思慢 和清真","清末近现代初","汪东","夜月微明。风摇窗䋞，愁极心似悬旌。街喧尽散，画鼓初传，凭几寂坐魂惊。倦眼偏醒。讶铜槃残烛，焰冷疏萤。片纸书轻。几回看、恨语谁听。便他日逢伊，未必还如旧识，水盼兰情。桃根唤渡，韩掾留香，此愿难成。芳菲屡换，任垂条、飘拂相萦。怕钗分支股，机绕千丝，都是空盟。"
"念奴娇 江翌云近游镇江嘉兴及开封，先后有诗寄示，和者甚众。余倚此继之","清末近现代初","汪东","半生行处，要穷探星宿，飞翔寥廓。白发江郎才未尽，好句如珠吹落。蜀道停骖，清溪放棹，往昔亲杯杓。看君风度，幼舆宜置丘壑。闻道多景楼中，从容舒啸，回向鸳湖泊。忽忆黄流奔注势，宛宛驱车京洛。纤手分柑，金盘脍鲤，有客方槃礴。山歌宵起，恨余不共酬酢。"
"归朝欢 岁暮不得归，顿动羁思，因念远方征戍之士，及为寇虏所徵迫者","清末近现代初","汪东","急景凋年风惨冽。远望千峰飞鸟绝。博山添炷水沈烟，重帏深掩流苏结。悲来无暂歇。闭门久断行车辙。数归期、不知朝暮，揽镜已华发。地暖春光漏泄。因忆团圞儿女节。故园有信放梅花，天涯是处愁冰雪。四邻疲战伐。北韩烽火连南越。想依稀、石壕村畔，更作无家别。"
"鬲溪梅令 题颖华画梅","清末近现代初","汪东","几番雪里访苔枝。暗寻思。未似仙云，摇漾薄铢衣。绿华来去时。一奁清影试妆宜。浅胭脂。要待芳心，分付玉纤知。漫教羌笛吹。"
"系裙腰","清末近现代初","汪东","眉尖微透睡时春。双螺点，黛痕新。金泥带画双栖蝶，似曲中人。斗妆束，小腰身。隔座相看无一语，应不是，阻河津。天孙已有黄姑约，待几秋辰。看停织了，往来频。"
"使牛子","清末近现代初","汪东","野田荠菜花如织。村女牧童相值。调笑曼歌柔，鞭动牛奔喜洋溢。翠钿隐髻添丰泽。珠汗侵粉额。个处见天真，尽许风流愁未识。"
"虞美人 除夕前还苏州道中","清末近现代初","汪东","陶潜情话思亲戚。镫火催除夕。轻车火急指吴阊。便抵乘风来下白云乡。湖山已被春光占。数朵江梅艳。梅根残雪未全消。恰欠小红低唱过虹桥。"
"迎新春 吴城春节唯园游最盛，其余奢俗寖革除矣","清末近现代初","汪东","岁首庆春节，共惜朝阳和煦。淋漓喧腾语。逞游乐，携佳侣。接通衢、鱼龙部伍。乍散入、无限园林深处。日晚人更聚。争夸道、升平重睹。渐春光永，艳溢花坞。幽径里、石痕竹影随步。垂杨碧绕阑干亚，记曾来、徙倚吟伫。变豪奢、唯许清欢消闲绪。渐风化南土。蔓草尽争，肯独行多露。"
"锦园春 元夕雨止，仍不见月","清末近现代初","汪东","素娥初沐。仍风鬟乱裹，未忺妆束。却恨开筵，费今宵镫烛。霓裳舞曲。忍孤负、众仙芳躅。绣枕新啼，银屏旧影，西楼人独。"
"生查子 贞白偶作画，有香光晚年笔意","清末近现代初","汪东","沙平绿树稠，壁立苍崖峭。丘壑在胸中，岂是聪明到。停云堪本师，石谷非同调。书画遣生涯，合向华亭老。"
"彩鸾归令","清末近现代初","汪东","修眼长眉。姽婳佳名自属伊。佩环急转乐声低。舞罗衣。许将红绶衔双凤，不定芳巢忆故枝。夜阑谁道梦回迟。彩云飞。"
"昼锦堂","清末近现代初","汪东","掩敛轻寒，徘徊短巷触目蛛网帘栊。暗想别来心事，泪湿衣重。夭桃红妍人面杳，绣筝尘满玉楼空。无端恨、尺素寄将，双鱼路隔难通。匆匆。凝眺远，分手处，垂杨如雾冥濛。乍可长条拂地，更系游骢。旅情空结千丝冷，瘦腰谁管一春慵。隋堤畔，犹胜那回行役，细雨孤篷。"
"东风齐著力","清末近现代初","汪东","残雪初消，和风徐转，㬉意朝回。游人屐齿，迤逦印苍苔。是处园林组绣，流莺劝、且酌深杯。从今始、桃红李白，相趁花开。宛宛小阑隈。曾记得故人，执手徘徊。物华似旧，此乐竟难追。幸使春江作酒，凝情盼、缓引尊罍。争知道、浮踪浪迹，不肯归来。"
"临江仙 其一","清末近现代初","汪东","帖帖粉光匀染，荧荧镜匣常开。一声歌断筦弦催。自缘心有恨，赚得泪荧腮。姓字从君记取，旧巢燕子重来。千丝万缕舞萦回。绛云楼畔遇，不是傍章台。"
"临江仙 其二 贞白听歌有作，余复和之","清末近现代初","汪东","浴罢鬟脂滑腻，妆成眉语惺忪。瑶台有路可潜通。乌龙眠锦罽，鹦鹉守朱栊。检校春风一曲，歌筵暂得相逢。水流萍散各西东。小山新句好，肠断为莲鸿。"
"风入松","清末近现代初","汪东","阆宫高处更无梯。升降假青霓。众仙自合瑶池乐，指星辰、七日为期。汉武曾逢阿母，玉环新敕真妃。蟠桃花实粲盈枝。方朔敢偷窥。何妨小谪尘寰去，共双成、别语临岐。料峭春寒谁怕，凝脂不粟琼肌。"
"少年游 蒙庵年五十矣，忽逢旧人，呼之为少，因戏赠","清末近现代初","汪东","青楼夹道系香车，交柳荫扶疏。跨凤秦嬴，佩兰燕姞，曾是对门居。十年一梦蘧然觉，花下正将雏。谁道尊前，一声年少，重看酒颜朱。"
"南乡子","清末近现代初","汪东","飞絮雪相兼。谢女清才不道盐。想得春深三二月，风尖。病怯微寒不卷帘。瘦影石痕添。胜似眉楼刻意镌。共许佳茗应称得，纤纤。彩笔吟成只自拈。"
"玉堂春","清末近现代初","汪东","髻丫双挽。豆蔻梢头春浅。试引新声，玉琯初调。恼乱苏州刺史浑閒事，四座惊闻泪共飘。说向中情冤苦，王孙恨更饶。但逐游蜂得酿花成蜜，不惜因欢解绣貂。"
"好女儿","清末近现代初","汪东","明月远时。讳道相思。遣忧端、自理狂心性，任歌阑舞罢，醉乡频到，锦字休题。别馆华镫如昼，有莺燕、数欢期。料倾城、未许轻相顾，待等闲怜取，韩娥声价，楚女腰支。"
"天仙子","清末近现代初","汪东","荔熟江乡花艳竞。妙舞惊鸿堪比并。可怜刻羽更流商，空解听，无人省。斜日阑干唯独凭。带系明珠思旧聘。未老恩情随断绠。闲阶飘下沈郎钱，嗟薄倖，添愁病。身似游丝风不定。"
"画堂春 得故园花讯","清末近现代初","汪东","小栏花药手亲栽。怨春常负尊醅。海棠新报几分开。落尽残梅。梦里独穿花径，觉时无限低徊。兽炉香篆渐成灰。心字难裁。"
"喜迁莺","清末近现代初","汪东","棠梨风紧。叹春服未纫，清明将近。旅舍藏烟，沙堤平岸，芳草渐侵衣润。重想冶游踪迹，唯有湘兰盈畛。鬓华改，任蜂狂蝶乱，情怀消尽。梁间栖燕稳。应怪谢堂，不见歌成阵。锦瑟横床，香奁扃箧，点点堕脂残粉。藉酒暂忘前事，斜倚熏笼微困。睡醒也，又夜深人悄，一镫寒晕。"
"玉楼春 张梦痕从常熟市河豚，置酒招饮","清末近现代初","汪东","琴川网罟如云起。水涨蒌蒿长满地。欲将佳咏继欧梅，体物茶烟无好意。千金一饭真何啻。头白相如亲涤器。腹腴乳雪滑流匙，更比蟹螯风味美。"
"赤枣子","清末近现代初","汪东","花袅袅，叶萋萋。并禽相唤压枝低。停绣见来愁不语，背人描上茜罗衣。"
"绕池游慢","清末近现代初","汪东","芳园景好，见黄鹂逐伴，翡翠相将。几曲清溪浮远碧，波痕动、林影苍茫。绕径新篁。袅风向晚，著面微凉。亭高望夐，留连未去，立尽残阳。千载吴宫寂寞，输此日花下，犹藉壶觞。昨遇灵岩山畔路，蔓草掩、丘冢成行。想子胥寄恨，怒潮回、空溯荒江。自策瘦筇，閒时行乐，休吊兴亡。"
"眼儿媚","清末近现代初","汪东","未语先看笑轻盈。寒夜觉春生。双瞳剪水，流波侵鬓，画也难成。丽华标格何烦拟，燕赵擅娉婷。销魂最在，酒边斜睨，枕上微饧。"
"添字渔家傲","清末近现代初","汪东","复阁重帘春未曙。凤咮衔镫，缭绕香烟护。贴地氍毹鸿衬步。罗衣举。翻翾更作回风舞。长夜欢娱容易度。门外斑骓，不解留人住。一霎轻云笺薄雨。鄣泥污。预愁明日花间路。"
"诉衷情 集梅溪句","清末近现代初","汪东","鸳鸯难得再成双。多梦睡时妆。洛神一醉未醒，珠佩锁瑶箱。天渺渺，酒狂狂。怯流光。柳花如洒，春枕犹欹，空费思量。"
"法曲献仙音 和清真","清末近现代初","汪东","烟湿墙花，风翻阶药，昼寂春光閒度。绣榻斜凭，翠楼遥瞩，帘衣半遮门户。甚柳下停骖处，轻云屡成雨。耳边语。记殷勤、数番低告，争信道、俄顷便嗟乖阻。梦里得相亲，尚依稀、眉黛娇妩。细擘蛮笺，怕深衷、难寄豪素。但衔将幽怨，燕子一双飞去。"
"春声碎","清末近现代初","汪东","愁里过清明，日日无情风雨。凄凉客馆，佳期乖约，只满帘飞絮。空凝伫。又波浪接天，帆影落，闲鸥聚。韶光自来去。渐少尊前旧侣。千般恨在，数老病、江淹未须赋。隋苑路。芳草遍绿长堤，忍隔断，春归处。"
"行香子","清末近现代初","汪东","玉琯新声，锦瑟华年。渡桃根、双桨波远。香萦舞袖，钗亸欹鬟。正绮筵开，花作幄，酒如泉。鬓丝禅榻，相忘已久，为闻歌、偶惜前缘。佳人何在，更倚楼看。想共今宵，风一箭，月初弦。"
"三姝媚","清末近现代初","汪东","嚣尘何处避。爱邻园深幽，半湾流水。水曲朱檐，认旧时烟艇，画桥闲舣。步屐留痕，空怅想、朋簪欢事。艳素娇红，犹似新妆，向人争媚。曲径高低成势。看种竹专丘，护花编枳。顿惜芳华，待自携斑管，遍题名字。袖拂云根，随意藉、莓苔酣醉。唤取啼莺相送，东风又起。"
"浣溪沙 三月三日清明，蔬畦有新词见示，余方为作苏堂弦外图成，因并得句","清末近现代初","汪东","苏小门前柳拂衣。苏公堂外水平堤。好将新句接梅溪。上巳并逢寒食后，故人偏与落花期。朱弦弹罢有余思。"
"一落索 鲍亚白小桃花馆填词图","清末近现代初","汪东","隐映新妆窥户。愁来无据。溯溪相引泛流霞，被昔梦、游仙误。扑簌满庭红雨。凭阑索句。芜城尽处日平西，料别有、伤心赋。"
"采桑子慢 偕叙甫游虞山，至兴福寺、帘珠洞、大小剑门，欲访柳如是墓，不果","清末近现代初","汪东","平芜到海，螺黛遥浮烟际。任摇兀篮舆徐转，树隐招提。石屋阴寒，散珠跳玉雨霏霏。登临高处，澄波四远，洲渚都迷。苔磴数盘，直穿岩罅，风裂单衣。恨如此、山川奇秀，偏负蛾眉。一舸当年，更无人去伴鸱夷。春游谁酹，孤坟宿草，红豆新枝。"
"卜算子 刘定之索画，为作溪山平远图，并赠句","清末近现代初","汪东","貌比鹤清癯，心似僧孤定。茧纸豁藤入手来，照眼明于镜。玉轴锦装题，蒐讨多名胜。独爱云林数笔秋，此意凭谁省。"
"醉春风","清末近现代初","汪东","莫惜残春尽。微馨苏酒困。湘兰一剪倚风开，认认认。长日帘栊，个人情貌，暗萦方寸。咽泪还添恨。唯见腰肢损。旧盟纵道不堪凭，问问问。玉腕香瘢，绣巾欢唾，甚时销褪。"
"黄鹂绕碧树","清末近现代初","汪东","帘幕垂清昼，廊深阁迥，自忘朝暮。兀案萧闲，对茶烟飏碧，简编横素。那堪静里，顿萦惹、千丝愁绪。因记取上巳，春游未远，韶光和煦。绮陌芳华竞吐。好相将、破除烟虑。却因甚恣，漂浮异国，轻弃乡土。为扫菟园旧径，愿且约、东君住。枝头数点红英，半妆娇树。"
"浣溪沙 再和蔬畦","清末近现代初","汪东","啼鸟催人换裌衣。绿荫将雨护新堤。问君何事唱前溪。乐奏钧天原是梦，恨填沧海更无期。眼中风物尽堪思。"
"露华","清末近现代初","汪东","晚云漏日。共信步郊园，一逞闲适。宿雨未乾，花粉沾衣浓滴。四围尽种松杉，却看绿阴成幂。轻飙过、笙簧奏时，动人心魄。劳生未许偷息。但假日销忧，来寄踪迹。岁岁暮春时候，青子堪摘。漫惜鬓点吴霜，不减杜郎标格。留恋处，黄鹂更如旧识。"
"蝶恋花","清末近现代初","汪东","一架蔷薇开欲遍。蝶羽成双，每向花丛见。此日谁同花下宴。美人独立生离怨。罗带轻杨钗凤颤。小作回旋，又恐腰肢软。吹得柳花过别院。自怜风起因团扇。"
"醉花阴 唐子畏墨笔仕女，一树，一石，美人立其下，持扇凝睇，若有所思","清末近现代初","汪东","庭树蒙茏新雨后。藓径双鸳瘦。纨扇惹飞花，纵使飘残，犹近君怀袖。铅华洗尽森含秀。看墨痕沾透。桃坞渐春深，写了闲情，应费闺中绣。"
"品令","清末近现代初","汪东","梦峡行云晓。更远放、嘉陵棹。伶俜羁枕自怜，但有江梅开早。记取簪花盈髻，是谁年少。翠罂共倒。这往事、休重道。晚来帘卷，画楼四处，笙歌围抱。忽发狂言惊座，旧情未老。"
"八六子 甲午午日作，用紫霞翁体","清末近现代初","汪东","倚雕栊。绿阴庭院，几枝榴绽鲜红。又彩缕、添缠玉臂，浴兰初罢，菖蒲饮竭千钟。流光催老匆匆。曾识荒荆驼卧，还看碧海尘空。漫回首韶年，也逢重午，巨鲸吹浪，杨鬐都化艨艟。此日旗翻翠岭，何人诗衍彤弓。按薰风。料弦歌、四方正同。"
"待香金童","清末近现代初","汪东","雨云江上未碍，寻幽屐。踏破林阴苍翠色。行到断桥还伫立，垂柳依依，似曾相识。念吴王废苑，有人家住侧。对千顷风荷，摇乱碧。日晚藕花香满席。好景依稀，断肠孤客。"
"下水船 贞白将有北京之行，以此送之","清末近现代初","汪东","尽日廉纤雨。寒意时侵庭户。过了端阳，裁缝尚迟衫纻。问征路。淮水轻装北渡。还指燕云深处。漫回顾。袖里长杨赋。谁道今时不遇。金爵觚棱苕峣，际天如故。待休务、急整归鞭千里，应识闺中凝伫。"
"虞美人","清末近现代初","汪东","澄波鸭绿朝晖映。黛扫山眉靓。美人眉黛学春山。一枝压鬓李为冠。晚云盘。持将百草阶前斗。倦饮葡萄酒。西风骤起落花狂。雄蜂雌蝶本难双。各飘扬。"
"朝中措 喜公武过访。公武居歌乐山时，数梦有妇人介胄来见，自言是秦良玉，因请人写其貌，又尝属余为解甲归耕图，未之应也","清末近现代初","汪东","蚕丛鸟道昔经行。蜀魄不堪听。江海一尊，回首松篁，万籁争鸣。平生有梦，帐中玉貌，马上长缨。老去雄心仍在，何须便说归耕。"
"南柯子","清末近现代初","汪东","竹里安鸡栅，林阴覸鹊巢。一廛容我谢烦嚣。比似杜陵茅屋近荒郊。出处何劳问，功名亦偶遭。郑詹端策总无聊。不见虎丘金剑掩蓬蒿。"
"探芳信","清末近现代初","汪东","四郊雨。正水涨平桥，寒深极浦。讶稻畦千顷，连翩下飞鹭。闭门卧掩檐前滴，不异平阳坞。向中宵、自理愁端，寸笺难诉。还念旧情否。又暗碧苏堤，柳垂新缕。冷落湖山，为行潦、后期阻。寻常游事无多恨，直恐归耕误。问何时、灭尽乖龙部伍。"
"点绛唇","清末近现代初","汪东","花外层阴，夜来尽化高唐雨。楚腰翾举。轻似枝头絮。一呷琼浆，后会知何处。空延伫。助人悽苦。楼上三通鼓。"
"绮寮怨 移居青年会，时苦霪潦，又新闻鹓雏丧，忧来百端。用清真韵作","清末近现代初","汪东","倦旅频移栖处，苦催尘梦醒。看几曲、□井修廊，烟霄里、势转亭亭。蟠螭题名自惬，何时见、旧日双鬓青。叹故人、弃掷重泉，音书在、泪滴衫袖盈。怅望未知去程。新词细写，何人更报瑶琼。向夕凄清。野歌动、忍堪听。平途化为泥潦，此际感、异乡情。漂花半城。风声伴碎雨，终夜零。"
"女冠子","清末近现代初","汪东","簇花团锦。中有神仙流品。翠鬟翘。绣屐笼纤趾，罗裙束细腰。一声歌宛转，千种态妖娆。借问胡麻熟，肯相邀。"
"阮郎归","清末近现代初","汪东","植根长在楚江湄。江涵奁影宜。蕙茎兰叶自相依。那堪生别离。风淅淅。雨凄凄。飙轮日夜驰。去时曾见疾如飞。归心偏恨迟。"
"柳初新","清末近现代初","汪东","柔条弄影阑干罅。渐秀眼星星也。巧藏莺语，频穿燕剪，顿觉绿阴堪画。随处鞦韆台榭。盛嬉游、红妆娇奼。忆否吴城胜夜。移兰桡、帘衣初卸。羽觞交递，笙歌竞举，醉舣柳桥阴下。叹顷刻、风流拌舍。向如今、几回吟写。"
"水龙吟 巨浸为灾，风雨助虐，余呼天而愬之","清末近现代初","汪东","泪兮汹涌狂流些。来兮挟风辀些。怀山浩浩，势吞平陆，垫神州些。眷顾生人，欲排阊阖，陈情繇些。桂旗兮纷乱，惊波无极，灵之下，夷犹些。问我兮焉求些。信独抱此忠周些。雨师屏翳，恣其饕虐，驾龙虬些。愿得天工，赫然冯怒，惩愆尤些。四时兮既序，春耕夏耨，绿千畴些。"
"定西番 诵孙光宪鸡禄山前词，为之神王。试以今事拟之","清末近现代初","汪东","千里飞行杀敌，鸿雁阵，鹳鹅军。乱浮云。步骑更闻皆捷，残羌无处奔。一发连珠枪弹，殪千人。"
"鹊桥仙 七夕","清末近现代初","汪东","届新秋、华镫映蟾光，陌上飞度。敞琼楼、翠娥凭肩私语。从来佳偶缱绻誓，肯同朝暮。天意忍，定越岁经年，暂教欢聚。道远又横片渚。想凝眸、自含啼雨。良会短、见时已嗟迟误。深宵寂寂风露。况鹊桥无据。笑他针女，替双星延伫。"
"八声甘州","清末近现代初","汪东","看茫茫巨浸拍天浮，高原总成河。任山林薮泽，不逢魑魅，却见蛟鼍。万姓田庐漂荡，粒黍更如何。郑侠流民意，图画难摹。回想汉家物力，值秋风瓠子，一例悲歌。念九州疏凿，才信禹功多。幸年年、如云畚锸，筑金堤、千丈玉嵯峨。从今始，奠鳌基稳，沧海无波。"
"上行杯","清末近现代初","汪东","顾眄英姿飒爽，挥手去、远度燕辽。祖帐风回尘似洒。将军立马。统貔貅，行广漠。野宿。吹角。征旆萧萧。"
"鹧鸪天","清末近现代初","汪东","杰阁巍台气象通。星辰原只隔房栊。檐前暗堕三更月，海上斜驱七级风。人不寐，思无穷。横流此日任西东。饶渠衔石多精卫，未抵龙骧万斛功。"
"水晶帘","清末近现代初","汪东","深巷停车缓。乍归拂、缁衣尘案。手插瓶花，正玉蕊舒迟，锦帏遮浅。渐近中秋残暑在，更试捉、轻罗小扇。透窗纱、一片虫声，未知近远。纤云晚来卷。任安排簟席，湘纹初展。傍绿梧深竹，举杯自劝。偷得閒身非易事，待重把、流光细检。喜明朝、瓜果筵陈，桂华又满。"
"更漏子 其一","清末近现代初","汪东","罢熏香，慵傅粉。睡起又添新困。斜汉没，晓烟横。归鸿三两声。愁无际，梦千里。江上早生秋意。风动屋，浪催舟。莫登江上楼。"
"更漏子 其二","清末近现代初","汪东","一江风，三日雨。黯黯别离情绪。帆去疾，雁归迟。连天衰草时。相思极，终无益。悔把玉环轻掷。环易缺，玦难圆。寸心私自怜。"
"更漏子 其三","清末近现代初","汪东","蕙初残，荷欲尽。又是一年秋讯。怀旧国，倚疏栊。泬寥天宇空。闲无那，愁归卧。渐落远街镫火。人语寂，客魂惊。夜长钟自鸣。"
"更漏子 其四","清末近现代初","汪东","掩金铺，陈绣褥。交颈故回明烛。从别后，忆欢时。背镫双泪垂。鸿都客，殷勤觅。何计能招魂魄。关月黑，海波浑。此情休共论。"
"天香","清末近现代初","汪东","电烛笼纱，风轮替扇，良宵顿减秋暑。擘藕丝长，穿莲薏在，不比向时樽俎。感甄洛浦。怕平视、刘桢未许。鸡舌偷含麝香，分佩自怜奇遇。清商动弦绕柱。闇嵯峨、碧云不度。信道旗亭争唱，韵流千古。惆怅停歌罢舞。怎忘得、娇羞背人语。语吐幽兰，情伤坠絮。"
"减字木兰花 为何叙甫追题春晖图","清末近现代初","汪东","谁非人子。得报慈恩能有几。树静风摇。万古吟成恨未消。觥觥我友。戎马驰驱亲白首。欲驻春晖。长见丹青事已违。"
"齐天乐","清末近现代初","汪东","一枝还共鹪鹩借，扶摇任看鹏翼。旧畹滋兰，閒阶种药，微愿何时偿得。凭高自适。见风掠危樯，雾迷遥碛。顿感羁心，故园相望泪沾臆。因知飞鸿路杳，去家千万里，归到无力。澹冶秋光，萧疏悴叶，殊域同悲离索。支机倦息。纵新约堪凭，后期犹隔。寄语天涯，露从今夜白。"
"拜星月慢","清末近现代初","汪东","背郭诛茅，临流栽树，小筑幽栖别馆。夕雨朝霏，指溪山千变。故人在，屡约筇枝屧步来往，酒榼茶樽经惯。倚棹吴江，有丹枫如绚。醉相携、钓客垂虹畔。渔舟稳、便做严滩看。未料短梦醒时，已盟鸥鹭散。怅今来、废绿平芜苑。垂杨瘦、竞宿昏鸦乱。又渐渐、堞英西沈，望高楼不见。"
"步月","清末近现代初","汪东","绿野堂空，紫箫声绝，断肠试与谁说。度墙薜荔，挂几丛残叶。沼莲净、结实旋枯，庭梧冻、颤枝先折。飞霜后、苔藓旧痕，更愁消歇。徘徊清泪浥，还记艳春时，芳宴同列。醉移簟枕，看穿花双蝶。验前事、钗上燕分，伴新恨、草閒蛩咽。凉宵迥，唯有透帘皓月。"
"望远行","清末近现代初","汪东","芳菲纫茝佩，绝似楚灵均。遣离忧、踟蹰日暮倚修门。想佳人情重，掩涕每思旧恩。渐绿鬓、凋来惭镜痕。寒梅高格调，花堕实空存。只无情羌笛，吹怨且休论。任秋风摇荡，落叶终归本根。怎紫凤、青鸾长断群。"
"芙蓉月","清末近现代初","汪东","赪玉比颜色，波含绮、嫩蕊凌晨初吐。娇扶半醉，似怯深秋风露。遥指芙蓉城郭，毕竟不谙谁主。仙驾拥，洛滨回，可有采珠神女。依稀记前度。泻琼盘滴沥，和泪倾注。莲舟轻飏，还被歌声留住。木末从夸佳艳，远何许，休回顾。凉月在，绕银塘，此时情苦。"
"汉宫春 题秦彦若牡丹册","清末近现代初","汪东","罗盖牙签，尽旧时题品，窈窕花工。筌熙偶传妙手，移入图中。娇黄嫩紫，似含情、斜倚熏笼。争信得、当年姚魏，便教占断春风。就里一枝秾艳，是谪仙醉酒，月下曾逢。天香更兼国色，宠冠唐宫。繁华瞬改，讶雒阳、亭馆都空。应让我、挑镫玩取，因花细想徽容。"
"鹧鸪天 国庆节口号","清末近现代初","汪东","巷陌条条簇队行。楼台处处沸歌声。人间共度狂欢节，天上都开不夜城。银作树，火为星。飞光直射海波明。定知来岁销残寇，更要新词咏太平。"
"伤情怨 悼侄女令仪，自北京归三日而殒","清末近现代初","汪东","奔轮危渡涨水。赴暮程千里。盼到归家，温情酣梦绮。釭花红焰报喜。甚片霎、惊风吹坠。嘅念人生，难将朝露比。"
"水龙吟","清末近现代初","汪东","乱鸦飞破苍茫，飒然秋气生乔木。无边落叶，登山临水，悲同宋玉。寒雨敲窗，瘦筇支径，总怜人独。问重阳过了，荒篱寂寂，谁共我，斟醽渌。忽枉朵云笺幅。紫箫吹、龙吟一曲。闲开笑口，牛山佳会，更簪黄菊。付与新声，细商宫徵，缓催丝竹。但司勋老矣，青楼梦好，倩何时续。"
"采桑子 杨仲子七十，乞小词为寿","清末近现代初","汪东","十年前事堪追忆，羁泊蚕丛。酌酒酬翁。乐旨商量缵旧功。子云作赋原余事，妄笑雕虫。易俗移风。只在鹍弦指拨中。"
"蝶恋花 秋末还寄庵，值霜降日雷雨大作","清末近现代初","汪东","枫叶梧枝交影覆。半卷书帷，枕簟新寒透。午睡瞢腾如中酒。忽惊檐瓦跳珠溜。夏雪冬雷元自有。便到秋深，未是阳消候。辟历一声穿户牖。黄花憔悴空低首。"
"木兰花慢","清末近现代初","汪东","爱秋岚静窈，数携策，共追寻。正瘦菊篸篱，丹枫绚野，途转幽深。栖霞最名胜处，讶千盘、危隥薜萝阴。忽睹厓段篆刻，二徐字比兼金。知音。恨不同时，摩倦眼，费沈吟。问祭酒书传，悬针体好，谁契深心。欣然故人命笔，料山灵、呵护到如今。毡蜡从君细玩，旧游如梦销沈。"
"早梅芳近","清末近现代初","汪东","霜笛清风帘窈。乍觉寒生峭。清溪残影，邓尉新愁向谁道。树丛山径窄，蒂密燕支小。叹吟朋胜事，两地梦萦绕。会时难，去路杳。久客伤怀抱。频移佳种，未许繁花乱晴昊。雁书迟有待，庾岭春将到。慢开尊，故人今又少。"
"彩云归","清末近现代初","汪东","朱楼静掩款兰房。对菱花、浅拂铅黄。耽媚容、艳色增留恋，欢渐恣、饮竭千觞。醉时听、耳边私语，感留髡意长。几度宴阑襟解，暗地闻香。舟航。催人去骤，恸离筵乍启，顿减容光。别来纵有，无限风月，愈感凄凉。怕目穷、千山万水，薄倖拌却相忘。争知我、清晓黄昏，不断思量。"
"生查子","清末近现代初","汪东","楼外月疑烟，帘底花如雾。歌管暂教停，为爱惺忪语。欢情难久长，别有行云处。和泪出门时，化作濛濛雨。"
"浪淘沙 观菊花会，雪艳以下俱佳种品名","清末近现代初","汪东","四序变炎凉。秋感茫茫。新时草木亦昂藏。堪笑当年陶令宅，篱菊粗黄。雪艳粲成行。金缕衣长。绿荷低覆紫鸳鸯。比似春华尤烂漫，恰耐冰霜。"
"慢卷紬","清末近现代初","汪东","尘昏匣镜，香消篆缕，孤影伤憔悴。但历数前踪，臂印心盟，看花对酒，无穷情味。巷陌依然，旧人何在，回首轻抛弃。更杳杳沧溟，似雪波涛，鱼讯休寄。连环带系。空相对、脉脉含愁思。可还得重逢，细与镫前覼缕，尽说一生心事。劝著伊行，几经魔难，辛苦安家理。未应似当初，暮宴朝欢，只恁虚费。"
"轮台子 和耆卿韵，原词残月疑残日之误，故易之","清末近现代初","汪东","霁满江天，澄波摇空碧。投巢暮鸦还，稳现背郭，半林斜日。炊烟渐起茅屋角，墟畔有、四五牧童横笛。此时堪动乡里思，偏不见、玉郎颜色。想迁客。萦怀旧国。望山重岭隔。甚处寻栖息。况远边、锋镝如交织。愁马蹄摧，归未得。但泪痕沾血，湘妃庙前，昭君坟侧。因思少日趋梁益。共醉度艳冶，花开绕陌。杜鹃啼后，闻一院棠梨，风翻雨坼。惊心魄。至今行役。纵身在、忍佳景虚掷。"
"江城子","清末近现代初","汪东","山坳猎火夜微明。闪繁星。没深箐。霹雳惊飞，狐兔敢纵横。一试健儿身手了，横海去，剪长鲸。少年我亦志澄清。愧同盟。百无成。便欲从游，强起臂鞲鹰。衰鬓不如原上草，畬烧后，更能青。"
"八拍蛮 题雪岭红旗图","清末近现代初","汪东","卅载战争成大功。笔端能貌气沈雄。试看雪山三万仞，红旗插上最高峰。"
"浣溪沙 樱桥以自寿诗索和，题赠小词","清末近现代初","汪东","卜宅图成艳可夸。樱桃红胜晚来霞。比肩人共倚窗纱。江令才多轻彩笔，葛洪方好乞丹砂。鬓边应不染霜华。"
"如意令","清末近现代初","汪东","粉面天然颜色。妆罢不施膏泽。喜诵玉台诗，生字泥郎教得。闲适。闲适。安坐且调琴瑟。聚首刚能几日。镜破瑶钗分拆。帆影落南州，又报驱车燕北。悽极。悽极。山海迢迢永隔。"
"锦缠道","清末近现代初","汪东","最早相逢，省识刺梨开后。绕芳堤、醉拈花嗅。李园云散山光秀。并倚阑看，暗捉凝脂手。恨惊飞霎时，燕行分骤。竟何曾、暂谐欢偶。向恁时、回忆临岐语，影形须远，但许心中有。"
"水调歌头 咏康藏公路筑路队事","清末近现代初","汪东","开凿二千里，驰道直如弦。怒江久称天险，挟石舞奔湍。猿鸟势穷飞度，两角去天尺五，更有雀儿山。肤裂指冰堕，铧锸不曾闲。缒绝壁，下深谷，誓无还。借问五丁神力，坐对亦愁叹。筑路艰辛如此，何愧边头战士，报国寸心丹。视死等归耳，临睨白云閒。"
"惜奴娇 吴绢墨笔花卉草虫长卷","清末近现代初","汪东","桃李妆成春半。烟景条风弄妍暖。频倚疏栊，浅注黛墨，细与传神冰茧。旧迹追寻，曾约萧郎恣游衍。试描他、蜂蝶轻盈，暗许两情款。稀见。似此闺中彦。想翛然、御缟衣轻倩。闲谱风诗，雅郑继响，并列南华同观。就论丹青，珍比琼瑶古今罕。笑婪尾、芍药开时，更把遗编展。"
"辊绣球 赠弹琵琶者","清末近现代初","汪东","镫影射氍毹，回玉臂、沈檀斜抱。数声凄紧，寒林风起，水流幽涧，雁行断侣，远闻悲叫。此际梦沈魂悄。惊迸散、乱珠飞瀑，忽然收住，敛容推器，逡巡自把，弦中怨语，背人低告。"
"于飞乐","清末近现代初","汪东","小曲闲坊，就中曾占香巢。清晨自裹鸾绡。黛眉弯，脂晕薄，浅画轻描。妆成细看，尽堪怜、淡冶娇娆。几度经春，残红铺地，浮生顿感飘摇。对欢筵，添宿恨，长罢筝箫。由他蜂蝶，从今去、别过花梢。"
"鹧鸪天 辟畺苦偏废久矣，犹传言相问，作此代简","清末近现代初","汪东","问讯犹残两病身。知交半作路旁尘。枯藤缠臂垂垂折，薄雾遮眸翳翳昏。书插架，酒开樽。生涯如此未全贫。老来岁月飞腾过，珍惜明年有闰春。"
"瑶台月","清末近现代初","汪东","层冰冻裂。重帏下、凝寒砭刺肌骨。驰驱万里，壮士肝肠偏热。戍玄菟、列帐云屯，横青海、朱旂风掣。融不尽，千山雪。望犹是，故乡月。奇绝。魂飞险阻，狂歌共彻。从古道、名利虚设。岂便要、都忘事业。恨此身老大，海边潜蛰。看枝头、数点红英，又渐把、春光偷泄。怀远道，空纡结。对芳景，自怡悦。心切。终须结子，和羹时节。"
"雪梅香","清末近现代初","汪东","洒窗幕，飘飘急雪度回风。睇渔村山市，遥连暝色空濛。荒径涂泥絮沾白，小炉松柏火添红。感凄寂、岁事将阑，佳侣难逢。欢悰。已消尽，积素无端，镇绕心胸。咫尺音书，未如永夕相同。海上仙槎望中失，别时情语觉来空。岩凝后、寒梢破蕊，还斗春工。"
"宴清都","清末近现代初","汪东","按曲秦筝柱。纤腰折、恍疑鸾凤骞翥。连昌罢饮，华清倦浴，羽衣飘举。倾城自出唐宫，怕赵后、留仙未数。任旧日、宠擅梅精，长门冷寂羞妒。镫前换了青裙，桑柔细撷，行畏多露。春雷四起，银壶碎击，座中雄顾。周郎鬓丝霜尽，更为汝、青回半缕。会散时、客怨花迷，伥伥自语。"
"双雁儿","清末近现代初","汪东","淙淙雪水溜阶渠。晓日淡，晚风粗。闭门閒读道家书。精中观，摄万珠。运行无极亦须臾。仗斗酒，到华胥。置身浑似邃皇初。任峥嵘，岁又除。"
"高阳台 熏炉","清末近现代初","汪东","宝镜分光，园规范器，雕文刻镂层冰。朱火微然，围将帘幕深深。麝煤印就团圞迹，讶些时、暖到中心。守长宵、斜倚朦胧，閒杀鸳衾。氤氲。只隔红楼角，任风吹缟袖，雪满瑶簪。乡近温柔，何妨有酒同斟。非烟非雾神仙境，笑巫山、犹许寒侵。待残春、拨尽残灰，旧梦堪寻。"
"清平乐","清末近现代初","汪东","乡傩事了。帖子宜春好。里巷欢呼腾捷报。收取一江山岛。归来点勘舆图。意气犹灵壮夫。夜梦轻舠如叶，乱流飞渡澎湖。"
"玉女迎春慢","清末近现代初","汪东","高阁凌虚，烟霏宿、寂寂回廊深处。十丈幡竿自舞。几簇金铃丛语。连宵风苦。便自恐、一春迟误。花开花落，回忆去年，嘉会堪数。飞来粉蝶轻盈，如寻旧约，绿阴低护。未识芜园野景，尽作瑶台碧柱。倦游情绪。任逐渐、看花成雾。倚枕閒停，错落数声钟度。"
"南歌子","清末近现代初","汪东","罗幕垂三面，香炉刻九层。春暖不知冰。曲房深隐处，坐弹筝。"
"华胥引","清末近现代初","汪东","铺苔荒径，摇月空枝，凭阑意怯。怨曲萦怀，芳尊在手同饯别。日晓波落寒汀，望远帆明灭。人逐春归，寄情难写花叶。霜鬓飞蓬，更能禁、乱愁相接。楚云燕岫，人间千重路绝。缭绕游丝空际，怕遇风吹折。身与韩凭，梦魂应化双蝶。"
"好女儿","清末近现代初","汪东","仙侣同游。慧业同修。佐年时、麈尾清谈会，费葡萄佳酿，碧螺春茗，龙脑香篝。人事飘蓬无定，枉笺翰、写绸缪。道新来、是处堪临眺，有倚天高柱，连云别馆，隔雨红楼。"
"柳梢青","清末近现代初","汪东","小径徘徊。金蜂未集，玉蝶初开。咫尺名园，游春士女，相望登台。河阳花艳成围。笑栎社、终为弃材。谢朓閒情，方同战胜，自剪蒿莱。"
"浣溪沙","清末近现代初","汪东","秾李繁樱次第佳。梧桐未叶柳初芽。巡廊细检小园花。莫恨连旬多苦雨，未妨暂对试新茶。明朝相忆更天涯。"
"寿楼春 重游西湖作","清末近现代初","汪东","携双柑听鹂。问湖堧丽景，还似当时。缓度流花深港，卧虹长堤。云四掩，寒侵衣。甚半春、难逢晴曦。望临水閒鸥，投林暮鸟，无数背人飞。前欢逝，良朋稀。只追寻胜迹，闲谱新词。烂漫缃桃如绣，畹兰潜滋。醒醉魄，耽幽栖。渐六桥、游船催归。映澄绿湖光，千条万丝杨柳枝。"
"玉漏迟 杭州遇屈伯刚，以词见示，次和","清末近现代初","汪东","晚春欢绪少。鸥盟鹭伴，前踪都杳。快展生平，试探故人怀抱。曲几瓶花低映，更四下、珠帘围绕。应共笑。鬓华自指，相逢非少。为我细说当年，算得意春风，凤歌鸾啸。几阅沧桑，锁院离离青草。浮世不劳梦想，但教看、湖边飞鸟。归路悄。愔愔半堤斜照。"
"菩萨蛮","清末近现代初","汪东","宫奁旧制圆如月。土花蚀处云亏缺。持问乐昌家。千秋同此嗟。错金痕未灭。蛾黛谁能惜。双鲤语双凫。空怜双影徂。"
"楚宫春慢","清末近现代初","汪东","冥濛似雪。恨飞絮飘扬，垂柳空结。记取旧时，轻把阳关歌彻。醉里翻成懊恼，任是处、芳华衰歇。断却郊游帘幕底，日夕生寒，不是年年三月。催归正苦，惊听处、枝头啼鹃声咽。归计未成，难与他人深说。客馆书帷静掩，忍细数、蟾蜍盈缺。驻得残春总无绪，绿野新阴，那抵花开时节。"
"清商怨 小凤饼传为粤女所制，遂以其名名之","清末近现代初","汪东","凝酥风味漫省。动少年凄哽。似擘桃瓤，于中无个影。当炉人自玉映。未料得、相如愁病。一盏茶甘，还宜消凤饼。"
"南柯子 戏题陇梅词梦图，陇梅，陆氏","清末近现代初","汪东","小日尝怀橘，閒时且品泉。洛游尘污素衣旋。无复士龙笑疾似当年。装费千金直，图成一梦悬。愿君归老镜湖边。更写梅花新咏续前贤。"
"卜算子","清末近现代初","汪东","不惜乱花飞，才信风姨妒。万一青蘋末渐空，风又归何处。泪湿道旁枝，力尽篱根土。化作春泥更护花，此愿天终许。"
"更漏子慢","清末近现代初","汪东","江雨横飞。又变止须臾，淡日舒晖。小白妍红，曲苑重到，惊看满架离披。独有几朵蔷薇，和粉缀断枝。想多少春华，一往不返，忍误心期。回首万事都非。算晷节迁流，底用深悲。幸许嘉辰，白头无恙，逍遥散策园池。唯是旧人难见，尺书寄所思。道冬来轻别，数番花风，顿换单衣。"
"木兰花 用魏承班体","清末近现代初","汪东","几番风，连夜雨。独宿空斋无意绪。寻典籍，勘丹黄，此时聊对前贤语。铜炉袅袅喷香雾。渐觉更深寒似缕。萧然欹坐暗凝思，一声鶗鴂春先去。"
"卓牌子 陈器伯书来，道华山及华清温泉之胜。感怀旧游，追述此解","清末近现代初","汪东","长安昔经游，堪记述、河山胜处。华岳峻极，云横半岭，潼关天险，草封危堵。偷閒览温柔，犹髣髴、华清艳侣。池畔甃玉阶阑，料应是、曾洗凝脂，四围香度。乱峰骤举。恨虏马、奔驰无阻。废兴千古。嗟凭隘难据。长见金人，咸阳□、放牧桃林未数。回顾。隐几行秦树。"
"落梅风","清末近现代初","汪东","门前池沼绿粼粼。旁堆翠壁嶙峋。玉梅隔岸斗芳新。几经春。再来容态全非昔，凄凉笛怨黄昏。数株垂柳独含嚬。扫莓尘。"
"玉楼春 贞白召饮，庆其结婚三十年，茄庵其自号也","清末近现代初","汪东","知君才似丰年玉。耽玩闺房情意足。茄花蕙叶自相当，不羡南山松与竹。碧双栖畔春盈目。笑指黄云新麦熟。年年酿酒泻珍珠，直到金婚还献祝。"
"百字令 王晋卿烟江叠嶂图，宋宣和内府所藏，无苏公题诗，盖又一本也","清末近现代初","汪东","素绡开处，看烟云骀荡，悬厓森列。尺幅沧波窥远势，两点轻舟如叶。裂石奔泉，遥汀攒树，点染皆奇绝。东坡佳句，几时双剑重合。茵念寥落生平，南来北去，随处留车辙。十载嘉陵江上住，更向黔州行役。可惜当时，穷探幽胜，无此丹青笔。惘然凭几，寄愁何啻千叠。"
"浣溪沙 其一 陈七彦通访寄庵，雨坐联句","清末近现代初","汪东","屐齿招邀破径苔。卅年前忆乞桤栽。重逢欢尽故人怀。竹所搜凉延午梦，桐阴为幕障轻雷。眼前风物足低徊。"
"浣溪沙 其二","清末近现代初","汪东","曲巷蟠花认隔墙。低枝交荫护閒房。研朱消得几年光。寄旅本来无主客，遣怀犹自托清狂。浮云应笑一生忙。"
"西河 南京访淮甫兄，信宿而去。用清真韵寄","清末近现代初","汪东","名胜地。前游处处堪记。湖心唱彻采莲歌，暮云四起。断墙崒兀古台城，青芜摇荡波际。画桥畔，重徙倚。绿杨宛转丝系。情如浪迹忽归来，燕寻旧垒。谢家一梦绕池塘，东风还绉春水。小楼背野面近市。想廛居、三载成里。华表莫题身世。倦沈吟、夜寂凭窗遥对。城郭微茫街镫里。"
"蝶恋花","清末近现代初","汪东","江岸萦回千百里。恒雨恒旸，旱涝还相异。闻道洪都波浸市。此间犹著车翻水。隐隐长雷中夜起。雨趁风狂，不尽飞腾势。但祝盈沟田畯喜。一身那作新凉计。"
"玉团儿 和清真","清末近现代初","汪东","轻黄淡素生花束。拟投赠、都非世俗。蚤许通情，初寻门巷，名字偏熟。残妆自爱长眉曲。笑半裹、红纱映肉。命薄才疏，合欢无分，相见亦足。"
"笛家弄 柳耆卿","清末近现代初","汪东","风掠圆波，雨侵斜铎，消除炎夏，破瓜沈李黄昏后。水窗醒睡，露槛招凉，垂杨弄影，芙蕖翻绣。想念伊人，彼时曾见，婉婉凝酥手。采新蓬，戏佳伴，一瞥流光，岁华已旧。日久。未应忘得，残编共索，碧砚盛朱，旧曲闲寻，玉觞持酒。但恨思短，空裁绮罗，句好莫追秦柳。此番良宵，独游池上，因甚孤欢偶。牵离绪，动悲心，积泪成斑，试看双袖。"
"师师令","清末近现代初","汪东","山回水阻。极南朝佳处。木兰双桨和歌声，绕不尽、金陵城路。昔往游春湖上雨。正乱花无数。乡关翻遣生羁绪。借鳞鸿传语。一年芳事近新秋，踪迹在、藕汀莲渚。拗折莲茎丝越聚。问那人知否。"
"惜秋华 京中友人书云：园师艺菊，使当夏盛开，列之琼岛永安寺侧，璀璨殊状，与荷花相映，亦奇观也。稊园以梦窗自度曲徵词，赋寄同社","清末近现代初","汪东","自漉纱巾，向年年记著，重阳开宴。新咏漫传，芙蕖盛时同见。潜教换叶移根，恨步屧、东篱迟晚。调冰，沁芳樽、胜却飞霜庭院。天外寄书简。伫徘徊琼岛，故人心眼。踏破路尘，隐约万枝光璨。西风靖节还来，又误了、白衣谁遣。悽惋。怕秋容、顿成消减。"
"夏日燕黉堂","清末近现代初","汪东","绿阴浓。看梅林堕实，荷沼涵空。行过小径，飏习习微风。鸣蝉度曲斜阳下，爱清音、故拂丝桐。向名园深处，闲祛尘虑，独釂千钟。好景最难逢。怅秋蟾雾掩，春雨泥融。争如此际，散巾屦从容。余生行乐知无几，幸衰颜、借酒能红。待更携翠袖，采新莲子，满泻筠笼。"
"清平乐 其一 和螺川二香词","清末近现代初","汪东","香烧宝篆。心字随烟散。荡漾轻柔千万转。中有相思一线。银槃迹委螺纹。其如麝已成尘。判却回肠寸断，只缘长受温存。"
"清平乐 其二","清末近现代初","汪东","微亲玉指。嚼蕊还留蒂。梦入南朝烟景里。消受金迷纸醉。长宵斜拥衾鸾。沈吟气吐芳兰。拾得脂唇余唾，误他布地祗园。"
"西江月 戏题柳溪所藏竹砚","清末近现代初","汪东","傍舍清溪一曲，绕堤垂柳千枝。安排竹屋草窗宜。中有词人隐几。花外自研新句，酒边谁侑芳卮。乐章他日和成时。功与管城相次。"
"菩萨蛮","清末近现代初","汪东","灵峰紫翠非斤?。白云如带相萦缚。莫非画图看。阴阴生昼寒。龙泓藏片石。异代谁珍惜。孤鹤啄云归。前身丁令威。"
"临江仙 题湖帆模文徵仲湘夫人图","清末近现代初","汪东","帝子相从游北渚，兰旌翠盖交摩。洞庭叶下水曾波。灵均元有恨，托意在湘娥。画笔吴生称独擅。停云馆本追摹。愁心枨触更如何。佳期难再得，唯见白蘋多。"
"鹧鸪天 为陈病树题归震川遗像砚","清末近现代初","汪东","寇盗纵横水旱偏。忧时无计泪潸然。文章欲绍龙门业，矩矱唯存马政篇。思往哲，拜衣冠。儒林循吏两堪传。鄣东万户碑衔口，遗泽何因止砚田。"
"过涧歇近 夜闻邻歌声，用耆卿韵","清末近现代初","汪东","惊醒。夜来梦，皓月飞槛流光，翠竹穿帘筛影。市喧静。坐起披衣，望远愁凝。怀人心痛，是时急管，哀弦未堪听。往事萦想，自觉淹煎如酒病。絮花踪迹，沾泥尚无定。转眼秋风，绣户清冷。香衾零乱，坠欢从此应难整。"
"风中柳","清末近现代初","汪东","秀影临池，依约淡黄新翠。共春蚕、三眠未起。惊蜩催醒，早芳华如洗。耐风霜、自成摇曳。秦淮那畔，以否画桡曾系。宴阑时、轻随逝水。重携纤手，撚长条为誓。更休听、渭城声里。"
"玉女摇仙佩","清末近现代初","汪东","朱甍翠瓦，几折修廊，占有无穷佳丽。粉黛初匀，琵琶斜抱，蕊阙仙人惊避。软款移纤指。撚冰弦数转，泠然幽细。恁时晌、梁尘韵绕，微动朱唇，悄含商徵。如听彻霓裳，恍惚神游，云阶月地。堪笑旧家宴席，杜牧清狂，只把柔情虚费。未似而今，华堂歌舞，掩却吴宫西子。许我投桃李。自怜得、难比无双才艺。愿且与、琴心共讨，酒垆深处，写成闲事。相娱戏。何须赋比凌云气。"
"菩萨蛮 江寒汀画子规扇面见贻，赋谢","清末近现代初","汪东","故人已作无期别。故园几度花如雪。家在五湖东。一春归意浓。画师何所本。对此添愁闷。高树绿阴齐。子规相向啼。"
"金雀叶","清末近现代初","汪东","醇醪未饮心先醉。檀熏馥、画帘垂地。粉面微赪，翠云斜堕笼双髻。袅袅一簪末利。歌长不尽绸缪意。逞风流、尽在含睇。判将永夜，无眠遍识罗襟底。只恐此欢难继。"
"添字采桑子","清末近现代初","汪东","新丘爽气充庭宇，每值良宵。女伴招邀。月下吹笙和玉箫。休待鹊成桥。看看又是初三月，眉样娇娆。镜里偷描。无柰连年怨别离，宿翠已全销。"
"忆秦娥 七夕","清末近现代初","汪东","生微凉。纤云不掩银河光。银河光。乘槎飞渡，休叹无梁。千秋牛女恩情长。人天有愿终须偿。终须偿。天孙自嫁，云锦为裳。"
"忆少年 哀陈蒙庵","清末近现代初","汪东","情含秋气，行违世俗，居邻幽宅。遗骸灰烬，况丛残书册。路到山阳思旧迹。泪沾襟、未须邻笛。谈谐尚如昨，已重泉人隔。"
"减字木兰花 湖帆为其门人俞子才画阿里山云海图，子才乞题","清末近现代初","汪东","披图惝恍。倏见风云来纸上。雁荡奇峰。笔力同师造化功。澄清有愿。跨海还期凌绝巘。独立苍茫。俯视乾坤百战场。"
"踏莎行","清末近现代初","汪东","拨断鹍弦，书穷蠹纸。小山自有伤心泪。不期人海遇知音，新诗一卷先投寄。模绘山川，裁量文蓺。主盟合是君家事。浮声切响且休论，高歌簌簌梁尘坠。"
"荷叶杯 其一","清末近现代初","汪东","落叶西风萧瑟。短陌。春早柳初荑。与欢此地惜分离。思摩思。思摩思。"
"荷叶杯 其二","清末近现代初","汪东","绕遍兰闺无那。独坐。蟢子上妆台。不应远道少书回。猜摩猜。猜摩猜。"
"荷叶杯 其三","清末近现代初","汪东","病怯层楼高迥。闲凭。河汉闪微光。帘衣飘动晓风狂。凉摩凉。凉摩凉。"
"荷叶杯 其四","清末近现代初","汪东","无计重温衾枕。归寝。兰麝故香飘。中心唯共篆纹销。焦摩焦。焦摩焦。"
"荷叶杯 其五","清末近现代初","汪东","鸿雁数声沙上。寥亮。缄札费沈吟。海山何处顿知心。寻摩寻。寻摩寻。"
"蝶恋花","清末近现代初","汪东","露洗高秋天宇净。斗罢觥筹，小阁人初定。密递鸾笺心事肯。簪花妙格留方胜。字字明珠光照乘。灭烛休镫，依旧相辉映。况是玉人肩比并。归来但觉余香永。"
"恋绣衾 寄北京友人","清末近现代初","汪东","少年京洛车并驰。九衢中、尘土涴衣。望里有、西山好，晚钟声、虚度翠微。才名与世终无补，愿留身、亲见盛时。怕再渡、黄河水，鉴刘郎、霜鬓几丝。"
"酒泉子 题张子靖扇头墨梅","清末近现代初","汪东","梅蕊破春。斜影画屏风上。月熹微，烟荡漾。最愁人。惜花应是感芳辰。移向扇中描得。碾金泥，匀黛墨。写真真。"
"南乡子","清末近现代初","汪东","小阁上朝暾。鹊语穿檐静里闻。白发满头身健在，殷勤。药圃支筇日几巡。屈指过秋分。庭户依然暖似薰。蝶阵蜂围收不住，纷纷。却看枝头但绿云。"
"减字木兰花 其一 乙未中秋，用山谷韵","清末近现代初","汪东","一秋少雨。旋作轻阴仍散去。赏月筵开。金粟香浓入坐来。天安门外。万里光明同胜会。伫上高楼。直送姮娥天尽头。"
"减字木兰花 其二 复用韵，有所寄","清末近现代初","汪东","姮娥自语。不肯广寒宫里住。特破云围。举酒相邀一问之。眉痕初秀。金镜亏时那见有。露湿裳衣。一夕团圞众已知。"
"南乡子","清末近现代初","汪东","鸳瓦见微霜。月堕遥空雁作行。单枕横欹衾似铁，恓惶。不信温柔别有乡。也拟去寻芳。节近登高意转伤。纵使黄花开烂漫，难当。一阵秋风一阵凉。"
"一斛珠","清末近现代初","汪东","脸霞微晕。沈香手注炉烟喷。薛涛笺纸唐人韵。漱玉词成，正有黄花信。花叶拂衣珠露润。初三眉月还相印。宴回愁共香车趁。寂寞楼东，尽夜无人问。"
"减字木兰花 其一 季琦弟新自海牙归国，复以事南来，诸兄弟为小集，作此示之","清末近现代初","汪东","层阴阁雨。一径庭莎虫占去。语笑心开。小谢新从远道来。收帆天外。暂与家人欢此会。明日登楼。又送征车古陌头。"
"减字木兰花 其二","清末近现代初","汪东","镫前宴语。底用踌躇商去住。似猎重围。脱臂鞲鹰疾赴之。风神凝秀。玉树庭阶谁更有。尺布裁衣。冷暖相关要汝知。"
"南楼令 余养疴歌乐山时，与尹默晨夕相共。东还以后，虽居一市，踪迹渐疏，顷得其手书，寄此为报","清末近现代初","汪东","歌乐万松声。还家梦里听。算年来、发已星星。又把茱萸勤远瞩，风雨候，却多晴。菊酿制颓龄。从游愧未能。路东西、似隔千程。幸道黄河清有日，留眼在，看升平。"
"点绛唇 重九日急归苏州，如癸巳故事，次前事韵","清末近现代初","汪东","落帽风狂，旧来只解龙山宴。疾驱郊甸。自有无穷观。塔送村回，锦树丹黄半。秋空远。数行凌乱。又遇随阳雁。"
"凤栖梧 其一","清末近现代初","汪东","水北楼台梯径绝。碧瓦霜明，照眼枫成缬。棐几香炉亲拂拭。愁心翻共炉烟结。一昔同欢三载别。怪底清蟾，夜夜多离缺。书尽盟言千万叠。他生缘会终难说。"
"凤栖梧 其二","清末近现代初","汪东","桃李芳辰回记忆。不共春游，祖宴情悽恻。挥手出门天似墨。留君不住君安适。沧海横流单舸侧。跋浪鲸鱼，首尾无终极。海底沈珠收不得。珊瑚网细劳空织。"
"凤栖梧 其三","清末近现代初","汪东","涧谷参差花似绣。万里归来，正值清明候。怊怅吴宫埋玉久。不堪持荐盈觞酒。丛菊有芳兰有秀。箫鼓鸣时，尚想横汾奏。一曲秋风风起后。落红亭畔休回首。"
"凤栖梧 其四","清末近现代初","汪东","草长江南三月暮。剪烛西窗，却话巴山雨。天水迢遥人独去。当年是我来时路。撩乱情怀谁与诉。写恨蛮笺，隐语君知否。赤凤还教飞燕妒。杨花拾得无归处。"
"凤栖梧 其五","清末近现代初","汪东","路转台城行荦确。缓过长堤，弄影鱼惊跃。钓罢更寻洲嘴泊。樱桃花下深深酌。归晚明镫遮绣幕。赢得诗牌，笑里金钗落。往事偶然閒道著。无端羞晕双眉萼。"
"凤栖梧 其六","清末近现代初","汪东","巧笑曾波回美盼。解惜流光，自度新声遍。谁道曲终人不见。仓琅那有交飞燕。马上琵琶弹别怨。青冢黄昏，未觉明妃远。海水西流天北转。晦明异处难为恋。"
"凤栖梧 其七","清末近现代初","汪东","老去心情追少日。把酒听歌，曾傍妆台侧。人与梅花堪匹敌。疏梅开后长相忆。忍泪不成珠暗滴。重理银筝，试手筝弦涩。十二阑干楼百尺。楚云一去无踪迹。"
"凤栖梧 其八","清末近现代初","汪东","离合悲欢多少事。独坐秋窗，残烛销成泪。黄叶满阶啼络纬。几枝菊影供憔悴。四十余年如梦里。万绪千端，展转思量起。欲遣閒愁除是醉。不然长夜如何睡。"
"南楼令 尹默和章不至，复次韵寄","清末近现代初","汪东","求友愿同声。鸣禽花外听。笑参商、偏似晨星。欲往城南泥滑滑，风雨阻，有时晴。太白去千龄。高歌我亦能。约他年、重纪游程。万里西江轻挂席，枫叶落，縠纹平。"
"一落索 和山谷","清末近现代初","汪东","织女盈盈机上素。漫邀君一顾。裁成团扇合欢时，看玉洁、人争慕。早秋恩尽藏深处。任啼珠浥露。却怜秋去亦悤悤，更不用、班姬拂。"
"鬲溪梅令","清末近现代初","汪东","短墙碧藓护新栽。暮寒催。未见胭脂红破，玉人腮。不如寻远梅。一枝临水浅妆窥。小徘徊。待向西泠桥畔，雪中开。更携双屐来。"
"长相思 柳溪约同和淮海词。因忆少年吴门游事，时在清末，尚未移家也","清末近现代初","汪东","密荫垂杨，乱钩绣箔，阊门夹道青楼。追寻少日，永惜狂踪，萧萧梅雨苏州。小泊津头。听秦弦缭绕，吴语轻柔。百载想风流。尽相忘、身寄孤舟。自羁息京尘，苦侵鳏绪，回看处处生愁。如今双白鬓，又何堪、重唱西洲。掩镜花羞。零露比、江淹恨稠。伫他生、鸳鸯梦好，玉人同遇清秋。"
"三奠子","清末近现代初","汪东","自驱驰蜀道，长忆吴乡。溪岸曲，树阴旁。渔船收网罟，村舍聚牛羊。岁时祭，先垄在，郁相望。忧思骨损，历乱心伤。人再到，境全荒。低头循露径，含泪莫椒桨。凝伫处，斜晖没，北风凉。"
"菩萨蛮 丹徒袁伯庸归佛四十余年，尝手书诸经咒，命其弟孝谷为日课。伯庸既殁，孝谷持以乞题","清末近现代初","汪东","金经手贮琅函秘。天亲无著相依倚。心似月轮明。照将诸有情。定应生极乐。来去无缠缚。若去若来时。何人窥此机。"
"碧牡丹","清末近现代初","汪东","数点梅梢萼。隐隐见，胭脂著。未到春归，预结探春期约。顿忆花前，恣少年行乐。劝觥筹，履交错。梦先觉。玉照堂空却，翩翾翠禽飞啅。叶底青圆，也共残花零落。试托悲吟，赖旧时弦索。恨伊行，旧情薄。"
"浣溪沙 案头供腊梅一枝，色香殊绝","清末近现代初","汪东","日对梅花结净缘。胆瓶新水助婵娟。额黄应比寿阳妍。偶寄閒情聊假物，何曾绮语便妨禅。维摩丈室自萧然。"
"滴滴金","清末近现代初","汪东","背城临水谁家屋。几枝梅，数竿竹。欲叩荆扉镇常关，但寒鸦争宿。杜陵老去生涯促。自把长镵种黄独。异代萧条溯风流，听悲歌相续。"
"凤箫吟","清末近现代初","汪东","晚风清，帘波摇荡，含情月照空闺。岁时当丽景，数番同宴席，递深杯。欢娱容易尽，便轻分、两股瑶钗。向去日、登楼送远，别恨难排。低徊。相思无益语，空赢取、浥泪香腮。凤箫声断久，漏沈镫烬处，有梦追随。珠宫烟雾锁，伴佳人、愁卧遥帷。梦觉也、瓶花自拆，一点红蕤。"
"好事近 月当头夜","清末近现代初","汪东","风定欲三更，行处霜浓侵屧。身与岁华俱老，讶辞枝残叶。庭阶滉漾水平池，藻荇影都绝。辽海故人今夜共，当头明月。"
"天香 腊梅","清末近现代初","汪东","湖石玲珑，苔枝偃蹇，朝来庭院寒峭。碎点轻黄，横簪高髻，最识道家妆好。水仙为伴，彷佛见、藐姑风貌。宫镜愁窥，半额传真，试将分照。帘幕翠钩四绕。兽炉温、绮筵开了。回忆巡檐孤咏，索伊同笑。密缀金铃恨小。怕未似、春幡护花巧。错认狂蜂，幽香自抱。"
"少年游 与尧昌赴少年宫夜会","清末近现代初","汪东","狂游不觉晓寒侵。疏雨霁园林。电逐虹流，乐催狐步，舞向月西沈。提携娇女扶肩立，人在画堂阴。射覆占灯，斗棋分局，还似少年心。"
"蓦山溪 和清真","清末近现代初","汪东","筵前方寸，便是阳关路。记得送君行，泪盈樽、含愁滴处。繁花细草，相对亦凄然，临岐语。空延伫。韶光易失，满地铺红雨。别梦绕沧洲，惯曾听、悲笳戎鼓。重来旧馆，翻讶乐声齐，歌四举。休回注。白发飘成缕。"
"踏莎行 为陈荔妍题寒汀索画荔枝小卷","清末近现代初","汪东","摘得生枝，拈来并蒂。江郎彩笔嗟神似。苕溪一任绿成阴，芦川自赏红如蕊。绛脱绡轻，盘擎玉腻。唐宫驿致输珍味。不辞长作岭南人，东坡有语心先醉。"
"卜算子 哀敏之十七弟","清末近现代初","汪东","新岁共盘餐，汝独形神沮。为汝丁宁嘱后期，一息悲终古。看拟上云霄，倏忽沈泉路。雁字飘零不作行，况急霰、摧毛羽。"
"祝英台近 赴杭州屏风山休养，与文艺工作者二十五人偕","清末近现代初","汪东","避嚣尘，跻绝险，佳境有谁会。试集群贤，此乐胜倾盖。就论品曲调弦，丹青棋局，未容数、寻常流辈。笑谈外。指点无数鸥飞，江山自萦带。隔岸渔灯，道是苎萝界。尽饶岚翠为屏，波光如鉴，只少个、旧时眉黛。"
"醉桃源","清末近现代初","汪东","通衢攘攘接平郊。欢声如沸潮。修龙衔烛舞周遭。绕场金鼓骄。霓电射，彩旗飘。千竿影动摇。高歌激越上青霄。人民心一条。"
"鹧鸪天","清末近现代初","汪东","落尽梅花春转浓。朝云散去久无踪。愁催白发三千丈，路隔蓬山一万重。缘已尽，思何穷。小蛮针线手亲封。他生再见西湖畔，同听僧楼一杵钟。"
"金人捧露盘","清末近现代初","汪东","玉纤忙。冰弦转，韵悲凉。启皓齿、缓吐清商。嵯峨凝碧，怕一声、高翥被云妨。群喧自定，更何须、贺老登场。月裴佪，花掩映，匀粉泽，淡衣裳。倚修竹、浅露梅妆。寸心多感，惹相思、仍似旧清狂。怅然归去，忍重吟、新绿池塘。"
"清平乐 靳仲云年八十，自河南来。江翼云、徐森玉觞之于锦江楼上，仲云即席索词，为赠","清末近现代初","汪东","黄河奔越。洒尽头边雪。形势中原推第一。雅称诗情飙发。飘然杖屦南来。高楼同赆霞杯。笑问梁园宾客，如今谁是邹枚。"
"绣带儿 翼云家有兔耳花，波斯种也。淡红者名醉杨妃，尤艳绝","清末近现代初","汪东","帘护碧瓯栽。琼瓣倚寒开。想得移根殊域，驿递附龙媒。扶起玉真来。似醉晕、微透香腮。广寒宫近，何时遍植，月地云阶。"
"浪淘沙 邓樱桥示诗五十章，自言乡人称之为霸邓。又善医，因戏赠","清末近现代初","汪东","霸业几时休。杖策来游。南都人物想风流。岂似青囊传妙术，春满瀛洲。玉版写银钩。句好难酬。怪君未白少年头。有酒盈尊萱在室，应是忘忧。"
"水龙吟 酬陈器伯自运城寄诗，多纪游之作","清末近现代初","汪东","北来南去无踪，骤惊书札翩然至。晋祠幽渺，秦关雄峻，都收眼底。赋美兴公，诗称谢客，豪端堪拟。又何须借得，山川为助，元自有，风云气。彭泽先生老矣。叹同游、如今无几。淞波照影，冶城闭户，共伤憔悴。青鬓输君，春风绛帐，弦歌声起。道生行万里，死埋万卷，是平生志。"
"鹧鸪天 其一 用贞白场字韵","清末近现代初","汪东","镫下辛勤理箧藏。愔愔刻漏未渠央。冯唐自昔沈郎署，北海空闻有荐章。齐好恶，语堪商。人情那得废评量。春风次第看花舞，杨柳腰支独擅场。"
"鹧鸪天 其二","清末近现代初","汪东","漫许愁来可避藏。愁城无际亦无央。麻姑已见成霜鬓，织女何曾有报章。歌别怨，乱清商。带围宽尽与谁量。不如觅取消愁法，烂醉花间一万场。"
"鹧鸪天 其三","清末近现代初","汪东","田父丰收足盖藏。沟渠绕屋水流长。黄牛走垄将新犊，老树参天过百章。年少事，莫斟量。誓从归去老耕桑。他时认取寒山路，九月霜风正筑场。"
"鹧鸪天 深夜校书，作一首 其四","清末近现代初","汪东","老伴蟫鱼作隐藏。眼昏犹不废丹黄。饭蔬且喜身常饱，衣褧应知道愈章。书一卷，漏三商。人生乐事故难量。追怜往日真虚费，夜夜明镫纵博场。"
"南歌子 花朝作，先一夕雷雨","清末近现代初","汪东","睒电穿帷疾，惊雷破梦遥。昨来一雨遍江皋。不恨春泥没踝阻游遨。积素能明李，鲜红欲绽桃。新时儿女最娇饶。却道百花齐放是今朝。"
"鹧鸪天 其一 和贞白蕙膏","清末近现代初","汪东","肝肺槎枒剑作芒。朝来负手却循廊。自将密意怜鸳偶，更写新词叠凤章。庐阜远，楚波长。安心是处即为乡。试看放牧桃林后，那复人间有战场。"
"鹧鸪天 其二 和仲坚","清末近现代初","汪东","六合纷纶一卷藏。蓬壶咫尺海中央。仙官但重横行字，世俗犹传急就章。从舞楚，谩歌商。论才今古斗堪量。却怜身后无穷事，付与盲翁好作场。"
"万年欢 和梅溪春思","清末近现代初","汪东","老厌寻春，乍开帘、絮飞惊似春雪。向晚行沽村市，酒颜朱发。醉想当年艳侣，镜里扫、蛾眉奇绝。丹青便、画出崔徽，尽输柔靥丰骨。罗衣旧香渐歇。怕弦中怨语，犹道轻别。剪破同心，留赠更有何物。游女郊原趁步，恨不见、芳尘生袜。佳期盼、几夕团圞，半钩才吐新月。"
"鹧鸪天 次韵酬夏幼达见赠，幼达，吷庵第三子也","清末近现代初","汪东","万卷收身欲退藏。稍拈新句下雌黄。铜山定许钟相应，燕璞还输玉有章。声变徵，气含商。高歌正要子裁量。回思北海开尊日，年少曾陪结客场。"
"浣溪沙 对瓶花有怀","清末近现代初","汪东","花朵繁香簇胆瓶。不成赠远已凋零。辞根能得几时荣。苦雾笼山春寂寂，惊涛撼海夜冥冥。此时应起故乡情。"
"减字木兰花 为李小鲁题其先人手札。中言当时荐举使才，并及先仲父使日本事","清末近现代初","汪东","云笺半蠹。老辈风流存掌故。小雅陵夷。太息空吟四牡騑。兴亡满目。万事由来随转烛。王谢门新。莫把遗书更怆神。"
"太平时 孙鸿士拟方回太平时八首，并缀杜牧句为之，与贺词合写一卷，乞题","清末近现代初","汪东","刻意伤春杜牧之。泪连丝。千秋一首杜秋诗。寄相思。彩笔新题肠断句，又谁知。萧条异代不同时。各情痴。"
"八声甘州","清末近现代初","汪东","渐新桐过影小窗西，惊心已春残。是连番风雨，昨宵轻暖，今日余寒。兴懒都妨屐齿，藓径镇长闲。时复抛书起，独自凭阑。遥想楼居吴苑，看绕田绿水，排闼青山。怅归耕无分，寥落送华年。忍枝头、夭桃繁杏，向晚来、飘砌碎红斑。休延伫，尽东风好，高处应难。"
"红芍药 用王观韵","清末近现代初","汪东","飘风急处，日日红少。但看叶藏残花小。听一声莺老。昏昏醒复睡，恰又是、半春过了。恁记得、把酒寻芳，如今翻做愁恼。几度沈吟，悔相逢不早。剩有亭园供啸傲。又落英颠倒。望远只垂泪，天涯路、漫生青草。任苔笺、写满新词，未及同携欢笑。"
"春声碎","清末近现代初","汪东","楼小隐垂杨，一角雕檐孤倚。朱唇玉齿。檀槽香拨，总可人情味。帘垂地。听空外寂然，弦掩抑，歌清脆。愁心荡无际。又被春莺唤起。桃花漫好，柰苦恨、刘郎鬓憔悴。怜往事。都付宋玉悲吟，写不尽，行云意。"
"一丛花","清末近现代初","汪东","今年草草负佳期。长日掩朱扉。斜风横雨疏帘畔，看繁艳、渐换青枝。鶗鴂乱鸣，芳菲易失，犹道不如归。归家初过海棠时。花蒂尚垂丝。丝牵应解东君意，似萦恋、还带愁滋。千载写真，粉光如在，唯可付徐熙。"
"昭君怨 其一","清末近现代初","汪东","泛指朱弦清越。断续顿成凝咽。环佩出明光。泪千行。塞上惊沙风起。何似汨罗江水。离诀有同心。不同音。"
"昭君怨 词既成，或谓水仙操者，实寓伯牙成连海上之意，故始奏沨沨然有水声，与塞北风沙不类。请更作一首 其二","清末近现代初","汪东","独立茫无涯畔。此意翛然自远。海水与天风。窅冥中。便逐幽人长往。何似琵琶马上。悲怨有同音。不同心。"
"望春回","清末近现代初","汪东","绣衾坐拥，看小窗弄明，镫炷初灭。朝露未全晞，任步径苔滑。蟏蛸悬丝檐瓦际，顿萦惹、旧日思千结。半生漂荡，更堪四瞩，故人车辙。中肠自知冷热。叹隔岁经年，离绪偏切。空恁恶怜伊，只相望悽咽。从前密语犹记著，仗莺儿、燕子丁宁说。不留春住，红英乱落，恰似啼血。"
"八声甘州 题蒋鹿潭持竿戴笠小像","清末近现代初","汪东","断千寻铁索已沈江，江流更无还。想其中自有，战时栖舰，闲处渔竿。太息我辰安在，词客意辛酸。欲耦严陵钓，掷去儒冠。烽火一时燃遍，笑石头城下，曾见降幡。误漂零臣甫，犹诩寸心丹。困盐车、何如伏枥，向珠溪、尊俎且盘桓。谁知得、过清明了，依旧春寒。"
"菩萨蛮 其一 集温庭筠诗，代寄","清末近现代初","汪东","鸳鸯艳锦初成匹。缄情欲寄愁无色。多唱柳郎词。窗间断暗期。送君游楚国。倚瑟红铅湿。应见楚山青。临风独涕零。"
"菩萨蛮 其二 代答，仍集庭筠诗","清末近现代初","汪东","蜀山攒黛留晴雪。年年锦字伤离别。鬓态伴愁来。河阳悲镜台。高秋辞故国。未展干时策。花髻玉珑璁。相期一笑同。"
"琵琶仙","清末近现代初","汪东","鹅岭千重，李园好、共约嬉春裙屐。迢递飞阁登临，留题诉情臆。尘梦醒、芳华换目，但遗础藓垂荒碧。谷底幽兰，尊前艳曲，都是陈迹。最怊怅、鶗鴂先鸣，顿回感、江南倦游客。遥想匣缄鸾镜，老飞琼颜色。谁为写、当年画稿，似玉人、伴我栖息。忍令飘泊余生，又成轻掷。"
"凤归云","清末近现代初","汪东","眺暮景，云物苍茫，沙洲静寂，隔浦渔舟，漂泊随潮，恍如萍泛，半生羁旅。动情怀、是垂老年光，首夏时序。怕更听、淅沥窗外雨。常恁欹枕愁眠，背镫凝伫。记往日、执手花前，并肩柳下，芳陌恣游，宴同张百，醉无辞誓，拌长共、故人欢聚。叹分离骤，燕翼西飞，鱼波东注。未须问、道远甚时重遇。却幸地老天荒，寸心休负。"
"明月吹箫引 归舟忆梦图，和草窗韵","清末近现代初","汪东","冷侵珠箔雨萧萧。趁轻潮。荡兰桡。隔岸青楼，连夜肆笙箫。欲去徘徊无限思，风信急，似杨花，带泪飘。香残梦残魂半消。尽山中，丛桂招。何如共守章台畔，眉样亲描。密语申请，欢度几良宵。此愿告天天不许，篷背湿，数归程，第四桥。"
"驻马听","清末近现代初","汪东","秀野名园。避烦暑、凌晨向晚盘桓。遮檐柳好，缘池荷净，清香渐度雕阑。翠琅玕。弄佩声、叶叶翩翻。残照西沈，数星光耀，闪闪林间。深宵自忘坐久，露滴衣袖禁寒。柰个人离绝，形影俱单。所喜衷肠似旧，犹望今日生还。算便是、草草相逢，终拟开颜。"
"蓦山溪 苦热，因忆旧日北泉居处，用姑溪北观避暑韵","清末近现代初","汪东","尧时虚道，六合窑烘地。自有禹山川，便长见、山深林邃。流金铄石，百岁一遭逢，冰作簟，玉为浆，此乐何由致。竹楼佳处，游宴多朋类。更有似梅人，抚徽弦、暗传心意。泠泠风响，长夏亦清寒，尘境易。梦魂疑，转恐他生事。"
"蝶恋花 秋暑愈厉，戏作七夕词","清末近现代初","汪东","七月炎歊殊未已。巧缕穿针，汗湿纤纤指。织女停机愁俯视。人间是处波成绮。日曝银河乾见底。不用填桥，微步尘生履。莫道今年相会易。金风玉露应无地。"
"夜合花","清末近现代初","汪东","云蔽遥岑，风回浅渚，起看天际层阴。秋来未几，新凉渐满衣襟。疏叶落，断蝉吟。似巴山、山馆深沈。最难忘处，篝镫夜雨，同话羁心。还家欢聚朋簪。其柰流光急驶，华发交侵。重弹苦调，相思怨入青秦。关塞杳，海波深。又何妨、魂梦追寻。向知音道，佳期纵晚，犹胜而今。"
"金缕曲","清末近现代初","汪东","强霸同灰灭。算从来、此言非误，齿牙先折。不烂翻留吾舌在，柔者何曾销蚀。空扰攘、嬴颠刘蹶。六合鲸吞成底事，奋锄耰、不抵骊山卒。三户耻，誓当雪。东西殊境情无别。览陈编、前辀已覆，后车方接。郑国渠成谁为利，始计偏因赵谍。到此日、噬脐何及。摇荡澄波苏彝士，看依然、万里驯鸥没。金字塔，更雄杰。"
"杏花天","清末近现代初","汪东","一枝曾傍西湖见。杏花露、墙头粉面。春情欲逐双飞伴。苦恨鸳鸯翅短。华镫映、珠环彩扇。觉此夜、瑶台未远。须臾簇上歌筵畔。玉树啼莺自啭。"
"大有","清末近现代初","汪东","吊影幽蛩，舞风寒翠，助哀吟、偏在长夜。掩珠栊、依稀旧日情话。姮娥不似旧情浅，尚徘徊、清光穿罅。此境漫说凄凉，离人更难堪也。殊方地，应自诧。撼枕尽涛声，怒雷翻押。天黑云昏，那见丽秋如画。到此定怀乡国，身如在、蕉窗荷榭。为君忆、宋玉招魂，蛮笺细写。"
"花犯 忆冬荣春满斋老桂，兼及西湖之游","清末近现代初","汪东","野云低，轻风荡晚，醲酣麝檀味。万珠匀缀。看渐染丹黄，秋景晴丽。棹歌四举篷窗倚。前游空自喜。剩满觉、一怀幽梦，和香笼翠被。冬荣故斋更如何，婆娑半亩荫，今伤憔悴。留咏处，金英变、露零烟坠。应长怪、素娥耐冷，偏种向、团圞宫殿里。待唤取、吴刚薪尽，清光流似水。"
"清平乐 中秋夜即事","清末近现代初","汪东","绤衣才换。不觉凉秋半。摇落梧桐三四片。依旧绿阴庭院。月光初上林梢。骤惊风雨萧寥。秉烛元非游宴，未嫌负却良宵。"
"虞美人 和人咏物二首 其一","清末近现代初","汪东","海南珍制吴宫本。粉面多风韵。玲珑一握掌中看。更喜金沙香骨锁连环。画罗裙摺应难比。叠在空箱里。亦殊团扇向秋悲。到得秋来便是聚头时。"
"虞美人 其二","清末近现代初","汪东","明波一桁妆台侧。摇曳丹青色。玉人双影隙中窥。错认画屏山外燕交飞。良工心苦谁能会。殊处偏萦带。相思织尽意恹恹。愿更裁将斑管付春纤。"
"南乡子","清末近现代初","汪东","明镜过身长。照见秋花满画廊。人与花容相并看，斟量。压鬓红桃婉娩香。弹指话悲凉。曲径篱边又早霜。纵使黄花开似锦，端相。不及伊家淡淡妆。"
"蝶恋花","清末近现代初","汪东","九月霜风欺薄袂。槲叶初丹，收尽黄金穗。好景江南随节异。春郊如绣秋如绮。唯有劳人颜色悴。月计征程，何况终年岁。若使余生能有济。不辞来往车轮敝。"
"减字木兰花 虎丘登致爽阁，望狮子天平诸山","清末近现代初","汪东","剑池侧畔。十仞苍厓梯级半。高阁登临。爽气朝来洒客襟。寒林数簇。林外奇峰争入目。一语长留。师子回头望虎丘。"
"菩萨蛮 其一","清末近现代初","汪东","兰汤微注兰心覆。萧萧发彩凉侵烛。玉女洗头盆。粉脂留腻痕。愿为金错剪。长近芙蓉面。帘卷不须臾。隔帘人影孤。"
"菩萨蛮 其二","清末近现代初","汪东","四弦斜抱当筵拨。低头无语清商发。风激涧泉鸣。泠泠指下生。玉葱轮处好。不羡麻姑爪。一捻蔻丹红。凤仙花未工。"
"菩萨蛮 其三","清末近现代初","汪东","行缠急缚随军办。迷离扑朔浑难辨。重换旧罗衣。镜边翻自疑。时时亲典籍。罢绣双鸳翼。得意咏丹娘。新词休断肠。"
"卜算子 寿贞白","清末近现代初","汪东","木梃豫章材，山叠匡庐秀。安石诗篇白石词，无出江西右。蠲忿小庭花，难老深杯酒。一事还看世寡双，琴瑟闺中友。"
"满江红 示画院诸子","清末近现代初","汪东","粉本天然，揽故国、江山雄秀。是谁肯、经营绢素，写成奇构。刻划稍殊唐院迹，淋漓突过元人手。算无穷、物象已更新，今非旧。人物好，非岩薮。蜂蝶乱，非园囿。便一花一叶，匠心裁就。要与天工争巧幻，不随俗眼论然否。问解衣、槃礴属何人，诸公首。"
"且坐令 宛在轩与柳溪同作","清末近现代初","汪东","清兴足。坐倚亭轩曲。晚风起处。茶烟绿。隐隐笙歌逐。未远嚣尘，还依水槛，翛然极目。休念想、故家乔木。都来是、梦中鹿。閒挥谭麈。霏珠玉。驻夕景、犹嫌促。几回临别丁宁嘱。道何时重续。"
"浣溪沙 彤甫作黄山云海图，乞题","清末近现代初","汪东","历尽南荒犹朔关。黄山终古压人寰。得君未觉卧游难。黛岭攒成莲萼秀，白云铺作海涛宽。一时收拾上豪端。"
"蝶恋花 题蒙古女子骑射图","清末近现代初","汪东","十载随身唯笔砚。穷漠归来，写尽新闻见。雪压平川风割面。跑空一骑如飞电。意态轻盈娇顾眄。覆额青毡，交股垂双辫。射得黄獐亲炙脔。逢欢更酌琉瓈盏。"
"一斛珠 闻慧珠语，戏赠","清末近现代初","汪东","九华镫灿。欢然执手惊初见。向来已熟春风面。看舞霓裳，何啻千千遍。今古此情同一幻。不须身到长生殿。笑回头语当筵伴。钿约钗梦，只惹人肠断。"
"洞仙歌 鹤园今为文艺家集会之所。园中片石，余戏题掌云二字，旁款则主人所补也","清末近现代初","汪东","嵯峨片石，是云峰仙掌。天半飞来屹相向。记曾挥、醉墨剔藓留题，题未竟、酣卧池边小舫。浮云同变幻，第宅更新，石友深盟可无恙。花竹影萧疏，雨态烟姿，都移入、画屏风上。怅料理、琴书有时来，怎忘了停骖，故人门巷。"
"踏莎行","清末近现代初","汪东","远讯谁传，寒冬欲暮。窗阴一线愁难度。玉筝情语剩哀弦，铜炉心字销残缕。丹橘盈筐，黄蕉荐俎。海天亦有相思处。望乡人在最高楼，千山不尽蒙茏雨。"
"百字令 从子星伯之女城自朝鲜驻军归省，即将复去，为制此词","清末近现代初","汪东","素秋时序，早林芳凋尽，千山飞雪。壮士如猱梯绝险，一战曾歼强敌。帐拥红炉，杯倾绿蚁，岁晚同欢悦。高歌相和，不知芦管吹裂。怜汝丫髻从军，六年成长大，暂寻归辙。汝父勤劳身更健，兄弟皆称雄杰。梅影横窗，松声隔院，语笑清幽绝。家园情味，此行应为人说。"
"南柯子 余归吴中，日趋鹤园治事。园有栖鹤堂榜，清光绪中长洲女子彭卫仲所书也","清末近现代初","汪东","楼浅风开幕，廊虚月映门。鹤栖何处榜书存。唯许同游人觅旧巢痕。倦眼微生缬，衰颜欲作皴。蠹鱼老不食丘坟。却向簿书丛里度朝昏。"
"临江仙 喜雪","清末近现代初","汪东","晓帐迷离添曙色，重衾不暖香篝。起看风里舞轻柔。有情黏菜甲，无意湿帘钩。辊絮堆盐聊可拟，须臾涨满前沟。新年何以祝丰收。巷歌皆白雪，村市亦琼楼。"
"六么令","清末近现代初","汪东","雪消鸳瓦，檐溜淙残滴。东风已催花信，梅蕊几枝坼。还待池冰泮了，照影波澄碧。忍轻攀摘。所思犹在，瘴海南头散关北。曾共探芳邓尉，蜡尽游山屐。别念携手清溪，更有行吟客。此际春生寒浅，未许吹横笛。彩笺题墨。归时休晚，认取当年旧香色。"
"雪夜渔舟","清末近现代初","汪东","晚寒冽。讶万树琼花，竞妆春节。炉烬香煤，檐排玉箸，光景自成殊别。初升弦月。又屈指、上元期切。预怜镫市，深宵风劲，冶游人歇。旧欢踪影绝。高楼凝望，海天难越。弱骨栖尘，朱颜改世，往事不堪重说。乱愁郁结。幸许有、寸笺相祓。严凝一任，归来同住，广寒宫阙。"
"蓦山溪","清末近现代初","汪东","嘉陵江畔，解佩初逢地。江水比深情，信潮还、吴头楚尾。爱离憎会，此恨古今同，红豆破，彩鸳分，洒尽临岐泪。幽燕路阻，锦字书难寄。鹦鹉却传言，道新来、曾窥姝丽。风寒似剪，愁损玉肌肤，匀面药，洗脂痕，别又生春意。"
"鹧鸪天 得蔬畦长句，以词报之","清末近现代初","汪东","矍铄谁能及是翁。三郎羯鼓有遗风。锦筵张处花为伴，丽句书成酒可中。游洛浦，赋惊鸿。千秋才调竟全同。凭君莫讶春来晚，已遣兰心作小红。"
"太常引 其一 至元夕晴数日矣，而凝雪愈坚，戏咏","清末近现代初","汪东","月华镫彩射江城。处处管弦声。逐队看镫行。愁冻滑、泥涂步倾。龟言鹤讶，今年零甚，阶砌雪纵横。不是放春晴。直化作、千年老冰。"
"太常引 前作结句老字宜去声，而不可易。十六夜友人招饮，因复作一首正之 其二","清末近现代初","汪东","酒兵突起压诗城。欢笑斗春声。疑向越中行。玉鲙佐、银瓯细倾。床头书积，帘前花妥，几上一琴横。更喜此宵晴。皎月似、团圞块冰。"
"绛都春","清末近现代初","汪东","窗阴短线。正无限暮寒，天涯人远。燕子未归，空浥巢泥留吴苑。邻箫如和歌声怨。记南陌、莺飞花乱。送君行后，荒苔废圃，冷烟闲院。重见。娇波鬒发，称纤瘦、被体舞衣霞茜。断梦易醒，别泪轻弹芳悰换。何时真对芙蓉面。诉前事、萍蓬飘转。袖炉熏透梅花，寸心自暖。"
"水调歌头","清末近现代初","汪东","兵甲满天地，河洛亦腥膻。吴中曾此开府，风掣绣旗翻。料得飞书走檄，座右石君应在，披写激忠肝。玉带声名久，蟾腹与同坚。巡远志，论事业，过前贤。歌成正气依旧，挥洒似云烟。门客但存皋羽，有弟竟为臣虏，遗恨到重泉。欲继西台哭，泪尽不成篇。"
"东风第一枝","清末近现代初","汪东","雨滴空阶，灯昏小阁，愁心乱若抽缕。峭寒故勒梅花，暗泉自生竹坞。苍苔屐印，是旧日双鸳行处。为断肠、不扫留痕，却被冻泥沾涴。招未回、燕梁宿羽。遮不断、马蹄去路。地遥共逼层阴，夜长更添麝炷。重门深掩，漫苦怨、芳时迟误。待树梢、历乱莺啼，又恰半春虚度。"
"江城子 邻女鼠哥，余见其自孩而长，既生二子矣。索为歌辞，欲语无增饰，且必其能解者","清末近现代初","汪东","邻家小女自称哥。发横拖。语娇讹。学唱桃花江是美人窝。赚得酸梅甜枣子，红晕处，起微涡。年光一掷似飞梭。到今何。渐成婆。却喜生儿容态似娘多。膝上儿骑双拍手，荷海育，教儿歌。"
"好事近 徐道邻流寓台北，作词遥和其韵","清末近现代初","汪东","密约暗相亲，飞渡海山千叠。梦醒依然为客，但留情眉睫。不须惆怅送年芳，双泪界红颊。屈指牡丹开也，寄朝云花叶。"
"临江仙 花朝作，夜雪始晴，千枝尽缟，亦奇观也","清末近现代初","汪东","弹指楼台皆化境，巡檐无数琅玕。百花生处极高寒。尽饶香是国，更借玉为冠。邓尉幽寻空有约，望中道里迷漫。閒支短策过西园。愁他蜂蝶误，为扫一林看。"
"三姝媚","清末近现代初","汪东","新阴连故苑。蛎墙深红芳，数枝开晚。镇日帘垂，护镜奁犹怕，劝妆人懒。琥珀浓斟，浑未解、单衾幽怨。远道相思，同是春寒，顿孤清宴。隔巷饧箫凄断。似诉说当年，绣闺香暖。嫩绿杨丝，傍禁烟时节，暗舒青眼。自别萧郎，嗟好事、惊风吹散。梦里寻欢如旧，欢随梦短。"
"斗百花 昆山访亭林公园，谒刘改之墓","清末近现代初","汪东","几日轻寒轻暖。摇曳垂杨丝线。安车小驻园林，危塔犹摩星汉。樵径盘纡，先穿洞壑幽寻，旋憩山亭回看。景色如屏展。比美瑶琨，孰继机云英眄。遗墓尚存，千秋霸才堪叹。雨洒黄昏，何辞透湿春意，惜取满林花片。"
"醉落魄 为陆丹林补题红树室图","清末近现代初","汪东","水回峰叠。结庐稍与人寰别。晚枫明处霞成缬。自爱秋林，何异岁寒橘。弹筝人去弦声绝。廿年枉费丹青笔。想君心事终难说。洒血书辞，化作万红叶。"
"促拍满路花","清末近现代初","汪东","风透疏帘隙，日映画阑边。晓妆初罢换新绵。绣余静坐，姿态十分妍。有时狂嬉耍，冉冉莲屧步尘，直过邻园。满园花好莺语，犹是艳阳天。水亭山榭尽留连。旧游斜径，曾记落金钿。因恁牵愁绪，蓦地沈吟，背人独倚秋千。"
"应景乐","清末近现代初","汪东","经年数役。漠漠车尘四起，周广陌。台城下，江流漱烟碛。指樯竿箭立。因念往事，卜宅蓝家庄好，朋游咏朝夕。风景未殊昔。向此感、隐隐钟声，似欲破暮霭，飞到相觅。林际徘徊，摇荡心魄。钟阜郁相望，金紫换纯碧。"
"雨中花慢 四月初二日阴雨，访彦通屯云馆，联句，用东坡韵","清末近现代初","汪东","开尽酴醾千架，柳阁阴浓，摇曳轻烟。顿喜隔年佳侣，点破苔钱。修径萦回，低阑掩映，不异家园。祗乐苑殢酒，沧江鼓枻，恨远情连。无边细雨，屯云书馆，对景记取从前。春渐晚，一番花事，过眼凄然。衰鬓休嗟潦倒，芳华得再暄妍。六朝烟水，朅来双燕，共我年年。"
"清平乐 题扇头仕女小景","清末近现代初","汪东","愔愔小院。帘幕随风卷。睡起瞢腾拈绣线。却把花枝比看。无端幽恨难排。海上青鸾信乖。暗触单衾情绪，一双胡蝶飞来。"
"浣溪沙","清末近现代初","汪东","地僻园荒草怒生。非蒿非艾不知名。宵来得雨更纵横。雀向檐前唯噪语，蛙于池畔亦争鸣。老夫午梦一时惊。"
"鹧鸪天 立秋夜风，寄怀吕生贞白","清末近现代初","汪东","埽地风来不可当。却于风后转清凉。喧喧翠竹声疑斗，飒飒红蕖意自芳。秋已到，夜须长。不成新赋继欧阳。梦回忽忆榴皮字，谁写邯郸大道旁。"
"醉桃源","清末近现代初","汪东","露浓圆点藓痕斑。晓风吹未乾。满园花树向凋残。一枝枫叶丹。思采撷，且般桓。书成欲寄难。归来重倚小窗看。帘旌摇荡间。"
"拂霓裳","清末近现代初","汪东","曲声终。琵琶斜抱醉颜红。谈谐好，逗人情味在眉峰。碧螺斟翠斝，金液泻琼钟。只匆匆。傍绮筵开处，桂阴浓。殷勤欲问，佳会散，甚时逢。颦不语，自怜踪迹指飞蓬。霜催行客老，月照两心同。祝春风。待花时相聚，药栏东。"
"踏歌 送中学毕业生赴农村习田事","清末近现代初","汪东","志洪欲向农村，队伍森成列。红旗闪、晓鼓催人发。要勤耕、入社安家业。快绝。一年閒、好事从头说。春苗种、预计秋收必。更指看、鸡豚盈牢栅。山共水，翠绕闼。心情暇、创写新文物。亲朋待相寻，把酒同欢悦。约明年、杏花时节。"
"念奴娇 闰八月十五夜游后湖作","清末近现代初","汪东","片云消尽步长堤，不是前时风物。柳榭花亭兼竹所，只借钟山为壁。空宇澄鲜，湖波荡漾，照见头如雪。华年虽逝，寸心依旧雄杰。回想羁旅生平，如今真个有，逸情飙发。夜静扁舟犹打桨，欲与沙鸥争灭。境落寰中，神游天外，冷处风吹发。今年秋闰，一星添伴圆月。"
"鹧鸪天 酬谭重非","清末近现代初","汪东","班草情新语未休。锦囊佳句更相投。文辞湘绮遵前轨，心迹孤桐识旧游。天外路，望中收。且斟杯茗洗离忧。江南景色无穷好，不信诗人便白头。"
"瑶阶草","清末近现代初","汪东","湘帘卷还下，一阵黄昏雨。高阁登临，独自无意绪。故人不见，水遥山远，北来南去。几曾倩传别语。看如许。紫苔斑点，绿荷破碎浮萍聚。正似愁根，鬓丝白尽千万缕。旧盟记在，粉笺蜀纸，写成的据。那知又，恁轻误。"
"临江仙","清末近现代初","汪东","宇宙旋归谁掌握，须臾倒海驱霆。人天流转万千程。淮南鸡犬在，亦作步虚声。闻道阿环离别后，广寒愁锁倾城。如今盟证有双星。会当乘一箭，飞向月中行。"
"生查子 闽人王凤池者寄红豆百粒，乞词。占此以报","清末近现代初","汪东","明珠百琲悬，火斋千金直。休恨见花迟，葆此盈筐实。绛云楼已空，红豆庄非昔。远道寄相思，何处相思得。"
"江南好 其一","清末近现代初","汪东","莱伊卡，腾跃上天游。月窟径须追狡兔，星河倘亦犯牵牛。佳话纪从头。"
"江南好 其二","清末近现代初","汪东","莱伊卡，空际且盘旋。欲为生民销战伐，首凭科技占优先。第一是苏联。"
"江南好 其三","清末近现代初","汪东","莱伊卡，不惜此牺牲。动处有光争日月，名垂不朽比山陵。锡汝狗明星。"
"南柯子","清末近现代初","汪东","宛宛泪连屋，萧萧竹映廊。冰壶一酌肺生凉。讳道温柔，却道醉为乡。牡蛎裁窗瓦，飞鸳饰镜囊。声名久压杜秋娘。不是小姑，居处也无郎。"
"南乡子 徐琴韵偕其夫说唐寅故事","清末近现代初","汪东","镫彩幻明霞。玉树亭亭出绛纱。对坐调弦侬与婿，琵琶。凤尾还将半面遮。舌底粲生花。唱得新词句句佳。三笑留情原是妄，偏夸。妄事如真一笑哗。"
"西江月 腊月十六日立春，口占即事","清末近现代初","汪东","骋辨群英会上，挥豪大字堆中。老夫犹有少年风。不许光阴閒送。冻草已苏新绿，微阴不碍春融。明年急务在耕农。学把芹泥翻动。"
"柳腰轻","清末近现代初","汪东","娇梨嫩柳春烟暖。烟中有、双飞燕。远从辽地，近归吴会，讶道林园都变。度香径、花苑萦纡，倚雕栏、露台高显。乍掠清波侧面。又呢喃、语窥窗眼。旧巢仍固，湿泥重缀，处处低徊留恋。叹如此、家国无双，竟连年、故人书断。"
"柳梢青","清末近现代初","汪东","故苑春浓。园花斗艳，浅紫深红。树上流莺，堂前栖鹤，笑我成翁。晚来退食从容。病新起、仍抛瘦筇。料峭风寒，零星雨碎，归路时逢。"
"蝶恋花 清明日雨，始闻雷声，赴横山扫烈士墓，植树数百株而还","清末近现代初","汪东","节候推排元不误。才到清明，花满横塘路。峭石悬空笼细雨。横山下有林林墓。礼罢殷勤陈祝语。荷锸成云，顷刻阴深护。烈魄英魂同鉴取。兴邦恰似春雷怒。"
"临江仙 写铁骨红一枝，并题","清末近现代初","汪东","踏遍孤山山下路，归来忽梦湘妃。试拈丹笔扫横枝。直须红透骨，莫作淡胭脂。一自东风催冻解，繁花照映清池。林逋旧句罢重题。深心如有托，吟借比红诗。"
"侧犯","清末近现代初","汪东","遮边翠匝，落花数点添幽静。乘兴。载画笔、商量探奇胜。披图问去处，拥笠遮前径。风劲。看箭掠、湖波试孤艇。西山在望，绝险如悬隥。苍秀境。敛斜阳、霞绚半空映。路隔双湾，晚涛雪冷。帆影叶叶，与鸥同迥。"
"菩萨蛮 其一 触事成篇，不加诠次","清末近现代初","汪东","全村干劲郎尤足。与侬并比侬非独。挑担上山头。新歌时唱酬。山高千百叠。云与山相接。追过白云颠。郎先侬更先。"
"菩萨蛮 其二","清末近现代初","汪东","炼钢炼铁心坚定。家家政治黄金印。门外小高炉。许侬功绩殊。烧空云变色。青紫都成赤。铁树尽开花。木棉无此奢。"
"菩萨蛮 其三","清末近现代初","汪东","沟渠如拭街如砥。红旗插遍苏州市。先数百花洲人人争上游。穿墉无鼠迹。绕帐蚊雷息。车过不飞尘。门前绿树新。"
"菩萨蛮 其四","清末近现代初","汪东","绿杨阴下芦为屋。披襟閒坐谈衷曲。打䋞不辞劳。渔民今富饶。共称毛主席。千载谁堪匹。即此向来无。鱼秧入太湖。"
"菩萨蛮 其五","清末近现代初","汪东","荒洲艾杜根难久。东风压倒西风后。犹作满天飞。飘摇能几时。陈兵翻自困。覆辙黎巴嫩。汝欲觅尸还。金门马祖间。"
"菩萨蛮 其六","清末近现代初","汪东","此乡才报千斤足。万斤又看邻乡谷。不断捷音传。卫星齐上天。有粮兼有铁。一震苏群蛰。梦见赤龙飞。侏儒相背啼。"
"菩萨蛮 其七","清末近现代初","汪东","腾腾烈火天为沸。铁沙融作长流水。泻入土盘中。胚凝犹血红。寻欢千万匝。战士忘饥渴。守定一炉旁。秋宵殊未长。"
"菩萨蛮 其八","清末近现代初","汪东","尔曹莫笑民歌俚。诗词原自民歌起。朴语写中诚。唯思杜少陵。一编重选得。芟尽淫哇习。试语作新腔。欢虞仍激昂。"
"菩萨蛮 其九","清末近现代初","汪东","广场筑就三千步。民兵列队森成堵。号令下层台。阵形天际回。年年逢十一。万姓同欢悦。此日战氛高。誓将残寇销。"
"菩萨蛮 其十","清末近现代初","汪东","老农相遇田间立。不通名姓情偏热。问汝市中来。炉群今几堆。欲求机械化。钢铁先称霸。明日待耕犁。隆隆拖拉机。"
"菩萨蛮 其十一","清末近现代初","汪东","鼓鼙间伴笙歌作。人间信有从军乐。舞态极精研。谁能妙笔传。忽惊镫烛灺。霹雳从天下。夭矫斗双龙。高台云满空。"
"菩萨蛮 其十二","清末近现代初","汪东","非冠非弁簪横玉。绣龙袍带垂双角。局缩坐高头。俨然如沐猴。有人亲献寄。甘作儿皇帝。付与董家狐。写成群丑图。"
"菩萨蛮 其十三","清末近现代初","汪东","飞空绝迹人来往。惊魂骇魄难言状。有女逞风标。登盘舞折腰。柔应无寸骨。反首腰间出。花上露同栖。轻如胡蝶儿。"
"菩萨蛮 其十四","清末近现代初","汪东","两行绿影排空去。飞车直向春申浦。历历故人居。光荣多榜书。奔驰追白日。转眼非陈迹。重上碧双栖。已经千万秋。"
"菩萨蛮 其十五","清末近现代初","汪东","故人怜我头如雪。沈思翰藻皆宜绝。我笑此言痴。生元有尽时。老逢家国盛。恣意成新咏。一语合风谣。何辞肝胆焦。"
"菩萨蛮 其十六","清末近现代初","汪东","西山列卫如屏拱。碧云长护衣冠冢。努力毕生期。堪为革命师。知难行则易。谁果明斯理。高塔郁嵯峨。高山景仰多。"
"菩萨蛮 其十七","清末近现代初","汪东","园中柏树何年代。婆娑老干穿云外。重倚碧阑干。回头四十年。筑坛名社稷。大盗曾移国。谁与柏长青。共和千万龄。"
"菩萨蛮 其十八","清末近现代初","汪东","长街寻遍无踪迹。移居却在斜街侧。相见道胜常。孤鸾不再翔。泪泉流已涸。稍损横波目。无计慰愁心。遥怜沧海深。"
"菩萨蛮 其十九","清末近现代初","汪东","程功那待三年后。农林渔牧般般有。幸福老人心。相迎笑靥深。人民公社好。随处吾能道。徐水不同观。先来石景山。"
"菩萨蛮 其二十","清末近现代初","汪东","渡江上溯金田朔。神功八叶浮雕玉。物力校亏赢。休论汉两京。天安门外望。肃穆何辽旷。屹立此丰碑。昆仑名并垂。"
"菩萨蛮 其二十一","清末近现代初","汪东","分离五载重携手。欢言共酌蒲桃酒。北苑到人稀。唯余千菊枝。禁寒花更簇。人亦如秋菊。老去未心降。婵娟青女旁。"
"菩萨蛮 其二十二","清末近现代初","汪东","长安人海同为客。登楼无复黄尘色。舌辨起风雷。连旬广座开。匆匆来又去。不尽留连处。未到十三陵。自惭虚此行。"
"菩萨蛮 其二十三","清末近现代初","汪东","工人总入诗人队。秀才岂是工人比。压倒李青莲。挥豪捷似烟。嵇康躬锻冶。但为怡情也。此日利人群。先求知力均。"
"菩萨蛮 其二十四","清末近现代初","汪东","抽丝旋化春裾色。纷纶翕霍三千尺。电母为投梭。将如织女何。吴邦嘉丽地。三绝称神艺。襟袖裹江山。真看指顾间。"
"菩萨蛮 其二十五","清末近现代初","汪东","梅花玓瓅胭脂色。先春早见临风坼。梅寿不知年。好风吹更鲜。年年尊俎侧。迟到仍虚席。待上锦江楼。荐君双玉瓯。"
"菩萨蛮 其二十六","清末近现代初","汪东","太阳添个行星绕。行星恰是由人造。飞过月宫时。常娥惊且疑。羿弓原诞说。此箭从何出。一发破天心。天狼光影沈。"
"菩萨蛮 其二十七","清末近现代初","汪东","生儿是处皆堪托。垂髫男女歌声乐。拍手笑颜开。阿姨真早来。为求劳动力。健妇中闺出。不用作羹汤。四邻新食堂。"
"菩萨蛮 其二十八","清末近现代初","汪东","尖端科技同飞跃。文人积习消除却。下笔费踌蹰。床头多异书。高唐无复意。梦跨双龙尾。星际快游行。满身皆落星。"
"菩萨蛮 其二十九","清末近现代初","汪东","穹庐四下天如幂。草原迥处寒冰积。箭共雪花飞。奔腾万马随。围歼狼百族。饮犒黄羊肉。敌寇敢猖狂。命悬如此狼。"
"菩萨蛮 其三十","清末近现代初","汪东","玲珑叠石依乔木。两三竿影萧萧竹。风物尚留遗。开图是又非。枇杷园内遇。嘉实亭边坐。偷得片时闲。愈知劳者艰。"
"菩萨蛮 其三十一","清末近现代初","汪东","古来书壁谁为上。王吴但识诸天相。今日属工农。墙头飞巨龙。山林兼薮泽。尽入生花笔。一寸稻尖芒。蛇矛无此强。"
"菩萨蛮 其三十二","清末近现代初","汪东","象床瑶簟珍珠串。美人自爱深深院。绕院种巴蕉。风来齐动摇。窗前幽静趣。分得南洲树。侵晓乱鸣禽。此时愁绿阴。"
"东风齐著力 题合作百花齐放图","清末近现代初","汪东","残雪初消，群葩争艳，大地春融。梅枝秀发，夭矫倚苍松。更有千竿绿竹，假山畔、萱草成丛。堪奇处，牡丹数朵，也逞妍红。菊蕊影玲珑。旁衬著、杂花无数香浓。一年好景，尽入画图中。岂是都忘岁序，画师笔、巧夺天工。应知道，东风力劲，压倒西风。"
"菩萨蛮 其一","清末近现代初","汪东","宏川细水皆归纳。电流直制三重辖。蓄泄有常规。如潮来往时。去年乾腊月。寸土无龟裂。春雨忽连旬。不妨沟浍盈。"
"菩萨蛮 其二","清末近现代初","汪东","园工巧艺惊殊特。嫁梅自有倾城色。匀颊淡燕支。长长施黛眉。绿珠称小妹。红拂堪为姊。所喜是同根。休招月下魂。"
"菩萨蛮 其三","清末近现代初","汪东","钢为元帅先升帐。工农事业皆须仗。何物是先行。何如限刻成。无穷神妙著。何处安根脚。全国一盘棋。当争落子时。"
"菩萨蛮 其四","清末近现代初","汪东","和风丽日江南道。江南二月春光好。最好是苏州。名园多胜游。花开红满树。正值余初度。欢乐尽情狂。何须称寿觞。"
"菩萨蛮 其五","清末近现代初","汪东","晚来破雾征程促。天开图画张原陆。新绿满长堤。菜花黄夹畦。云车风马骤。千里抛车后。晌午到金陵。钟山睡未醒。"
"菩萨蛮 其六","清末近现代初","汪东","四围山色青无赭。千林万树遮平野。联步上高台。苍然暮色来。夕阳凝作血。凭吊肠偏热。阶级斗争强。成仁土亦香。"
"菩萨蛮 其七","清末近现代初","汪东","荒莱辟举为阡陌。昔时险峻今陂泽。厚地到高天。须臾皆改观。勿辞艰苦业。我有人千亿。蚁亦负山趋。愚公真不愚。"
"贺新郎 观新疆维吾尔族歌舞团演奏，为赋此曲。维吾尔旧译畏吾儿，亦即回鹘也","清末近现代初","汪东","暖候明镫夜。聚千人、不分宾主，坐围深厦。弦索新翻回纥奏，绣幕徐徐先下。听幕外、流莺声姹。报导刚终轩幕起，骤珠环、翠额光交射。歌一曲，定场乍。深耕冠盖农劳大。又全民、为钢而战，自成良冶。体势如真描划尽，忽变绣衣弓架。斜趁步、红巾飘洒。刚健之中含婀娜，似游龙、还似飞天者。欢震屋，舞初罢。"
"菩萨蛮 其一","清末近现代初","汪东","文成婚媾通殊域。垂杨扫尽千年雪。旧俗独留残。因知施教难。佛言诸地狱。一一罗心目。地狱众生谁。农奴真可悲。"
"菩萨蛮 其二","清末近现代初","汪东","倒悬未喻斯民厄。来苏久望云霓泽。黑夜走群魔。道高将柰何。锋车如电扫。疾指山南道。逐队舞相迎。欢呼菩萨兵。"
"减兰 憎衣暑，兼刺帝国主义者","清末近现代初","汪东","南非东亚。汝独横行无顾藉。想像人天。此意还从一例看。阳乌恣绝。余焰犹能烧七月。蓦地凉风。送汝长埋草棘中。"
"沁园春","清末近现代初","汪东","建国十周，革命功成，电掣雷轰。喜一穷二白，顿殊旧貌，千仓万廪，长兆年丰。厂舍如林，河流似网，建社真能大且公。谁堪比，是奔腾万马，夭矫飞龙。更看易俗移风。把千载秕糠一扫空。与友邦携手，高歌并进，敌人丧胆，咒诅无功。轶美超英，昌明科学，宇宙都归掌握中。欢相告，再十年称庆，在广寒宫。"
"瑞鹧鸪 沈瓞民示施如唱酬集，索和，因次韵作","清末近现代初","汪东","太平亲见老怀舒。精力饶于插架书。麋苑偏能徵往史，䱐溪未许作间漠。传经绛帐心先折，载酒玄亭乐有余。政治于今应挂帅，相如兼是蔺相如。"
"鹧鸪天 江阴县菊花会，并寄中山公园茶话，用壁间明清人诗原韵，率成八句，复改为词","清末近现代初","汪东","雪浪湖边藓色斑。披襟围坐一开颜。共参革命千秋业，也许浮生半日閒。诗斗捷，茗分甘。轻车更载菊花还。精诚不为分离隔，话到忠邦意已关。"
"踏莎行 郊行即事","清末近现代初","汪东","山拥层螺，波澄匹练。吴中佳处人争羡。谁知夺得冶城名，景光又遂年光变。高突喷云，飞轮逐电。无穷事绩惊心眼。绿阴千步绕溪回，红旗三面迎风展。"
"金缕曲 读民歌集，用其语","清末近现代初","汪东","文艺开先路。写风谣、龙蛇走壁，墨花飞舞。试把翻成新乐曲，字字沁人肝腑。第一是、真诚拥护。党共中央毛主席，这恩情、欲诉从何诉。倾倒出，万千语。其中不少惊人句。唱三山、五岭开道，乱流归库。歌颂丰收非夸饰，稻麦千斤为亩。更菜果、如山堆取。项羽豪雄空盖世，任拔山、力尽今难举。拔不起，一山芋。"
"浣溪沙","清末近现代初","汪东","跃进歌声似迅雷。歌时春酒绿盈杯。相逢都看笑颜堆。双乐园中双乐聚，百花洲畔百花开。东方红日正崔嵬。"
"鹊踏枝","清末近现代初","汪东","记得童年深切齿。八国旌旗，乱插长安市。虎变龙腾今昔异。我生两度逢庚子。屹立中苏坚壁垒。保障和平，一箭通天地。他日再书庚子岁。红旗飘向行星际。"
"好事近","清末近现代初","汪东","欢笑一堂中，共度新春佳节。此日太平亲见，忘头颅如雪。醉来行步任欹斜，鸠杖未须设。照夜华镫千百，替中天圆月。"
"清平乐 新三妇艳词","清末近现代初","汪东","莫邪双剑。长被中吴佔。乐府歌传三妇艳。翻觉羞红上脸。田间大妇勤农。织丝小妇精工。中妇尤称健硕，炼钢炉火通红。"
"长相思","清末近现代初","汪东","小桥东。曲径通。日射清波澹澹风。满园花不空。胭脂红。春正浓。铁骨冰心谁与同。孤山山路中。"
"菩萨蛮","清末近现代初","汪东","挽车飞度高山崿。行船不惮风波恶。山水几千重。何曾骇杀侬。情郎常笑我。但合家中坐。跃进并双肩。郎今相比看。"
"浣溪沙 假日","清末近现代初","汪东","百舌催春著意鸣。东园负手且游行。畅人天气是新晴。芳草怒生堪衬步，异花争放不知名。归时应梦到香城。"
"东坡引 苏州农业药械厂东风焦化厂及炭黑厂皆于全国群英会评得红旗，连日观药械焦化二厂，赋词美之","清末近现代初","汪东","圆机喷雾罢。霏霏半空洒。蝗蝻不犯如云稼。农民齐庆社。农民齐庆社。采山聚卝石，又看焦化。道热压功成也。群英会上旗高挂。东风何用借。东风何用借。"
"菩萨蛮 大风，从楼上看隔院海棠，用清真韵","清末近现代初","汪东","疾风埽净长廊曲。东园树树摇新绿。暂罢五湖舟。来凭百尺楼。海棠浓艳发。莫便吹成雪。久久更回看。单衣禁暮寒。"
"齐天乐 观太浦河工程作","清末近现代初","汪东","一台高耸苍茫际。山川更添奇伟。列炬穿林，鸣机动谷，欢乐歌声时起。千群似蚁。看拓土开疆，暗符兵事。歇浦遥通，创成新纪照青史。当年堪笑郑李。寸功犹自诩，应共波逝。大禹遗规，中吴旧迹，湮没都逾千祀。新邦继此。算九泽陂平，三江奠止。试舣扁舟，太湖清见底。"
"浪淘沙令 即景，用杜安世体","清末近现代初","汪东","堤上风尖。杨柳毵毵。绿阴浓处小桃攒。伫看波心，芳气回互，花影深涵。彩笔染沈酣。画出晴岚。欲题新句费寻探。道是江南春遍地，又何但江南。"
"好事近 看万紫千红总是春电影，勖家人及亲属辈，并书寄时儿天津","清末近现代初","汪东","到处是春光，万紫千红生色。歌唱人民公社，好基层形式。相逢不再道家常，唯共竞心力。模范英雄称号，看何人先得。"
"醉太平 太平天国忠王收复苏州百年纪念","清末近现代初","汪东","金陵势休。吴中惠流。百年试听民讴。盼长江转头。遗文尽收。遗宫尚留。湖山重认苏州。问英灵慰否。"
"水调歌头 建党三十九周年颂","清末近现代初","汪东","覆载象天地，日月并光芒。春风吹煦万物生意各轩昂。既有及时雨露，又有惊雷破敌，魑魅影潜藏。举世共翘首，卓立此新邦。尧谓舜，天之合，出蒙庄。我道天人合德，尧舜岂能当。彻底翻新社会，再造山河大地，功在党中央。六亿讴歌起，主席寿无疆。"
"满江红","清末近现代初","汪东","珠穆高峰，拔海起、几千万尺。算终古、鸟飞不到，断无人迹。吸气岂用高世术，凿冰只作梯山级。看闯然、三影逼天来，天惊裂。亚欧队，纷似织。先与后，俱消失。笑长埋雪下，但留遗骨。矫矫中华新建制，健儿身手谁能敌。伴歌声、浩荡拂云霄，旗翻掣。"
"西江月 各民主党派代表先后集北京开扩大会议，八月二十二日毛主席暨国家诸领导人于怀仁堂畔亲予接见，并合摄一影。预会者谈论自由，心情舒畅，故称之为神仙会","清末近现代初","汪东","毕世难忘此日，高秋不动纤埃。新华门内广场开。叠作千层人垒。领袖光同日月，群仙簇下蓬莱。绕场蓦地起春雷。一片欢呼万岁。"
"减字木兰花","清末近现代初","汪东","黄尘扑面。走尽长街稀一见。欲叩荆扉。槐柳纵横路亦迷。故交轻绝。不识侬心明似月。何怨何恩。往事从今莫再论。"
"蝶恋花 国庆后五日中秋","清末近现代初","汪东","生产连年高速度。十一逢双，万众同欢舞。屈指中秋期日五。昂头又见银蟾吐。革命涛翻风更怒。桂殿高寒，料亦殊今古。一箭飞来深著土。吴刚笑掷千年斧。"
"渔家傲 广西僮族歌剧团演刘三姐故事","清末近现代初","汪东","愤气冲胸娇叱咤。歌声如火烧林野。皇帝低头官府怕。淋漓骂。直凭喉舌摧强霸。一舸乘流风送乍。五湖四海传歌罢。暴力总归黄土下。乾坤大。至今容得刘三姐。"
"滴滴金","清末近现代初","汪东","诗翁捻断霜髭白。句推敲，费心力。大战粮钢盛奇迹。况团圆佳夕。新词自憾无高格。忽听清歌起渔笛。脚踏粮山访吴刚，早抵人千百。"
"玉楼春","清末近现代初","汪东","南畦北垄青无际。社社忙供蔬果市。芥姜接叶长儿孙，瓜豆缠藤成姊妹。不教寸土轻抛弃。人力偏能穷地利。农家一语味深长，只有懒人无懒地。"
"高阳台","清末近现代初","汪东","薄雾笼晴，层阴蔽月，何曾小误农时。列队云屯，争看四野幡旂。盈仓夺得丰收后，吴盘蔬、佐馔相宜。遍经营、屋角篱边，位置如棋。小园隙地三弓在，指青青菜甲，落落瓜畦。抱瓮辛勤，胜他雨露潜滋。从前只说躬耕好，有谁人、亲把锄犁。晚方知、四体须勤，老圃堪师。"
"采桑子 重九日作","清末近现代初","汪东","黄花匝地披如锦，随处游遨。不用登高。说著东风便自豪。红旗三面高高举，立志坚牢。若再登高。珠穆峰头把酒邀。"
"鼓笛令 听扩音机播送歌乐","清末近现代初","汪东","鼓声迸处弦声逗。小屋中、雨狂风骤。蹈厉民兴言自旧。几亿众志干星斗。往往俗移风厚。在声音、感人深透。欲赋新篇翻缩手。怕绮思、驱除仍有。"
"蝶恋花","清末近现代初","汪东","向道流光如电促。万事功成，更比流光速。创革诸端新面目。转头已入陈编读。为拯全民求幸福。唯党英明，奠定寰区局。歌颂不辞霜鬓秃。判教前画南山竹。"
"临江仙","清末近现代初","汪东","绿叶翻藏朱实底，果农哗报年丰。丰收无语可形容。宝珠层塔垒，林立万千丛。戴笠肩锄亲入队，一舟来往西东。烟云缥缈画图中。写生添双采，双袖洞庭红。"
"鹧鸪天 行北塔区，书所见","清末近现代初","汪东","一夜吹霜薄似敷。十边新绿更鲜腴。谁编北塔齐民术，应胜东郊种树书。儿织竹，妇淹菹。家家勤俭作冬储。老人自扫阶前叶，也抵茅柴一稛余。"
"偷声木兰花 括上海近郊农民歌","清末近现代初","汪东","摇摇欲坠临深谷。单干如行桥独木。雨打风吹。互助桥犹石板危。铁桥合作规模小。不及人民公社好。社是金桥。通向天堂路一条。"
"品令 次梅苑词韵寄远","清末近现代初","汪东","楼台新起。看倒映、清溪水。水边栏楯，曲廊修影，半遮花里。春入东园，红破数枝梅蕊。离家千里。问书札、应堪寄。整装归到，此时未阻，关河百二。芳景依然，不见故人行李。"
"双声子 题湖帆仿宋海岳北固云山图","清末近现代初","汪东","晚烟无极，乱山围郭，登眺长记儿时。楼名多景，江涵残照，迁客是处留题。自童年去国，■■■、谁异同归。萦怀处，想前史，风流人物襟期。朱家船、看漫张尺幅，云蒸纸素淋漓。苔攒千树，风来疑动，江山愈感雄奇。问蕲王战鼓，争便似、芒角星旗。想君更写新图，扫空万古遗规。"
"长相思 一九六零年除夕联欢会作","清末近现代初","汪东","市声喧。镫影繁。广会宏开气万千。争听捷报传。六零年。六一年。快马如飞共著鞭。超腾直上天。"
"金错刀 湖帆仿沈石田蔬果长卷，为徐玥题","清末近现代初","汪东","人辐凑，物昌熙。吴中风土应清时。新蔬盎盎方充圃，嘉实累累又满枝。研黛墨，缀胭脂。都来收拾画中宜。石田本自君家出，风味南田亦可思。"
"临江仙 观黔剧团演侗族少女秦娘美为其夫珠郎复仇故事","清末近现代初","汪东","破网高飞仍比翼，两情终始绸缪。却缘艳色起奸谋。珠郎遭陷阱，血溅剑湾头。头欢头来身抵命，秦娘誓压深秋。一锄挥处动群讴。扫除阶级恨，岂独为私仇。"
"清平乐","清末近现代初","汪东","迎春鞭土。旧俗还堪取。电溉云喷三万亩。不碍土洋并举。支农号彻神州。纪岁欣逢铁牛。黄犊与人并力，朝朝踏遍春畴。"
"金缕曲","清末近现代初","汪东","怒发冲冠裂。正全球、风云俶扰，亚非尤烈。反帝声威涛喷涌，又似燎原火发。直使得、群魔惊绝。一手擎枝标橄榄，暗挥兵、一手相屠割。头可断，志难遏。天骄自古终须灭。看昂然、成仁者去，卓为英杰。千万卢蒙巴继起，民族花开似血。笑鼠辈、垂涎三尺。铁干银丫坚强甚，比玫瑰、多刺松多节。刚果在，岂容折。"
"探春令","清末近现代初","汪东","万家镫火庆元宵，听佳音传报。道绿云、无数将田绕。预知是、丰年兆。嫦娥亦助人欢笑。遣圆蟾分照。会散时、迤逦还家去，又先我、窗间到。"
"柳梢青 偕潘慎明、陶叔南、范烟桥诸老赴南京，中途雨霁","清末近现代初","汪东","兀兀车摇。谈谐锋起，鬓雪潜消。酝酿韶光，莺犹噤舌，柳未舒条。春于何处偏饶。望不极、青青远郊。半日行程，淡晴微雨，都长新苗。"
"南歌子","清末近现代初","汪东","险道平如砥，奔湍缓作溪。山川灵怪任鞭笞。直使黄河千曲更无泥。宿愿从头补，新图下笔迟。峨嵋山顶滑车飞。不信此中兼有上天梯。"
"宴桃源 观刺绣。清真韵作","清末近现代初","汪东","发乱纵横新绣。绣罢两眉舒绉。徙倚小窗明，窗外一株荑柳。晴昼。晴昼。光映玉容如酒。"
"鹧鸪天 其一 尹默有人日诗，用其韵","清末近现代初","汪东","春到人间百态奇。美人未觉与春宜。惊风不偃炎荒树，败局空投劫子棋。勤炳烛，罢题诗。闲来唯唱鹧鸪词。因君人日传佳句，忽向高楼动远思。"
"鹧鸪天 其二 得尹默和词，再次韵寄","清末近现代初","汪东","汉武唐宗绩未奇。乾坤整顿协时宜。十年早定千秋局，万事先争一著棋。吾击缶，子吟诗。诗成络绎有新词。江山人物歌难尽，才捷东坡亦费思。"
"百字令 一九六二年四月十二日，苏联放宇宙飞船东方号，载人上天，环匝地球一周，遵时著陆，乘之而上者为加加林少校，用东坡韵用其事","清末近现代初","汪东","众星围聚，忽惊看、尘世抛来何物。箭动船飞，中自有、一室严封窗壁。绕地成弧，裁虹作带，照眼明于雪。加加林氏，伟哉生此奇杰。前事休道奇肱，东方号起，人与飘风发。点勘舆图如指掌，何者当兴当灭。空际遨游，归来故处，不损身豪发。史编新纪，大书今岁今月。"
"转应曲","清末近现代初","汪东","阑畔。阑畔。一树绣球花满。盈盈握雪团酥。绝似徐黄画图。图画。图画。未抵阳春高价。"
"浣溪沙 上影剧团、上影乐团在苏州联合演出，观后复举行座谈联欢，索为词，即席赋赠","清末近现代初","汪东","谁道春随景物迁。百花长是斗春妍。生香活色更嫣然。离合神光留镜影，琤瑽清韵落歌弦。吴中星聚又今年。"
"临江仙 自南京还苏州道中作","清末近现代初","汪东","三日匆匆来又去，去时先办归程。蒜山如墨惠山青。江南梅熟候，倏忽变阴晴。窗外跳珠过急雨，溪声怒作雷声。傍溪村舍画难成。盈盈桑葚湿，两两水禽鸣。"
"好女儿 赠胡芝枫","清末近现代初","汪东","歌动梁尘。剑器公孙。惯描摹、儿女英雄态，看丰容盛鬋，娇横罗绮，怒起风云。杯茗偶然相聚，古今事、与评论。待携君、更上高台望，指雁门关外，黄天荡口，西子湖滨。"
"虞美人 李庄为宪民女彭令范画琵琶仕女扇面。宪民属题","清末近现代初","汪东","湘屏棐几炉烟袅。独坐含微笑。閒选乐府寄深心。谱得满江红曲作元音。四条弦上涛翻滚。洗尽浔阳恨。江山助我气豪雄。只在跳珠泻玉数声中。"
"惜琼花 悼梅畹华","清末近现代初","汪东","辞乡国。张绮席。有花笺四折，佳句连璧。霎时分手，于今头白。犹恐他年，泉路相失。痛芳兰，晞露滴。想停歌罢乐，天为无色。旧家张绪情尤恻。追数生平，和泪研墨。"
"八声甘州 从文物管理委员会诸君赴灵岩山，观所陈列佛教文物，紫德赓、朱公亮亦同行，一宿而返","清末近现代初","汪东","向落红亭畔小徘徊，相携更支筇。历松厓藓径，雕甍琳宇，直上高峰。回宿香光深处，檐铎语秋风。一塔斜阳外，烟水空濛。老去依然矍铄，数蒲团围坐，大半成翁。笑当年玉局，二客未能从。又何须、耽求净土，纵眼看、净土即寰中。留余想，指天平路，几点丹枫。"
"思佳客 赠江苏省苏昆剧团","清末近现代初","汪东","剧艺争雄势似潮。苏昆旧种育新苗。岂因北曲张南曲，合有吴骚续楚骚。歌宛转，态娇娆。英华承继价增高。商量位置群花列，二月春含豆蔻梢。"
"丑奴儿","清末近现代初","汪东","一编偶向荒摊拾，贵若连城。劫后余生。犹叹其文误箧扃。滑稽玩世谁能及，电舌纵横。恍睹遗型。箬帽棕鞋柳敬亭。"
"清平乐","清末近现代初","汪东","绿凋红碎。荏苒芳华悴。犹忆杯盘兄弟会。各擅坛场千载。骅骝汗血纷纷。挥鞭直指昆仑。一骑霜蹄先蹶，未妨来者超群。"
"蝶恋花 吴研因属定其凤吹集，并题","清末近现代初","汪东","容我丹黄勤校阅。凤吹吟成，便是鸳鸯牒。载酒蓝庄时一瞥。隔墙曾听高歌彻。无计舒君肠百结。但道情缘，两字须分别。缘比明蟾元易缺。海枯石烂情无竭。"
"生查子","清末近现代初","汪东","相见不须臾，去去同漂梗。海水极天流，那似方圆井。剖将心底看，中有人人影。心血未乾时，此影长依并。"
"醉太平 国庆天安门观礼","清末近现代初","汪东","群情共欢。邻交共完。九重不钥严关。证天安地安。园花竞妍。筒花更鲜。宵中万彩腾天。照三千大千。"
"西江月","清末近现代初","汪东","兴废都归陈史，共和寔肇新猷。尧封禹域谥神州。还我河山依旧。此日歌翻尔汝，当年势尽恩仇。一堂欢笑举金瓯。莫作青衣行酒。"
"破阵子 辛亥革命老人座谈会上作","清末近现代初","汪东","黄鹤楼头回望，黄花岗下重过。后轸前车堪作鉴，烈魄英魂总不磨。青编资网罗。席次高谭忼爽，镫前起舞婆娑。少日同盟谁健者，白首相亲喜更多。人民今共和。"
"点绛唇 谭光词为其母寿，光年亦六十矣","清末近现代初","汪东","桂叶香浮，北堂永日春先到。白云萦绕。来去天津道。王谢风流，那抵寻常好。慈颜笑。社歌村调。儿著斑衣老。"
"明月逐人来","清末近现代初","汪东","松篁摇翠。芙蓉张绮。亭轩畔、石桥流水。小园近市。偏爱山林意。万壑千岩佳致。犹记垂杨，密荫黄鹂歌吹。游春伴、如狂似醉。骤惊岁晚，花下重茵被。一任侵帘霜气。"
"卜算子 寿谭光，用稼轩韵","清末近现代初","汪东","骑竹博亲欢，不异儿时马。历尽沧桑见太平，此乐谁知者。一发楚人歌，千绕吴宫瓦。琴韵书声偶间之，绮丽余波也。"
"定风波 题陈一峰初曦楼图卷","清末近现代初","汪东","黯黮阴云覆九州。却于海外起层楼。目断心悬家国在。无柰。青山一发系离忧。十二年来人事变。行健。飒如鹰隼赴高秋。商略银钩题榜字。回指。一轮红日正当头。"
"鹧鸪天 为黄雨亭题其母柳氏苦命行咏卷","清末近现代初","汪东","天意何曾肯辍寒。冰霜厉处节逾坚。秋荼自觉甘如荠，苦笋终教拔作竿。思罔极，报应难。蓼莪吟罢涕汍澜。要知百度更新后，灵爽归来亦解艳。"
"木兰花慢 杭州陪诸老涉湖山胜处。越日赴常德观新安江水电站工程","清末近现代初","汪东","远峰眉晕秀，落西子，镜台边。看曲涧奔流，危厓泻瀑，古洞涵烟。留连。顿忘倦意，指山中、草木共盟言。苒苒身随桂老，明明心似枫丹。回船。旧地重经，成败事，溯前编。有大将巍祠，遗臣断碣，侠女新阡。湖山。自然气壮，赖英雄、撑拄几千年。不数殿陵高躅，明朝直上新安。"
"南乡子 诸寿康、寿铭兄弟徵词为其母百龄寿。云百龄者积闰三十六，并记之，实九十七岁也","清末近现代初","汪东","春意满南枝。烂漫花前介寿卮。一事最看今古少，埙篪。白首同赓唱和诗。何用说期颐。稳见蟠桃再熟时。阿母端居常戴胜，瑶池。方朔依然是小儿。"
"阮郎归 除夕立春梦中得三四两句，因足成之","清末近现代初","汪东","歌声风送落人间。闻歌新意骞。兴来挥洒百千篇。非苏非稼轩。焚裂竹，斗春盘。欢呼彻四筵。杯行到手莫留残。狂心逾少年。"
"清平乐","清末近现代初","汪东","雨昏烟晓。鲁酒熏怀抱。省识东风无限好。却被啼乌惊搅。当年一战声威。可怜狂杀夫差。试问姑苏遗迹，萧萧麋鹿荒台。"
"后庭宴","清末近现代初","汪东","轻舸载春，碧云笼屋。数峰围处人家簇。俊游回记卅年前，清狂曾伴梅花宿。无端四海传烽，犹许窜身巴蜀。故山无恙，如愿归耕读。雾破立苍茫，日高吟踯躅。"
"庆清朝","清末近现代初","汪东","宝镜开帘，浮波映玉，名园来赏良宵。春工略试，裁剪光景偏饶。红萼缀枝数朵，柳芽浅露未抽条。番风起、落镫几日，便近花朝。从此争奇斗艳，问众香为国，怎比娇娆。天张绣幄，斯际已见新苗。清兴更忘夜半，携筇同度赤阑桥。归休也，步随月影，楼上人招。"
"摊破浣溪沙","清末近现代初","汪东","去岁同寻甫里祠。霜髯飘拂与秋宜。遇合缘深千载下，抚残碑。居处本依临顿宅，呻吟不薄晚唐诗。借问九原如可作，我谁归。"
"浣溪沙","清末近现代初","汪东","电毂风轮夹道驰。巍巍杰构与天齐。长安丽日正春时。一笑相逢哗白发，千言在口说红旗。信知此会古来稀。"
"南歌子 颂杜甫","清末近现代初","汪东","句压江山重，名悬日月齐。一生憔悴为蒸黎。不惜荒郊茆屋被风吹。露踵趋行在，微官老拾遗。君臣遭际不同时。丞相祠堂只在草堂西。"
"拨棹子","清末近现代初","汪东","风雨骤。檐瀑溜。叶叶梧桐喧永昼。人睡起、急添金兽。斜阳外，渐露遥峰眉黛秀。阴晴顷刻猜难透。黄梅节序教人瘦。衣在壁、故香堪嗅。唯只恨，离别十年书不就。"
"踏莎行 七夕暴风雨","清末近现代初","汪东","屋上跳珠，檐前瀑注。梦回疑向孤舟住。老夫袒跣百无忧，痴心独自怜牛女。乌鹊翻飞，蛛丝回互。瓜筵乞巧终何补。一年期会到来时，颠风却断银河渡。"
"南歌子 程小青示七十自寿诗，作此以报","清末近现代初","汪东","文史三冬足，缸花五色鲜。成书自是一家言。搜得无穷险事入豪端。美酒觞同举，新诗句可传。休将名字误婵娟。直道风神跌宕似当年。"
"梅花引","清末近现代初","汪东","小园西。小楼低。破晓凭阑仍袷衣。雁群飞。雁群飞。南去北来，家书曾付伊。红笺凝处鹃声咽。红旗飘处风威彻。好秋时。好秋时。重睹雁行，何由君不归。"
"浣溪沙 戏简湖帆","清末近现代初","汪东","隔户惊看手可招。天风吹处语偏遥。置身微觉太孤高。闻道围棋消永日，何如连句咏秋宵。梦魂飞逐曲江涛。"
"唐多令 中秋夜病院即事","清末近现代初","汪东","杖策倚层楼。新凉体少瘳。浦江边、灯火漂浮。不见素娥宫殿影，浑忘了、是中秋。聚处即良俦。欢然话未休。道无端、鬼瞰神州。一弹便摧妖鸟翼，谈笑顷、固金瓯。"
"丹凤吟 和清真韵","清末近现代初","汪东","旧隐青溪深处，镜展流波，云飞高阁。新来多病，朝暮自垂轻幕。追怀梦影，黯然无绪，步屐苔生，单衣寒薄。剩有笺分凤纸，暗写绸缪，题记犹遍阑角。世事忽看变态，击来渐识情味恶。纵使丹忱在，怨青蝇谗口，恩共金铄。啼珠匀脸，悒悒背灯双落。断茧抽丝难制锦，但缠绵盈握。此冤怎诉，无个人问著。"
"珍珠帘 湖帆示大酺词，不能和也。作此以广其意","清末近现代初","汪东","绿阴原比花时好。无人解、杜牧伤春怀抱。清露滴珠槃，正绮筵开了。事往情牵烦寄语，系燕足、音书谁到。愁觉。想寒衾、欹枕不觉催晓。红豆撷取相思，问盈筐、何似珍珠环绕。照座月初三，伴玉人歌笑。瘦减腰围新病起，怅未斟、螺杯同釂。休恼。待客馆春回，花间遇巧。"
"朝中措 国庆夕从病院楼上望广场烟火作","清末近现代初","汪东","威棱四惮气逾振，建国十三春。丈室何妨示疾，高歌依旧如神。纤云尽扫，华灯夺彩，火焰翻新。幻出半空花树，飞来匝地星辰。"
"风入松 壬寅九日作","清末近现代初","汪东","翠微高处拂云归。又是一年期。西风仍似年年恶，搅天涯、木叶惊飞。谁信巴蕉荏弱，森然独障狂威。黄花原有傲霜姿。化作锦千丝。人天万事皆翻覆，料须臾、寒暑潜移。白帝金行在手，东皇不许施为。"
"南歌子 余绝饮已久而仍嗜茶，有酒徒诤余，戏答","清末近现代初","汪东","梅径香浮远，松寮月上迟。人间清境适逢之。试问料量何物最相宜。酒熟唯共鼻，茶甘不上眉。千钟百榼任君持。我自无愁可解并无诗。"
"减字木兰花 尹默赐题寄庵词卷二首，次韵述谢 其一","清末近现代初","汪东","嘉陵江畔。略迹论心时恨晚。小驻汪山。为看梅花尽日閒。老犹健在。翰墨奇勋应自爱。咫尺江城。却喜题诗送我情。"
"减字木兰花 其二","清末近现代初","汪东","镜花波月。传恨空中聊可说。世事更新。易俗移风要有人。曾经沧海。删剟闲情无复在。鼓舞湖山。又赖殷勤拂短弦。"
"临江仙 四十余年前至溪口扫墓，行村落间，偶得犬吠隔溪人五字，而久不能属对，遂置之。顷家居养病，有坟客宋姓者来，述及先栊近状，谓隙地皆种蔬矣，联忆旧句，缀成此词","清末近现代初","汪东","陆墓山边庐舍外，小桥横跨通津。田家三五自成村。鸦争邻屋树，犬吠隔溪人。梦里忽寻年少迹，凄凉独拜荒坟。老农闲话近知闻。松楸连稼密，蔬果逐时新。"
"鹧鸪天","清末近现代初","汪东","永夜思心不可降。有时飞梦过吴江。一楼静压波浪碧，圆月中函镜影双。看曙色，透寒窗。惊涛恰是晓钟撞。丹青幸著吴生笔，摄取新词侑玉缸。"
"梅香慢","清末近现代初","汪东","帷幕香浮，正照眼琼蕤，误疑晴雪。邓尉尝探胜，趁石栏、斜步矜痕先折。拟写清标，争奈得、霜风寒冽。倩梦魂留，徘徊四绕，恨无蜂蝶。回首到池旁，有横枝交互，峻阁重叠。一桁朱帘揭。恣酒行无算，缓歌新阕。两种情怀，忍自诩、评量风月。届太平年，春期烂漫，万家欢彻。"
"浣溪沙 其一","清末近现代初","汪东","羸病新知白发增。未妨春气透疏棂。小园梅蕊已含馨。伏枥尚存千里志，培风终拟九霄行。莫将修短论余生。"
"浣溪沙 其二","清末近现代初","汪东","我病何曾病众生。国威民力日飞腾。斗争元只为和平。善颂喜闻君子语，春台愿与众人登。无边岁月永康宁。"
"尉迟杯 和清真","清末近现代初","汪东","横塘路。恁隔水、密种垂杨树。年年二月春风，交拂黄鹂鸣处。千帆过也，还掠取、春声入遥浦。怎无端、絮卷花飞，送春人又先去。吴中自昔繁华，传佳事、词人往往星聚。可忆垂虹吹箫客，曾自按、新词妙舞。须臾变、恩情两绝，剩堪向、红笺觅旧语。想如今、细数前缘，半生谁是欢侣。"
"定风波 病中检旧稿作","清末近现代初","汪东","病树前头万木春。万花围绕病中身。我与香山参此谛。同异。香山牢落我欢欣。自检平生盈箧字。无悔。扬班未必掩周秦。鼓吹休明终有事。何至。狂抛心力作词人。"
"蝶恋花","清末近现代初","汪东","日月风云皆变色。物效其能，我亦思陈力。愤悱自然忘饮食。那将閒事横胸膈。付与华陀轻一割。稍验丹忱得。宛转十三针线迹。此中贮有情千亿。"
"浪淘沙","清末近现代初","汪东","急雨打疏棂。终夜长醒。逢时偏叹百无成。拟学吴儿肠木石，思绪难平。春去未关情。花落无声。閒谈节物始心惊。睡过花朝并上巳，睡过清明。"
"高阳台 过邛崃九折坂","清末近现代初","周岸登","雪嶂参霄，冰苔篆树，山深寂不知春。谷响云孤，高寒路隔红尘。回车旧辙今犹昔，上青天、叱驭如闻。算千秋，通道西南，终属词人。长卿自有凌云气，纵长门谏猎，未称高文。谕蜀何功，端宜笔扫千军。南荒更续骖鸾录，绣弓衣、愁染蛮熏。待归来，城上芙蓉，红竞秋旻。"
"尉迟杯 富林检行箧，得曾刚父书扇及亡友匡伯鹿、丁叔雅手迹，次刚父韵","清末近现代初","周岸登","沈黎路。动庾信、萧瑟情如许。凄凉落月梁尘，愁绝流光莺羽。关山笛里吹别恨，初闻乍眉聚。展湘筠、箧衍葳蕤，褪金犹恋纨素。留得宛转清吟，认哀丽、伤心字漫香故。隔世新铭思旧泪，谁解说、亡书大去。殷勤是、谁家燕子，似相识、频来昵人语。遍天涯、旅梦今宵，海山何地延伫。"
"西子妆 富林本沈边长官司旧治，前临大渡，后负邛崃，左阻阿露，右限飞越，兰家、渥洼二营为犄角，釜底蕴蒸，尤动客感。用彊村韵","清末近现代初","周岸登","飞岭切云，陷河折柳，倦旅兰营春晚。漏天疑雨复疑风，驻骖騑、雁程惊换。花边泪溅。搅别绪、危肠寸断。梦依依，绕玳梁方垒，曾巢雏燕。愁何限。浊浪金川，脍锦鳞雪片。一杯聊为拨离怀，醉不知、紫溟三浅。文园未倦。撰征赋、关河经眼。洗蛮熏、好句弓衣绣满。"
"八声甘州 感南中事赋春水","清末近现代初","周岸登","听涓涓暗响度冰澌，春溶赤阑桥。正销魂南浦，凌波雒步，捐佩湘皋。干尔东风底事，皱了一江潮。休遣迎桃叶，愁打兰桡。谁破蓝光千顷，是翠禽偷下，惊散鱼苗。乍流红轻漾，知妒雪初消。误倾城、横波眉黛，定有人、飞泪湿龙绡。湔裙侣，试蘋花唱，怨断今朝。"
"八六子 深沟故清溪关，韦南康所筑","清末近现代初","周岸登","俯危台。一江春浪，滔滔喷雪惊雷。又毒草摇烟自好，野花侵鬓如银，旅魂暗摧。蛇盘羊窦谁开。仄径迷阳却曲，危梯滑磴昏苔。怎奈向、羌歌断肠声外，瘴云如纛，旧愁如海，更看挂练玉龙自舞，阴崖苍鹘徘徊。荡悲怀。朝暾破山下来。"
"惜红衣 自海棠戍以西沿官道，野木香正花，借石帚韵赋之","清末近现代初","周岸登","半妩迎人，秾姿困日，罥春无力。十里繁香，吹魂荡空碧。孤芳淡冶，应解慰、南来词客。幽寂。天上玉京，失青鸾消息。梅边柳陌。残溜冰澌，苔衣暗尘藉。刀州梦远故国。在云北。可惜好春空过，独自道途悬历。问此行何事，羞说百蛮山色。"
"淡黄柳 簝叶坪，用石帚韵","清末近现代初","周岸登","初簝展叶，闻笛新莺陌。柳线愁牵春陫恻。瞥眼梢头豆蔻，除是司勋更谁识。雁程寂。尘沙伴朝食。听嘶马，短篱宅。恨东风、不住催行色。怕上征鞍，有情流水，凄映蛮花自碧。"
"霓裳中序第一 越隽鹤田","清末近现代初","周岸登","逋仙冷旧约。怪得南天亡大鹤。应怨藏舟夜壑。喜千顷翠深，九霄霜薄。氋氃漫噱。嗣谷音、遥寄孤邈。嵇情远，广陵散雪，古逸韵韶箾。寥廓。石田栖托。叹往事、扬州梦觉。华亭嘹唳更恶。任大雪尧年，皓首京洛。稻粱谋未错。便足茧、荒山自乐。春漪满，遗音天际，饮恨在城郭。"
"蝶恋花 晓发登相营至冕山","清末近现代初","周岸登","边月如钩风似剪。钩起新愁，欲剪应难断。病酒台登山枕远。晓来啼鸟闻孤馆。露网行轩缘绝坂。飞浪崩崖，路逐悬崖转。仰视白云当露冕。落梅风急笳声短。"
"露华 节园冬青花","清末近现代初","周岸登","剪冰镂雪，记移根上苑，曾赋菁葱。瘴云恨苦，辞春花雨濛濛。料有翠禽珍偶，恋小巢、愁惹珠茸。鸳径悄，飞琼乍识，萼绿惊逢。西台更挥如意，吊宰树长青，皋羽孤忠。蜡灰泪冷，销沈共认沙虫。怕底麝尘香减，误柳绵、轻逐花骢。幽意远，孤芳自惜露丛。"
"塞孤 用乐章集韵二解 其一","清末近现代初","周岸登","黯魂销，折柳声初歇。可奈骊驹催发。十里长亭千里别。听倦鸟，呼泥滑。山城晚，噪昏鸦，江练晓，疑新月。度关山远，旌旆风裂。蒙段古柏祠，?主芙蓉阙。梦剪兜罗香彻。晼晚佳期凝望切。休忘了，星回节。芦笛响，遏银云，籸火舞，霏丹雪。问邛池、奁镜谁设。"
"塞孤 其二","清末近现代初","周岸登","织乌飞，暮雨兰芳歇。浅浅芹芽初发。笛里关河工赋别。斟翠斝，真珠滑。鞭丝饱，染南云，雕镫冷，敲边月。赋从军苦，肠断肝裂。消息渺玉京，醉眼看星阙。聒耳金笳凄彻。豆蔻蛮江新恨切。应记省，归时节。欹角枕，慰劳尘。酌灭盏，融酥雪。照流黄，缣素双设。"
"换巢鸾凤 忆桂林訾家洲，次梅溪韵","清末近现代初","周岸登","烟雨藏娇。记香迷象渡，柳罨花桥。远山慵学黛，近水坐吹箫。夺娘纤手偭娘腰。醉时按歌，无魂与销。争知我，恨独倚、碧浔清照。人悄。波渺渺。漓水酿春，浇得愁怀抱。入握荑苗。散香裙衩，同踏仙洲芳草。眠翠巢空雪妃遥，斗鸡台远青娥老。相思江，溯流红、一梦秋晓。"
"二郎神 忆梧州鸳鸯江，次彊村韵","清末近现代初","周岸登","碎琼荡月，簇万艇、碧天如泻。记雨过梧城，霞生冰井，描就鸳江入画。湿遍青衫琵琶恨，洗恨滴、泪珠尘罅。天遣忒有情，燕娘风调，凤娘声价。休话。漓江影事，洞箫吹罢。趁玉魫愁新，荔枝香近，沈水余薰共惹。紫峒春深，碧浔秋浅，争并露华娇夜。歌宛转，适怨清和，似有泛人来下。"
"三姝媚 午夜无寐，独往东园，彩云栉栉，月华流照。遥闻丝竹之声，益增寂感，次彊村韵","清末近现代初","周岸登","哀弦调子夜。正城乌惊飞，夕蝉凄迓。唤起姮娥，衬海红轻幔，彩云无价。不管清寒，幽恨袭、齐纨绡帕。锦瑟空长，弦柱华年，为伊输写。芳沼银蟾光射。又咽断灵风，几声檐马。万叠遥情，逐广寒霓羽，佩环同下。病酒愁肠，凭挽取、天河倾泻。只恐文园消渴，琴丝怨惹。"
"忆瑶姬 蒙段祠古柏，用定公韵","清末近现代初","周岸登","巢凤栖鸾，掩铜柯黛妩，坐阅人寰。古祠临碧海，俨上清仙侣，时下云軿。蒙愁段恨，知自何年。鍊玉销素颜。听夜笙吹梦，瑶华远、猿鹤惊寒。定冷露暗滴金盘。似磨笄赵女，节显邦媛。飞升随款段，倩海门孤月，长伴清眠。香霏翠羽，影亸琼肩。苦心宁自全。悄暮雨犹送，云愁坠世间。"
"长亭怨慢 夏日赋邛池柳","清末近现代初","周岸登","早飘尽、乱丝繁絮。翠老阴多，莫愁门户。已晚年芳，杜娘凄唱惜金缕。向人青眼，争识旧时眉妩。此树太婆娑，动客感、依依如许。悽楚。隔关河不恨，恨隔梦魂归路。青青瘴草，更愁断、陷河西去。赋情到、伯也蓬飞，想应是、铅华弗御。尽折柳歌残，休问当年张绪。"
"望海潮 星回节，邛海观炬，题孤云阁","清末近现代初","周岸登","疆分邛笮，天开蒙巂，千秋儿女风云。身殉故衣，骸归铁钏，珊瑚骨化飞燐。攒火海城滨。映水天一碧，鳌驾嬉春。烬冷松明，事遗彤管，怨蛮熏。年年六诏佳辰。吊阿南蹈义，慈善能军。霜柏段祠，猗芦?主，香销莫返贞魂。千炬舞波臣。共万星珠迸，迎送潮神。换了红桑几树，朝日上暾暾。"
"一萼红 蛙泸产秋海棠，涧阿岩罅处处有之，紫白花者尤异","清末近现代初","周岸登","写秋魂。问离人血泪，何日长灵根。花候犹迟，山寒自媚，无语空怨黄昏。拂苔径、迷阳却曲，甚楚楚、如见薛灵芸。化碧生苗，种愁缘子，犹渍啼痕。长记玉钩斜畔，伴红心草长，薄命花分。粉晕龙绡，霞皴黛岫，拾来琼唾犹温。断肠语、缄珠待寄，怕香残、余麝已成尘。纵向江头化石，恨种长存。"
"莺啼序 用梦窗韵纪梦","清末近现代初","周岸登","神清洞天缥缈，款罗扃岫户。藐姑射、冰雪仙人，梦惊春换年暮。黯无语、潜申怨抑，琴丝宛转歌芳树。倚回阑、愁眼茸茸，话言低絮。再世琼箫，梦里见了，似轻云罩雾。故环在、笋束荑柔，年年重展心素。倩魂离、华鬘几劫，泪痕湿、鲛丝千缕。恨难禁，风露高寒，上清鹓鹭。瑶宫谪久，故国依稀，寄燕洪倦旅。别恨在、蜀魂鹃拜，桂管鸾远，爨玉炊矛，瘴江烟雨。蛮花自冶，蛮熏愁重，文园持节邛都道，镂灵关、驾鹊孙源渡。蛙泸海日，星回胜节曾来，浣笔醉题风土。游春梦觉，锦瑟歌长，费练裙白苎。渐满地、愁苗含艳，瘴草抽红，恼乱琴心，凤鸾双舞。清真旧谱，蘋洲渔唱，周郎披扇还顾曲，变新声、鹅管调鹍柱。乘槎便溯河源，圣约灵期，定教证不。"
"婆罗门引 螺髻山","清末近现代初","周岸登","愁云蹙黛，万螺高簇佛头青。月明鹤背吹笙。柯烂仙人去也，幽梦醒瑶京。但凝妆不语，霞表亭亭。芙蓉翠擎。款天阙，摘春星。飞去峨眉独秀，十二层城。雾横烟锁，是藐姑、仙子拥愁颦。奁镜敞、邛海盈盈。"
"忆旧游 题薛冬树画梅，赠梁叔子","清末近现代初","周岸登","记栖霞葬玉，舜庙闻韶，孤雁愁听。满目山阳泪，倩折枝梅影，聊遣哀情。尔时帅府新创，筹笔厌言兵。有宝剑凄凉，洞箫幽怨，同慰飘零。兰成。最萧瑟，自一梦江关，几浅沧溟。桂管归来久，问骖鸾仙侣，鱼素难凭。故人幸有冬树，潇洒振芳馨。怕纸帐春寒，罗浮梦怯魂暗惊。"
"瑞龙吟 邛都本事，借清真韵","清末近现代初","周岸登","邛都路。愁浅跳舞锅桩，际天花树。凄凉持节文园，绣衣负弩，牵情是处。屡延伫。凭吊冕山孙水，镂关开户。何须典册高文，也应自笑，题桥旧语。前度。临邛酤酒，鹔鹴轻贳，庭花差舞。生恐倦游相从，眉黛非故。琴心赋笔，安用钱刀句。低回尽、蛙泸镜影，虹桥弓步。泪洒南云去。暮霞散彩，春蚕乱绪。池柳缫千缕。归梦远、西窗灵风催雨。瘴花似雪，木棉成絮。"
"惜红衣 再题冬树画梅，用石帚韵","清末近现代初","周岸登","桂管彫年，梅边送日，嫩寒犹力。燕寝凝香，南枝破愁碧。生绡澹染，聊自写、清寒仙客。疏寂。冬树远怀，托栖霞游息。青萝古陌。茶爨桃薪，泥香怨红藉。魂归路远瘴国。郁江北。貌出几枝冰雪，留证劫灰经历。向茜纱橱畔，争识故人颜色。"
"绿意 赋绿菜","清末近现代初","周岸登","终朝采绿。奈涧深水冷，曾不盈掬。晞发阳阿，怀远伤今，无言自媚空谷。缁磷久谢尘清旷，但漱石、琼华如沐。等恁时、月满潮平，剪取半溪春縠。幽绝青衣水畔，羡行芳志洁，馨逸三蜀。苦笋春盘，谏果秋轩，好共追陪高躅。寒陵一片谁镌刻，胜十赉、华阳仙箓。伴绮筵、荐俎高情，只有史君炎玉。"
"扬州慢 闻新津临邛变耗，依白石谱，自写愁怀","清末近现代初","周岸登","云恋琴台，麴浓脂井，买春曾驻初程。喜临邛酒美，剔古瓮苔青。指严道征骖未返，坏云山压，童竖骄兵。听喧喧、笳鼓危心，飞度层城。倦游厌旅，计归途、屈指堪惊。怕玉斧金潾，黄泥紫地，关塞无情。料有失群哀雁，难成字、咽断离声。尽书空何计，囊琴前去愁生。"
"三犯渡江云 邛都本事，借清真韵","清末近现代初","周岸登","高城东去路，锦陂沁绿，屐齿护圆沙。晓烟笼翠瓦，婉恋藏春，认得莫愁家。虹腰驻马，旧乐府、休续芳华。端正看，玉颜窥户，鬓影映雏鸦。惊嗟。凌波尘软，印绿苔滋，记桥边石下。疑苎萝、当年西子，曾浣鲛纱。江空岁晚鱼书寂，怕楚玉、难倚蒹葭。邛海畔，方舟自采蘋花。"
"宴清都 东园暝坐，用吷盦韵","清末近现代初","周岸登","画省喧笳鼓。边风急，穷秋烟暝催暮。蛮熏未洗，吴棉自检，薄寒珍护。筝弦也识愁端，渐瑟瑟、偷换雁柱。更送冷、败叶声乾，敲窗点点如雨。琴心寄远难凭，孙源閒蜀，巴水连楚。流波断锦，孤衾怨绮，梦抽离绪。寒声已度关塞，任碎捣、繁砧急杵。数丽谯、廿五秋更，乌啼向曙。"
"过秦楼 得内书，次清真韵","清末近现代初","周岸登","露滴花房，月窥虚幌，紞紞鼓声初断。如云梦绮，似水年尘，莫遣怨吟秋扇。无寐倦倚，枕屏灰尽更香，数残更箭。想幽闺屈指，归期难准，雁沈天远。愁见说、冷怯冰纨，尘生秋箧，怕检旧时熏染。泥金画蝶，獞锦裁鸳，颜色可怜都变。持问君心，寄将机上回文，青禽难倩。但荧荧泪满，鲛绡新痕旧点。"
"解语花 建昌在明初锦衣千户卫籍由北平移驻，故语言习俗多相类。今年中秋月食，十六夜游人尤盛，用清真韵","清末近现代初","周岸登","初弦宝月，半面窥帘，云隙蟾光射。露华凝瓦。琼楼迥，冉冉素娥来下。风酣韵雅。花雨散、珠犀盈把。环佩声，随步珑璁，满路霏冰麝。犹记凤城此夜。尽青红儿女，空国游冶。赠芳贻帕。街尘软，竞买兔神泥马。心情倦也。人世换、水流花谢。秋士悲，持问春人，笑醉扶归罢。"
"惜红衣 题黄忠端东坡诗刻残石研","清末近现代初","周岸登","石有能言，天无二日，荩臣心力。噀血镌铭，三年化幽碧。溪藤断语，还借慰、南冠羁客。岑寂。风雨晦冥，阅沧波声息。铜驼九陌。斜照觚棱，鹃啼怨红藉。金仙泪洒故国。哭穷北。拂拭紫琼凄艳，如见五朝经历。便自将磨洗，同认古人颜色。"
"风入松 梦游陶然亭，用梦窗韵","清末近现代初","周岸登","天涯飞梦绕春明。疑冢读香铭。魂销眉黛烟波句，是湘卿、写怨缘情。碧血三年化蝶，茜窗一夕闻莺。流莺啼上夕阳亭。泪眼不曾晴。干卿底事春池皱，对芳韶、只自销凝。几付华鬘劫换，等闲碑字金生。"
"安公子 涪江晚渡，用屯田韵","清末近现代初","周岸登","剩暑蒸虹雨。雨收虹歇横江暮。客感苍凉村渡晚，羡閒飞鸥鹭。更水上烟鬟，窈窕临霞浦。思远人、共省销魂语。怅彩云何在，肠断春洲芳树。羁宦伤行旅。舄吟钟奏相停伫。瘴海蛮荒游倦矣，觅茆庵佳处。奈好事多磨，恨事常堆聚。征路长、识得辛和苦。数第几山程，笋舆破烟飞去。"
"望海潮 行县慈竹台，触绪凄感，用淮海韵","清末近现代初","周岸登","篱殷朱槿，汀疏红蓼，秋容共惜秋华。枫老雁来，霜浓蝶蜕，离肠自篆虫沙。行幰忆随车。向锦川梅冶，餐饭同加。初熟心情，已凉天气倍思家。鸾弦韵合金笳。恁琼箫怨断，羞杀蛮花。云鬓未秋，风怀漫写，重逢再世堪嗟。邛海柳丝斜。记石桥驻马，依约藏鸦。休叹蓬山路远，浪送年涯。"
"绛都春 题渝州旧院郭六跨马小影，用梦窗韵","清末近现代初","周岸登","愁肠似线。又天澹绿芜，江空人远。雁早信迟，菊秀兰衰成秋苑。司勋惆怅添清怨。听嘶马、风花零乱。紫骝芳埒，藏鸦细柳，胆娘庭院。曾见。娇憨娅姹，据鞍态、翠拥珠围红茜。桂管梦遥，湖海游疏春潜换。桃花依旧迷人面。掩奁背、千呼不转。怎教一笑回眸，语香送暖。"
"二郎神 忆浯溪旧游，和眉山杨西村恢作，寄叔子","清末近现代初","周岸登","玉虹倚碧，吞万顷、澄湘如练。是广国雄才，斯文元气，方许杨妃捧砚。漫叟高文平原字，示万古华、芝金箭。看色正、芒寒日星，河岳动摇舒卷。吾倦。骖鸾十载，湘漓都遍。便诗续舂陵，酒行湖沼，未抵骚心九辨。碑字生金，篆英垂薤，剔尽顽苔昏藓。萧瑟意，拟傍三吾买宅，息柯同远。"
"八宝妆 无寐，次刘无言韵","清末近现代初","周岸登","虹渚云高，丽谯风寂，倦睡不堪残暑。十二珠栏閒倚遍，紞紞城头更鼓。窥人帘罅月来，芳汗罗襟，银床冰簟凝酸楚。谁道梦难寻觅，游仙归路。还又曲绕屏山，绮疏六面，断魂知在何处。醒来已、泪沾袖浥，碧波远、潇湘西去。耿盈望、琼楼玉宇。漏长香短销兰炷。者寸寸柔肠，禁他寸寸成灰否。"
"湘春夜月 苦雨寄闷","清末近现代初","周岸登","暗销魂。半窗蕉雨黄昏。早又画角吹残，三弄落谯门。欲向桂丛轻诉，怕桂花馨薄，不解留人。更素娥暝泣，鲛丝玉箸，难剪愁根。檐花滴碎，离情似梦，捣梦如尘。小阁笼寒，空伫想、夕篝熏罢，香篆秋痕。琼箫恨远，问甚时、重见真真。待后夜，定怀中掌上盈盈，唤起同款芳尊。"
"绕佛阁 危阑凭雨，风物凄异，孤怀自诉，有断肠之音，同袌碧韵","清末近现代初","周岸登","雨晴未准。云敛远碧，帘罅风紧。杯酌愁整。菊迟病久，寒砧报霜信。笛楼恨凭。江草倦绿，芦浪千顷。鸥梦清迥。棹歌响答，微茫认归艇。景物转骚屑，客馆吟商迷晚径。鸦舅冷红，莲衣彫玉井。又砌畔啼螀，幽咽难听。楚兰魂定。是党锢文章，休说憎命。理琴丝、泪交縻绠。"
"木兰花慢 忆桂林山水，次忆云韵","清末近现代初","周岸登","采南花感旧，记曾泛，碧浔船。望红树栖霞，青山叠彩，疑有词仙。年年。訾洲梦雨，洒漓波绿满一江烟。销得愁肠万斛，冷吟啸破壶天。香连。玉冢花田。鸾讯杳，鹤魂圆。怕酒人长醉，素馨斜畔，碧血祠边。依然。月牙倩影，补青萝雪荈证诗缘。还似宣华古苑，并禽啼损清眠。"
"忆旧游 鸳江旧感，用山中白云韵","清末近现代初","周岸登","记琼箫紫峒，玉貌珠喉，共引离尊。晓月窥冰井，正云帆待发，霞袂轻分。酒边散愁无计，桃叶倚桃根。指郁水漓波，旧红新黛，同是销魂。温存。问谁识，验帕上香痕，襟上啼痕。瘴雾侵梅骨，似坡仙南去，犹惜朝云。海天暗增沈恨，潮汐变晨昏。怕杜牧重来，梨花雨泣深闭门。"
"三犯渡江云","清末近现代初","周岸登","湖楼经醉惯，旧题淡墨，几度瘴乡春。壮心空酒盏，十载回翔，蓬转动孤根。投荒倦客，选胜日、同款深尊。游兴阑，碧浔烟水，半入楚江云。惊魂。安仁花县，石尉河阳，已思归成引。归未久、追寻陈事，前梦无痕。今宵咫尺蓬山月，度关山、双照怀人。人更远，空劳对月思君。"
"忆旧游 读落叶词，用玉田韵","清末近现代初","周岸登","记东华听雨，太学观碑，酒所深尊。岁序侵寻过，问微辞楚客，人故春分。秘闻总归天上，同辇罢金根。叹坠井银瓶，濯龙琼岛，何地招魂。犹存。旧通德，怕拥髻啼妆，洗梦无痕。捣素悲秋扇，想魂随穆满，重璧沈云。忍吟病山词句，蝉叶怨黄昏。只月照瀛台，魂徕彷佛长信门。"
"齐天乐 和忆云题帕","清末近现代初","周岸登","泪痕珍重鲛丝渍，肠随舞鸾俱断。领羂诃梨，觞承蘸甲，依约十香曾见。传歌小宴。正碎掐春葱，酒慵花倦。玉揾冰凝，煖融妆粉殢痕满。蘅芜幽梦乍醒，怕蓬山恨隔，人似天远。叠胜缄愁，分香赠别，愁拂夕筝钿雁。襟痕未减。有红豆中含，碧纱同荐。倚醉题诗，为谁抛媚眼。"
"惜黄花慢 重九和逃禅","清末近现代初","周岸登","倦烟寒水。更天抹断霞，山凝晚翠。乍豁吟眸，岁华今昔堪惊，客感渺茫无际。清尊相伴，省他年、似寻梦，也应难记。正愁里。举酒酹花，情款深至。华颠菊好羞簪，便香泛、紫萸杯斟浮蚁。莫笑餐英，不管彭泽闲情，略解楚累风味。万方多难此登临，两无绪、只堪沈醉。强扶起。小极比花憔悴。"
"玉烛新 赋蓬溪何园柚","清末近现代初","周岸登","高林霜意透。见翠翳黄匀，水犀纹绉。蟹螯共侑。东篱下，伴得寒香盈袖。休呼橘友。沁鼻观、枸橼同嗅。融蜡蒂、壶扬轻圆，珠窠絮云笼就。擎来绮席晶盘，更小试并刀，剥烦纤手。月梳细剖。罗囊解玉，裹琼蕤光溜。吴盐初逗。怕齿软、瑶姬禁受。争比并、容管沙田，恭城雒垢。"
"六丑","清末近现代初","周岸登","正秋心欲碎。怕暗里、流年轻掷。雪衣梦惊，严霜摧锦翼。泪黦香迹。莫问家何在，彩云天远，望赤城仙国。春襟翠羽湔芳泽。齧锁朱栊，巾车紫陌。前尘更堪追惜。记梳翎顾影，英盼花隔。予怀疏寂。伴窗虚唾碧。世外青鹓杳，无信息。关河解慰词客。共销凝五夜，此情何极。添香稻、几欹风帻。学吟遍、好句弓衣起舞，画屏山侧。邛池远、梦溯归汐。掩故笼、替诵波罗密。知难度得。"
"西子妆慢 秋心似织，缫梦成丝。恍过栖霞红玉墓，依梦窗自度腔韵","清末近现代初","周岸登","迷鸟扑窗，乱蛬聒枕，梦绕非烟非雾。女萝山鬼语相邀，小姑祠、画桥东堍。风幡自舞。忾灵琐、栖霞旧住。税芝田、问洛妃尘步。仙期何许。年涯误。桂蠹芝焚，漫想骑鹤去。上清沦谪得归迟，伴月牙、露桃千树。骖鸾好句。楚风少、高唐休赋。掩瑶扉，怯听檐花细雨。"
"春草碧 和万俟词隐","清末近现代初","周岸登","请为游子吟，嗟翠痕浣波，芳意横路。堪肠断，是后日行迹，此朝南浦。临分怨啼，黯离色、销魂自古。天澹绿芜，颙情望，泪阁九秋雨。行处。最鞭闻马嘶，见大堤沽客，汉上游女。春如醉，漠漠麴尘里，倚阑无语。关河梦惊，诉衷曲、归时记否。独恨子规，催人返，又催去。"
"秋霁 登常乐寺藏经阁，次梅溪韵","清末近现代初","周岸登","枫老朱颜，带过雨残阳，也妒鸦色。露泣枯荷，泪迎丛菊，可怜拒霜无力。寺楼暂息。旧题墨晕侵苔碧。问佛国。如是我闻，应许住词客。鱼呗送暝，鹤梦惊寒，雨花香严，台殿幽寂。蟪蛄声、违山十里，閒愁偏惹鬓丝白。檐马咽风听不得。最断魂是，归趁淡月黄昏，市桥人语，自眠孤驿。"
"玉漏迟 晓行由明月场至康家渡，用钓月韵","清末近现代初","周岸登","小车山畔路。炊烟弄晓，短亭笼雾。病叶辞秋，愁点镜波蘋浦。断梦重寻驿枕，恍人在、琐窗朱户。休恨阻。袖寒天远，凄清如许。庾信近日愁多，自感旧铭成，厌闻欢语。廿载江湖，莫把游踪重数。尘事劳劳未已，更谁倩、残蛩声诉。窥碧宇。丝丝袅空灵雨。"
"月下笛 长江故县明月山贾浪仙祠，用玉田体","清末近现代初","周岸登","明月诗仙，长江谪宦，古祠高岫。携尊酹酒。憎命文章世偏寿。孤情合证维摩诘，想浣笔、冰瓯雪窦。共江山胜迹，长留诗卷，几曾虚负。知否。屠龙手。早遁迹空王，梵云华首。郊寒是友。苦吟终让君瘦。我来恰值繁霜节，试唤起、精魂似旧。更长啸、叩微茫，还恐推敲未就。"
"丁香结 晚过康家渡，望贾祠，用清真韵","清末近现代初","周岸登","风约寒漪，雪飘衰苇，霜叶点波红陨。送轻帆羽迅。渐晚渡、暝合沙昏烟润。贾祠空怅望，裴?意、欲去未忍。长江明月几辈，吊古苍茫不尽。愁引。看镜里清涪，已过衔芦雁阵。石室薶云，危楼倚笛，月寒星晕。魂逐江水共远，曲曲肠成寸。孤吟无人答，怕也同伊瘦损。"
"探春慢 盐神祠，次石帚韵","清末近现代初","周岸登","迹异飞蟂，灵传化虎，小姑祠近春野。竹晕菭班，松盘瘿节，应配荒坪石马。凭吊增惆怅，伫灵琐、湘筠愁写。共褰丛社兰芳，也留彤管幽话。鸣佩溪流韵泻，问世味酸咸，清涕盈把。玉女泉滋，露筋辞好，老笔借卿镕冶。无地薶香骨，彷西崦、古梅霜下。踏月归来，孤吟愁寄遥夜。"
"锁窗寒 次中仙韵","清末近现代初","周岸登","酿雪风尖，回霜雾薄，兽炉寒尽。宵沈睡浅，数到更香灰烬。谢芭蕉、替裁寸笺，雁书空远长安近。叹旧游零落，缁尘难浣，酒痕犹凝。光景。还追省。记璧沼秋吟，露台春枕。南汀北沜，几误钗盟鸾信。更何人、图写上河，梦梁遗事飞电影。怕重来、泪洒觚棱，万劫莺花恨。"
"石州慢","清末近现代初","周岸登","日照名娃，宫扬古妆，高髻䯳掠。尊前舞错凉州，愁见雪欹花弱。秦王破阵，法曲久失传头，海东琴思通寥廓。乐府效唐音，与文明相博。弦索。定场丝管，敖曹鼓节，乍前还却。笑苦随人，曾是不胜杯酌。相如最渴，枉费甘露金茎，深心恐被笼鹦觉。雷雨起余酲，奈清愁禁阁。"
"三犯渡江云 得北来书，日下莺花今犹胜昔，感时抚事，追和鹿潭韵","清末近现代初","周岸登","斜街花事好，春融夜暖，软玉醉温香。十年尘梦远，怅望银河，一角限红墙。空宫落叶，已恨牵、秋苑衰杨。依旧是、西山凝黛，无语泣残阳。休伤。爰居钟鼓，幕燕危巢，共河山无恙。谁管得、北门飞牡，东海栽桑。金銮莫问残灯事，剩雪衣、同话凄凉。成独啸，商歌韵咽寒螀。"
"木兰花慢 书案山远眺，次鹿潭韵","清末近现代初","周岸登","薄晴娇朔吹，正羁客，怕登楼。看云淡天容，鸦翻叶影，琼宇烟收。回头。楚江暝宿，记蒲帆峭挂洞庭舟。邀得湘灵鼓瑟，醉吟聊写清愁。盈眸。一发际天，浮孤注，惜金瓯。剩抚剑雷音，捶琴海思，挥涕神州。东游。更招倦鹤，共梳翎上界羽毛秋。报到蓬瀛浅了，怒潮飞满沧洲。"
"锁窗寒 小院寒梅为蕉琐翳，含萼未吐，清怨不胜，呼童刈蕉，拈此代讯","清末近现代初","周岸登","殢酒寒宵，扶酲索步，小梅幽院。谁知怨抑，隐约恨深颦浅。最怜他、茗柯睡沈，绿天似幄愁如线。恁横斜瘦影，冰纹红翳，尚萦蜗篆。清怨。年芳变。怕玉骨禁寒，病蕉轻剪。罗浮蝶梦，已入何郎诗卷。伫盈盈、藐姑夜来，翠禽并语春讯展。甚春风、不管人愁，又上春人面。"
"玉女摇仙佩","清末近现代初","周岸登","丝繁絮乱，扑朔迷离，海国莺花多丽。雾重行烟，光融佳侠，取次降仙行缀。柱外弦中意。讶星迎玉女，魂销金地。记曾赏、韩娥绝艺，朱噣流音，紫凤衔佩。笙歌送南朝，江令归来，伤心四纪。休问旧人在否，断舞零歌，尚彀雍门垂泪。绛树双声，春风一半，赌得兴亡两字。剪取吴淞水。被蜀国、弦上鹃魂难起。怕省念、枇杷院闭，碧鸡坊冷，浣花风靡。今何世。钧天甚乐堪沈醉。"
"春从天上来 成都重见某女伶，和吴彦高会宁老姬之作","清末近现代初","周岸登","翠老红零。听汉调秦筝，泣雁飘萤。梦冷丝管，眉锁山屏，朱鸟影坠空冥。替孤飞雌凤，写旧怨、彩笔无灵。又逢君。似龟年法曲，天乐泠泠。家山几回舞破，按梵字霓裳，酒酌长星。锦瑟人长，罗裙蝶化，银烛泪洒中庭。甚津桥杨柳，鹃啼后、依旧垂青。醉还醒。忆昨宵尊酒，双照红荧。"
"瑶台聚八仙 遂州广利寺白玉大士像","清末近现代初","周岸登","水月婵娟。冰壶净，蓝田暖日生烟。玉山凤叫，难觅巧匠雕镌。点笔休烦吴道子，白描合笑李龙眠。最天然。是观自在，参大乘禅。谁知庄严色相，共只园象树，劫换华鬘。海南千叶，珠座示现无边。群生魔难共忏，有万朵红莲礼白莲。无明境，证涅槃三昧，金石同坚。"
"一萼红 乙卯人日，用石帚淳熙丙午人日韵，赋西园官梅","清末近现代初","周岸登","曲池阴。折横枝幽萼，华发不胜簪。槛脚苔皴，瓶眉石冻，还似春睡沈沈。照疏影、寒泉古甃，唤梦回、应有并栖禽。桂管箫声，宣华龙影，谁与追临。十载魂销无地，伴含章一卧，飞近眉心。姑射冰姿，罗浮蝶怨，遗事悽绝重寻。抚时序、烧灯渐近，贴春人、华胜簇祥金。只恐归来佩环，感慨同深。"
"木兰花慢 简州谒三溪祠","清末近现代初","周岸登","访三溪旧隐，雁江上，鹤林前。任赖简池台，逍遥洞壑，无此清妍。晴川。带金绕绛，听渔歌唱起宋时船。幽讨如闻易学，卧游且伴琴眠。当年。谏草吟笺。辞斐亹，意缠绵。怅故山梦远，房州锢久，忠孝回天。依然。钧游旧迹，倚危亭、愁思入孤烟。遗集难寻副墨，倦怀剩寄风泉。"
"华胥引 三溪祠碧波亭赋，用清真韵","清末近现代初","周岸登","碧波亭畔，梅熟蒲新，病蕉展叶。曲沼文漪，鱼苗戢戢春镜唼。搅起孤客愁心，更橹声咿轧。铃语催归，卸帆江浦犹怯。哀乐无端，未中年、鬓霜先镊。梦残春换，谁怜风波共阅。苦说相思难避，任锦珰缄箧。双鲤迢迢，又牵离恨千叠。"
"夜合花 阳安独客，芳物撄心，追和梦窗，以毖羁绪","清末近现代初","周岸登","雨夹梅酸，风含蒲润，紫陌鞭惹尘香。山屏半掩，仙心未隔柔乡。鬟雾湿，眼波长。恨飞花、无奈匆忙。记追游处，藏鸦翠柳，乳鸭池塘。同消竹粉新凉。问寻巢燕子，王谢门荒。重编感旧，无人为说鸡缸。词语涩，酒悲狂。认青衫、红泪迷茫。寄寥天怨，江悬塔影，桥挂残阳。"
"望海潮 徐州","清末近现代初","周岸登","云沈芒砀，天低淮泗，雄藩自古徐州。山暝断蛇，台空戏马，王图霸气全收。雕鹗阵盘秋。问逐余秦鹿，谁是英俦。戍鼓声中，落鸿霞外，见黄楼。中权扼锁咽喉。有三军辫发，上将兜鍪。丝管夜阑，旌旗昼静，连营坐拥貔貅。琴客最风流。想射堋分的，筝队飞毬。醉指东南半壁，谈笑看吴钩。"
"西河 金陵下关暝望，和美成韵","清末近现代初","周岸登","寻梦地。依稀梦影难记。山簪树发水如环，画楼对起。夜镫碧浸小江天，姮娥迎笑眉际。伴箫凤，声自倚。客怀共此牵系。当歌最忆莫愁堂，燕空古垒。醉吟笛步晓星沈，潸潸红泪铅水。板桥废址傍旧市。访秦淮、沙顿乡里。殢酒欲忘身世。入愁城、麝月龙绡，凄对西北神州，深尊里。"
"多丽 西湖，次蜕岩韵","清末近现代初","周岸登","满奁青，水天一色空冥。总相宜、淡妆浓抹，越娃千艳围屏。怨难招、孤山夜鹤，魂羞葬、甲帐秋萤。劫后湖山，朅来歌酒，恨梅迟放菊先零。漫凭吊、岳坟秋社，天醉怪人醒。劳梳裹、雾鬟烟髻，向我亭亭。酹词仙、马塍花鸟，更浇抔土西泠。漾轻帆、风翻白鹭，摇双桨、水戏红蜓。福地随缘，鬘天无恙，冷泉清瑟未同听。问何日、再寻鸥约，华发奈星星。稽留好，六桥三竺，花港蘋汀。"
"台城路 重过金陵","清末近现代初","周岸登","石城风紧花如雾，催归雁程秋晚。梦碾飙轮，霜砭病骨，消得吴云轻剪。江空恨远。正枫落敲诗，砑笺流怨。翠羽飞来，未谙愁重讶杯浅。银筝凄弄夜久，泪痕双照处，衫袖还满。巷口乌衣，遨头绣陌，曾识春人莺燕。零箫剩管。问烟月前朝，去尘奔电。半枕寒潮，断魂和浪卷。"
"八声甘州 临淮道中","清末近现代初","周岸登","吊长淮逝水恨滔滔，清流乱黄流。看东潴洪泽，南连扬越，西控吴头。蚌埠云屯虎落，跃马喜高秋。天堑临江表，襟锁咽喉。千古英雄成败，几凤阳濠泗，说项归刘。问青天无语，沈醉抚吴钩。染燕支、薄描金粉，付酒徒、乘兴画沧洲。重回首，话兴王事，雾惨山愁。"
"忆瑶姬 苏小墓，依梅溪体","清末近现代初","周岸登","松柏西陵翠烛冷，幽兰露眼盈盈。同心谁共结，唱燕衔春去，魂黯愁扃。南齐黛妩依稀，几曲眉山向晚青。料有人、油壁曾偕，暮潮凄断马蹄声。一抔晕藓飘萤。雁齿裙腰，草心红到桥亭。烟花和梦剪，对镜波寒碧，泪染湖绫。遥堤却帮谁家，隔代风流合让卿。借酒浇香骨成灰，浣绿题绣屏。"
"永遇乐 徐州感燕子楼事，和坡公","清末近现代初","周岸登","琴客宜城，杜秋讲座，悲感何限。换马宁痴，分香已暮，此意谁曾见。当家金帐，石家金谷，转首盛衰肠断。更休言、雍门泣下，一曲舞鸾初遍。严城鼓角，危楼斜照，最苦倦游心眼。浪说虞兮，空吟张好，今古莺和燕。金蟾齧锁，仓琅飞牡，未省翠啼红怨。怕惊起、当年燕子，似闻累叹。"
"宝鼎现 丙辰灯节，和须溪","清末近现代初","周岸登","严城宵骑，碎踏寒玉，横过灯市。听一片、车声人语，隐隐轻雷生步底。千门静、迥天街不夜，莫漫东风沈醉。遍九陌、行行且止，轣辘旧怀牵起。月姊曾见当年事。海天愁、清泪铅水。应记省、唐宫佳丽，戚畹椒房连甲第。鳌背峭、灿冰壶霞绮，杂沓笙歌十里。闹蛾簇、鸾钗凤子，缥缈霓裳舞碎。谁念转烛年光，春梦换、华严弹指。尽镫残帘影，昏沈伴嫦娥不睡。怕说与、夜窗啼髻。有悄魂飞坠。弄清影、杯底山河，都付钧天醉里。"
"谒金门 其一 效大鹤三叠","清末近现代初","周岸登","行不得。东望海翻涛立。鳌戴三山飞退鹢。鲎帆无气力。魂断燕南云北。不忍寻君书尺。河大水深天路窄。雁遥关塞黑。"
"谒金门 其二","清末近现代初","周岸登","留不得。残照觚棱金碧。础绣楹丹衔列璧。太平新藻饰。应劝长星浮白。不忍窥君眠食。瑶殿月波三海直。夜阑闻叹息。"
"谒金门 其三","清末近现代初","周岸登","归不得。满地冰澌流坼。天外鬼车生九翼。路难军尽墨。昨夜城乌头白。不忍思君颜色。春去春来非故国。送春何处篴。"
"望海潮 蜀都赋","清末近现代初","周岸登","江山天堑，提封天府，华阳黑水梁州。霞簇锦官，云横玉垒，芙蓉城郭清秋。通道自金牛。问蚕丛杜宇，今古悠悠。邪界金堤，萦洄巴字，带双流。雄都胜迹经游。记仙人药市，太守遨头。诗说草堂，玄谈卜肆，枇杷门巷寻幽。崇丽望江楼。借薛涛笺色，烘染芳洲。听取賨歌渝舞，神笔定边筹。"
"更漏子 拟庆湖遗老惜别","清末近现代初","周岸登","南浦西曛。映卸帆隔坞，去楫临津。一剪春波，满堤芳草，离觞未饮先醺。歧路执手，殷勤题襟双泪痕。正裙腰绿罨，带眼香移，罗荐轻分。同浣劫后京尘。记听鹂三海，信马千门。甲舞丁歌，白云黄竹，昆仑睡醒曾闻。今宵远水荒村。追寻。劳梦魂。待随君去也，画里吴船，难溯江云。"
"风入松 独游陶然亭，再和梦窗","清末近现代初","周岸登","盲风吹雪度清明。思旧续前铭。西山不语含愁黛，送中原、底许关情。盼到风铃试鸽，却妨佞舌收莺。年涯芳物老江亭。倚槛快初晴。芦芽半努沙痕浅，认东华、舄履尘凝。怨碧缘菭墨晕，娇黄稚柳稊生。"
"绛都春 春晚，和西麓","清末近现代初","周岸登","清明过了，甚剪花絮柳，尚殢轻寒。困舞瘦腰，银筝慵理雁尘閒。衣篝欲试游情懒。袖华愁裛弓弯。怨春无语，弦凄素轸，泪湿红兰。苦说芳期太晚。认金钗后约，玉箸前痕。病酒未忺，销愁无计又黄昏。春心不似归心远。断魂应怯闻鹃。故山猿鸟，惊回画烛梦阑。"
"高阳台 公园冶春词","清末近现代初","周岸登","翠柏脂枯，红桑缬幻，东华芳事惊心。金水桥西，依然罨画园林。天边梦逐年华换，洗朱铅、露掌愁侵。共销沈。送尽春人，唤尽春禽。游尘麴涨虚坛静，带宫墙斜转，屧径幽寻。燕啄红巾，莺儿衔得遗簪。御沟蹀躞休题怨，验微潮、晕浅痕深。动孤吟。半是伤春，半是伤今。"
"锦园春三犯 公园赏牡丹，和蒲江韵","清末近现代初","周岸登","翠酣红倦。正迷香睡蝶，密围窥燕。幄锦团娇，怕东风愁卷。传签午宴。六铢重舞，霓裳初遍。碧唾琼盂，霞承雒步，花移春院。玉环醉妆乍见。沈香亭北，曾斗蓉面。凤佩羞衔，伴露痕轻剪。倾城恨远。梦云逐雨花飞散。国里青芜，年芳换了鬘天壶箭。"
"念奴娇 丙辰端午后一日书事，次东坡赤壁韵","清末近现代初","周岸登","大千尘劫，问苍苍、主宰其中何物。舜蹠孳孳同尽耳，谁遣湘累呵壁。七圣曾迷，四凶非罪，一蹶终难雪。云雷天造，古来安用英杰。遥睇莽荡神州，咸池夕浴，瞰扶桑鼌发。廿四陈编俱点鬼，狐貉一邱生灭。共此销沈，流芳遗臭，也不争毫发。潜移舟壑，有人麾日不修月。"
"浪淘沙慢 都门祖席，用清真韵","清末近现代初","周岸登","晓鸦闹、哀笳送响，恨绕危堞。城曲锋车待发，青门祖席半阕。正去国、情怀多菀结。绕朝策、执手心折。念万里、云帆自兹始，临分倍愁绝。悲切。向风泪满江阔。是望远、伤高哀时意，欲诉筝雁咽嗟。击碎瑶琴，难抵生别。壮心漫竭。搴梦云一洗，中天明月。肠断阳关声三叠，襟痕染、旧香未歇。映杯底、山河微影缺。更翻酒污了，榴裙沁血色。回看短鬓搔成雪。"
"兰陵王 夏至日行经新华门，次清真韵","清末近现代初","周岸登","九街直。残照镕金漾碧。依依是、槐目马缨，送两城、愁作行色。鹃魂恋旧国。应识春如过客。龙池里、涛愤浪惊，潜沸哀潮几千尺。英雄总陈迹。奈帝网隳纮，妖竖临席。桑田占麦虚新食。嗟一旦魂断，八州云委，寰瀛行问遍海驿。恨天限南北。伤恻。衅尤积。叹戢影弥天，空国沈寂。高丘远海瞻何极。怕漆室忧啸，不如邻笛。铜仙铅泪，共暗雨，竟夜滴。"
"鹧鸪天 其一 效樵歌","清末近现代初","周岸登","尽有微辞赋洛川。云愁霞想散非烟。纵留瑰枕花仍妒，未托蘅香柳自眠。春殿外，晚宫前。织成腰素削成肩。更从神浒超灵后，遥忆江皋解佩年。"
"鹧鸪天 其二","清末近现代初","周岸登","鹤响天高笛裂云。落花如霰月宫春。只言啼鸟能留客，始信倾城自在人。从事酒，属车尘。可儿争不让王敦。却愁异梦同床侣，难遣唐姬作替身。"
"河传 其一 效金荃集","清末近现代初","周岸登","洹上。愁望。五云东。妖鸟呼风故宫。逝魂毅兮为鬼雄。残虹。黯然收晚空。泣尽琼瑰春梦短。归路远。班马嘶声乱。苏门山。漳水环。百泉。鹤飞新冢边。"
"河传 其二","清末近现代初","周岸登","天上。惆怅。况人閒。神女金丹鍊颜。桂宫夜长生薄寒。膏兰。泪釭霏紫烟。十二屏山轻梦转。春已晚。楼隙故钉换。许飞琼。梁玉清。碧城。散仙成武丁。"
"荷叶杯 其一 效浣花集","清末近现代初","周岸登","忆昔九华春殿。曾见。簪笔内官娇。半眠人柳斗纤腰。初伴众仙朝。谁吊故宫烟月。轻别。春去更无春。扫眉才调美新文。香案带愁熏。"
"荷叶杯 其二","清末近现代初","周岸登","怅望凤城消息。沈寂。银液镇惺忪。雒尘湘佩两无踪。蟾锁齧珠栊。啼损夜灯愁髻。弹泪。和墨写相思。帕罗犹认婉儿诗。江令鬓成丝。"
"临江仙 其一 效红叶稿","清末近现代初","周岸登","蜀葵花谢湘兰老，海东黄竹阴阴。杜鹃啼血满华林。辇尘菭绣草红心。露脚斜飞蟾魄死，六宫白柰同簪。燕云如纛浊漳深。邺台今夜叫春禽。"
"临江仙 其二","清末近现代初","周岸登","曾逢詹尹长安市，火龙妖谶堪惊。翟泉苍鸟入高冥。隔年芦管闹江亭。枯骨浪邀充国表，很山顽石无灵。哀章铜匦泽狐鸣。楚兰瘦语半芳馨。"
"忆江南 其一 效阳春录","清末近现代初","周岸登","柳絮漫天飞似雪。记得逢君，落花时节。年芳如梦梦如尘。枉抛书字托南云。尺鳞轻漏春消息。殢翠尤红，错怨江南客。锦鞋颠倒卜今宵。佳期早晚验归潮。"
"忆江南 其二","清末近现代初","周岸登","妾似井桃君似月。又是今年，牡丹时节。阳差阴错几曾谐。枕屏幽约誓金钗。桃开井底知难见。月丽天心，应照离人怨。怨君仍自望君归。将心比月仗君知。"
"望远行 其一 效琼瑶集","清末近现代初","周岸登","修竹弹蕉费绿章。谣诼蛾眉自伤。兰芝应未妒都梁。酒边时送吓人香。倾北斗，嫁东皇。一夕催成闹妆。呼龙招鹤护瑶窗。尽从花国斗芬芳。"
"望远行 其二","清末近现代初","周岸登","胜读诽谐九锡篇。轻逐淮王上仙。莫将儿戏效阳源。君家选事自空前。恩未谢，印先刓。变色鸾笺凤笺。曾邀十赉降茅山。朝元圭璧奉千官。"
"河渎神 其一 效橘斋集","清末近现代初","周岸登","沈玉大王祠。越巫歌管参差。浊流桃浪舞冰夷。怪他新妇来迟。望若汪洋惊河伯。泪绡红浣鲛室。洲上蜻蛉生翼。断魂犹恋倾国。"
"河渎神 其二","清末近现代初","周岸登","封禅塞宣房。绿文朱字荣光。鲍家抒颂庆灵长。爵台春锁临漳。海浅榑桑红翻血。杜鹃啼尽花歇。王母云旗飘忽。故宫愁吊明月。"
"十拍子 其一 效珠玉集","清末近现代初","周岸登","鹤乳难论胎卵，蛙鸣莫辨官私。星拱北辰应忏斗，电笑东皇也费辞。簸扬安用箕。郑国?争内外，陈仓宝失雄雌。蕉下鹿空朝梦误，泽底舟亡夜壑移。帝台如累棋。"
"十拍子 其二","清末近现代初","周岸登","逐客方除秦令，官仪旋变华风。重见汉家初约法，更效韩非竞说丛。聚蚊喧太空。地下如逢魏武，西方笑倒拿翁。多少碧天沧海事，写入霓裳法曲中。沼莲飘露红。"
"庆金枝 其一 效安陆集","清末近现代初","周岸登","白茅人是仙。伴星月，竞婵娟。碧云离合太无端。仗星替，月轮圆。药娥梦里荆台远，解珠佩，赠金欢。妃星嫔月誓先寒。背人语，问天天。"
"庆金枝 其二","清末近现代初","周岸登","缺月飞上天。老蟾泣，桂香残。结璘愁魄暗中圆。抆清涕，别河山。奔星吊影明河里，讯占梦，闰余弦。饶他璧合又珠联。奈星月，总无言。"
"小重山 其一 效庆湖集","清末近现代初","周岸登","春殿披香绝代人。凤麟书小诺，唾珠尘。支风给露费平均。鹓鸾侣，轻妒楚腰身。绣被卷浓熏。鄂君劳怅望，舞狂鳞。鵔鸃飘拂气干云。芙蓉幕，雄剑拥芳荪。"
"小重山 其二","清末近现代初","周岸登","锦瑟无端五十弦。弦弦胶柱鼓，怨华年。落花中就奈何天。欹方枕，鸾想破红禅。凭梦剪湘兰。九真邀帝所，小游仙。露帏星幌损清眠。灵均远，和泪浣蛮笺。"
"帝台春 瀛台明曰南台，亦曰趯台陂。平临太液，南有知稼轩，迤西为丰乐园","清末近现代初","周岸登","三海叠碧。瀛台正南直。珠楯玉阑，几见当年，兴亡陈迹。似说尧囚复舜死，只无语、夜蟾知得。更休言、帝子鹃魂，春秋麟笔。星历历。天咫尺。照寂寂。旧宫掖。怕眢井波红，溅胭脂泪。点点尚悲倾国。应雪重华二妃涕，犹却苍生鬼神席。莫轻扇秦灰，问秋风金狄。"
"台城路","清末近现代初","周岸登","虬柯菭蚀金源字，风烟四朝惊换。?象山河，枝悬日月，曾入宸游清撰。霞轩雾卷。更黛拂天眉，镜平波面。露掌潜移，为谁铅泪尚偷泫。承光仪制最古，试娲皇妙手，勤补圆殿。设蕝频更，然藜半烬，赢得南郊麟楦。铜台恨远。怕倚沼仙蕖，未秋红变。泣尽琼瑰，涉洹归梦短。"
"瑶台月","清末近现代初","周岸登","愁琼恨碧。阅四姓千年，风月朝夕。钧天梦，谁先醒，怨春无极。镜海日、艮岳珠宫，敞水殿、凤笙龙篴。张乐地，洞庭窄，伊谁借一拳石。消得。奉君王万岁，蓬壶咫尺。有三希、银钩玉刻，胜七阁、琅函瑶册。问前王法物，只今陈迹。记覆篑、缩地移天，叹运壑、藏舟亡璧。寻佳胜，春阴积。尽凭吊秋风客。追惜对檐花铎语，如闻太息。"
"莺啼序 三海观荷，和梦窗荷韵","清末近现代初","周岸登","铅红夜倾露掌，泻银潢暗水。妒仙影、太液芙蓉，丽词休诵花蕊。映夕殿、当歌旋折，宫衣半卷余霞坠。伫归魂、环佩天风，动我遐思。箫鼓横汾，置酒痛饮，吊秋风帝子。纵灰冷、犹忆昆明，泛槎人远莫至。怕牵愁、机丝月夜，已残劫、华鬘弹指。怪深丛，眠定鸳鸯，未谙凉意。哀蝉怨叶，恨井沈瓶，系九霄寤寐。西望阻、璧台不见，穆满何往，骏足迟回，报君无泪。真妃举袂，凌波微步，听风听水霓裳舞，奈璇宫、路钥蘅芜悴。愁鱼易泣，冰肌玉骨都销，万妆镜迷空里。房擎粉滴，盖湿盘欹，霣老红旧翠。漫省记、湘皋捐玦，断浦分云，冷麝潜熏，瘦蛟慵起。石华揽袖，笼香吹鬓，留仙裙底歌送远，抚当时、阑槛今孤倚。惊心菊秀兰衰，更续秋词，恨题凤纸。"
"六州歌头 蜀道难","清末近现代初","周岸登","难哉蜀道，难似上青天。蚕丛世。鱼凫纪。两茫然。问当年。谁藉五丁力，同秦塞，导江汉，城仪错，招庄蹻，辟人烟。石栈天梯，百折扪参井，胁息跻攀。据名都天府，虎豹嗜人肝。封却雄关。一泥丸。叹长蛇拔，豺狼变，跃马起，井蛙喧。璋与特，王若孟，沐猴冠。最堪怜。井络天彭地，世方乱，扰必先。世既治，穷阻远，定终难。莫吊卧龙祠宇，灵应泣、肉谷骸川。看磨牙吮血，眦裂更龈穿。拜倒啼鹃。"
"望湘人 悯湘","清末近现代初","周岸登","问滋兰怨楚，捐佩吊湘，寸波如泪谁浣。鼓瑟含凄，送春余倦。怕与招魂魂远。广乐休张，洞庭风紧，苍梧潮卷。带渚宫、笳角悲凉，误却登楼王粲。轻付衡阳去雁。奈峰回信阻，路迷三筦。动南国芳馨，望里未秋先变。回风赋罢，涉江归晚。可惜参差吹断。尽落到、笛外梅花，醉把湖云偷剪。"
"轮台子 过秦，用柳耆卿别体","清末近现代初","周岸登","梦度秦关，凄黯无颜色。谁曾见狐嗥，鹿走浪说，滈池亡璧。天狼埽尽犹挟矢，逢渭水、旧隐惄焉愁疾。似言铜臭兼土臭，敲吸到、髓枯筋剔。恨堆积。苍头异军，突弯弓反射，腐鼠鸱相吓。甚义儿、禽犊还交质。嗟老牛鸣，争听得。便弃师东出，商于路遥，崤潼天窄。羁囚冶父身无翼。望日下万里，閒关阻隔。漏残钟远，微服崎岖，麻鞋返国。伤情是、没奈何堪惜。揾泪雨、学泉网珠滴。"
"醉蓬莱 代碣石篇","清末近现代初","周岸登","甚麻姑一笑，曼倩三偷，桑空桃幻。黄竹新栽，又潮翻波卷。雾失楼台，路迷蓬阆，更引舟风远。若木无花，冰夷罢舞，药娥魂断。几度扬尘，漫劳精卫，很石徒填，紫溟宵变。丝竹鱼山，梦鲁灵光殿。莫问当年，转附朝舞，纵海天雄观。度索仙回，东皇清泪，碧云秋满。"
"月下笛 丙辰六月十七夜邀月延凉，凄然闻笛，不知悲之何自起也。和石帚","清末近现代初","周岸登","画稿丛残，河山吊影，霣星如雨。哀蝉怨语。曳残声，过枝去。嫦娥应悔偷灵药，镜尘海缘愁万缕。怅碧天雁杳，书空无字，极望霞路。虚伫。云高处。漫类比龙鸾，巧输鹦鹉。惊弦散羽。断鸿凄唳何许。商音休聒离人耳，问法曲、今犹记否。夜风悄送，隔墙鼾响，暗共萤度。"
"绿盖舞风轻 观荷山贝子园，用弁阳老人韵","清末近现代初","周岸登","一曲镜弯环，顿换清凉，生香散霞绮。澄碧涵秋，襟尘销绣陌，水佩孤倚。荏弱菱枝，罥春藕、千丝慵系。怕惊他、娖队鸳鸯，幽梦吹蕊。花底翠滴盘欹，怨粉泣珠房，冷露轻洗。咫尺璇源，惜红衣、暗殿故宫铅泪。画稿沧洲，半残了、龙绡谁寄。折芳馨，催送酒波兰气。"
"采绿吟 其一 江亭暝倚，众缘生秋。依蘋洲谱，自写倦怀","清末近现代初","周岸登","远目危亭倚。渐影转，日趖西。苍葭溯梦，野凫飞晚，菭甃寻诗。掩尘襟、托恨哀弦里。绀天碎戛玻璃。酒肠深，眉痕浅，青青盈望难寄。愁妒损烟波，沤盟嫩、莼丝冰藕同脆。小劫阅华鬘，恋旧著荷衣。动长谣、山鬼骚心，曾城迥、抽笔赋无题。徘徊久，阊阖送凉，弦月露微。"
"采绿吟 其二 出西直门循海淀至玉泉山，水木明瑟，畦畛播琴，浣花风景，髣髴遇之。仍次前韵","清末近现代初","周岸登","短笛风前倚。故苑水，国门西。黏天绿树，绕堤芳草，宜画宜诗。剪沧波、碧浸银河里。万妆镜澈琉璃。藕丝长，蘋飔软，凭将清恨遥寄。因念锦城边，花潭上，遨头歌筦柔脆。小酌忆当垆，几贳却春衣。认襟痕、残酒香留，行吟苦、菭壁更慵题。归期阻，辽鹤梦中，曾识翠微。"
"月下笛 初闻促织，和沤尹","清末近现代初","周岸登","扑漉虫窗，低迷雁枕，梦闻蛩语。秋心被汝，唤将来，万千绪。羁人偏怪今年早，乍催趁虚檐暗雨。更流萤乱点，星河凄映，夜色疑曙。才误。缲车住。又落月离宫，断魂深诉。天孙罢织，聘钱偿得秋杼。戗金盆小还争掷，笑儿女、输赢几度。尽赢了，向半閒堂里，更带愁去。"
"琵琶仙 为唐采芝赋","清末近现代初","周岸登","崔九堂前，又惊见、旧日龟年幡绰。天上歌彻霓裳，宫腰正纤弱。曾听了、春雷殿角，更亲把、定场弦索。法曲凄凉，家山舞破，休问辽鹤。奈新调、都失传头，借商女、庭花自斟酌。弹到龙香拨冷，几江南花落。嗟玉貌、伤时杜老，剩苦饥、白首臣朔。岂为丝竹中年，动余哀乐。"
"莺啼序 为杨韵芳赋","清末近现代初","周岸登","春明梦华更写，认衰杨倦妩。似张绪、凄绝当年，怨笛风外犹诉。记三见、莺花浩劫，华鬘转瞬成今古。忆灵和、春殿愁丝，暗引千缕。十载京尘，镜里鬓影，问青青在否。洞天事、窥错仪鸾，麴澜飞润脂雨。永丰西行移柳宿，大堤北、花惊游女。幻红桑，血染阎浮，乱云迷絮。音希紫稼，露泣红兰，故巢讯燕侣。閒共访、叛儿芳迹，对酒伤往，散雪焚琴，小腰慵舞。歌迎赤凤，窗虚朱鸟，琼琼呼月临秋影，费横波、泪竭人天路。牵萝倚竹，梅妻耐得单寒，卫郎瘦骨如许。昆仑睡觉，顾曲重逢，叹旧人剩汝。怕点检、葳蕤宫扇，宛转清吟，洒涕觚棱，梦遥年暮。玄都观里，春随桃换，劳生多少新故。感太婆娑，枯了江潭树。伤心断谱霓裳，梵夹谁翻，等閒付与。"
"八声甘州 故乡人来，娄闻乱耗，夜窗听雨，倍觉黯然。赋示克群","清末近现代初","周岸登","怪骑秋一雨涨明河，凌波夜寒生。笑人閒儿女，天边牛女，相望盈盈。几见乘槎凿空，犯斗不占星。今古茫茫感，休访君平。多少残云心绪，记故山剪烛，曾话沈冥。向阳阿晞发，无梦到仙城。九回肠、依稀归路，待醒来、魂断隔江青。重携手，上窑台去，雁影秋横。"
"聒龙谣 借朱希真樵歌旧谱赋近事，托为游仙之辞，仍朱志也","清末近现代初","周岸登","涎窃天香，鬣遮海眼，夜织泪绡千缕。鹏徙南溟，驾巍峨鳌柱。正飞扬、蜃气露台，更缥缈、水晶宫府。向乖龙、左耳操刀，惊骊睡，喧鼍鼓。钧天醉，尉佗骄，奈海若群啸，冰夷朝舞。明珠翠羽，惹贪痴嗔妒。误西母、方朔偷桃，倩酒星、赵州浇土。弃珠崖、枉下神符，卷秋潮去。"
"玉漏迟 丙辰中秋，和梦窗瓜泾作","清末近现代初","周岸登","九霄风露紧，红兰泪湿，薄阴催晚。乍启冰奁，冷袭翠鬟珠腕。便有深情拜月，散花雨、天香零乱。新恨满。故人万里，共怜秋半。倒影历历山河，更小酌难禁，引杯深怨。桂老蟾孤，隐约梦惊虚幔。醉写霓裳旧谱，问谁识、宫移商转。凝望眼。盈盈素娥归晚。"
"六丑 津门秋怨，次梦窗韵","清末近现代初","周岸登","正姮娥吊影，电钥转、金蛇虚掣。梦云万重，疏星明又灭。玉殿秋节。剩按霓裳舞，桂残香死，甚海红高揭。南强未谢燕支热。篆灺心灰，花迷眼缬。逡巡更窥天阙。怕乘槎客犯，仙驭忙彻。钟沈漏歇。恋都人虿发。杜宇津桥底，成暂别。声声最苦啼鴂。问何时再赋，洛妃尘袜。琼瑰冷、涉洹歌绝。烦说似、莫倚吴刚快斧，看人修月。焦桐怨、凄调弹雪。枉塞鸿、断续相思字，丁香恨结。"
"月边娇 秋夕津门，酒边感旧，和草窗","清末近现代初","周岸登","津鼓催更，正老桂香残，痴蟾啼醒。琐窗碧浸，银河练转，月午宝镫无影。瘦袜红凝。步底见、尘轻风俊。鬘云回首，醉不管、浮花融粉。廿年酒国欢丛，絮萍离合，杜兰心性。惯经沧海，重寻紫竹，端的旧愁新引。前游怕省。更忍对、梨涡珠鬓。夷歌警梦，伴素娥秋冷。"
"四字令 拟花閒。","清末近现代初","周岸登","眉閒退黄。词边醉妆。水沈烬煖余香。爱银蟾透窗。瑶徽竟床。楸枰界方。閒情已谢丝杨。奈花飞絮忙。"
"西江月 延祥观拒霜，拟稼轩","清末近现代初","周岸登","帝女朝元绛阙，观文拥御霞城。龙香醉剂巧回春。幻出锦官如锦。妆晕凝肤红白，簇成没骨丹青。?霜真瑟玉围屏。羞说画中人镜。"
"江城子 拟蒲江","清末近现代初","周岸登","羽衣霞帔倚通明。凤排笙。雁排筝。合舞钧天，同踏绛都春。千乘载花红一色，虹作盖，盖成阴。遥怜电笑与星颦。佩环声。步虚声。认是多情，偏自又无情。举酒问天天也醉，天似梦，梦疑云。"
"少年游 宫词，拟梅溪","清末近现代初","周岸登","八蚕吴锦七丝罗。宫样费金梭。织就鸳鸯，剪成胸袜，裹得愁多。玉壶碧洒东风草，红满洗心坡。恨守羊车，梦随鱼辇，别院闻歌。"
"好事近 拟东泽","清末近现代初","周岸登","愁眼送东风，泪点溅花红湿。指顾河山残照，幻暮云金碧。麴尘如幂卷高城，城下醉春色。折尽丝丝烟柳，听露桥吹篴。"
"西江月 拟花翁","清末近现代初","周岸登","盼盼横波绿剪，虫虫泪烛红荧。三星一月见心心。悄立姮娥怜影。钗约翘翘短鬓，繁香昔昔凝尘。酥娘肌骨胆娘情。撩我些些春病。"
"醉落魄 拟参晦","清末近现代初","周岸登","魂寻梦忆。思君不见君颜色。升天入地情何极。角枕单衾，侵晓泪波湿。金尊未涫愁肠窄。花南悄望参横北。衰兰怯送秋风客。恼煞啼乌，催起半窗白。"
"朝中措 茉莉，拟梦窗","清末近现代初","周岸登","蕊珠金络坠鬟云。寒翠碾霜琼。香重冰肌不汗，雪霏秋佩无痕。龙绡垂帐，龙香透脑，偏逗春情。睡久溜钗横腕，枕函一夜凉生。"
"醉落魄 拟二隐","清末近现代初","周岸登","云屏梦怯。流苏斗帐愁空揭。被痕春浪红翻褶。被是孤眠，痕是旧时折。凭窗诉与花枝说。花零絮乱飘香雪。绣鸳裙衩今乖别。一寸离魂，终拟化飞蝶。"
"浣溪沙 拟梅川","清末近现代初","周岸登","人自无眠柳自眠。纤腰慵起竞秋千。电铃传语响风弦。双陆已输猧乱局，断琴重续凤求缘。孀娥争似旧时圆。"
"龙山会","清末近现代初","周岸登","苇障凫潭罅。晚照江亭，四绕阑干亚。冷红摧雁锦，秋恨远、烟鸟归云齐下。苔甃觅诗魂，算眉黛、销春思冶。傍要离，埋香醉郭，泪泉同洒。摇落倦旅，惊心政客，何来费、款门车马。鬓华搔更短，鸥梦醒、鹤怨高寒遥夜。心字惜香灰，隔窗听、雄谈快泻。待归也，露银浅碧，綀襟尚挂。"
"采桑子慢 鱼浪不来，缁尘久滞，凉宵远梦，有天末之怀。和君特","清末近现代初","周岸登","红彫翠减，憔悴西风愁起。闹庭角、蛩新蝉故，倦枕凉欹。梦里关河，蕙兰迟暮水云飞。白蘋洲畔，凄霜怨雨，谁采江蓠。锦字未裁，蜀笺虚报，湘佩曾遗。叹芳物、蟫乾驹化，香蠹春衣。露冷疏檐，厌闻乌鹊噪南枝。家山遥计，鲈初荐网，菊已窥篱。"
"忆旧游 其一 丙辰重九同孟癯及番禺沈太侔宗畸集陶然亭，题壁","清末近现代初","周岸登","记凫潭买夏，刹海延秋，龙树寻春。霁雪轩窗好，送西山冷日，步屧深尊。少年漫挟豪兴，欹羽倚争墩。乍睡醒昆仑，重寻鹿苑，无地销魂。犹存。甚风景，叹霜饱花腴，藓篆云根。絮酒浇香冢，借一杯呼起，残唱秋坟。旧人醉郭应笑，席帽逐黄尘。问更几重阳，凄然故国余泪痕。"
"忆旧游 更效梦窗二解 其二","清末近现代初","周岸登","饯秋秋渐老，待挽秋和，愁伴年涯。鬓侵吴霜重，怕欹冠映日，妒了寒鸦。背人倦叶如诉，红怨泣尘沙。便画壁程歌，芳颜借酒，懒咒唐花。兹亭惯游赏，奈败芦声乾，衰柳丝斜。金碧残阳里，看江山如此，同叹无家。断词字灭慵认，春蚓杂秋蛇。但望极觚棱，严城暮角羁恨赊。"
"忆旧游 其三","清末近现代初","周岸登","雁来人是客，雁又归人，今尚天涯。待寻书空字，但云罗暮碧，淡点栖鸦。暗尘乍簌玫柱，凄调落平沙。恨泪菊迟开，霜枫渐染，也当看花。登临怕回首，记信马东门，扶醉南斜。辽鹤归飞后，叹巢林江燕，知傍谁家。杜陵健笔犹在，吾道一龙蛇。任写尽残砖，诗魂渺漠秋梦赊。"
"绕佛阁 题沈太侔楸阴感旧图","清末近现代初","周岸登","梦回泪满。花外小劫，残照芜馆。骖凤游短。试教唤起，当年散愁伴。败墙晕藓。犹认淡墨，题句凄婉。扶醉归晚。素弦更理，尘襟镜秋练。步屧旧兰若，望里觚棱巢野燕。谁道绛都，春移歌舞换。怕念远伤高，吟鬓搔乱。有人肠断。便细写生绡，铭恨镌怨。老怀孤、露痕空剪。"
"庆春宫 笺校蘋洲渔笛谱成，依鹤涧万氏圈法更订四声。因题其后，用王可竹谢草窗惠词卷韵","清末近现代初","周岸登","渔笛催愁，汀蘋摇梦，为君换谱哀玉。鹅筦亲调，鹃魂曾拜，杼山挑尽黄独。弁阳清啸，带苕霅、烟波纵目。齐东野语，四水潜夫，故都乔木。兴亡万感难平，吹动霞箫，怨歌重续。琼苑余花，国香遗韵，旧怀新恨频触。癸辛门巷，试倾想、风流顾曲。宫裁商剪，幻满丝阑，倦红颦绿。"
"玉漏迟 校读梦窗词集毕，因题其后。用草窗题梦窗霜花腴词集韵","清末近现代初","周岸登","琐窗清梦少。仙城路远，古香声杳。甬曲句东，遥识庆湖襟抱。西麓裁云万叠，共花外、吟魂分绕。良自笑。签幐鬓影，未输年少。浪窥七宝楼台，助故国凄凉，感秋歌啸。噀酒餐英，重写霜花腴草。丝缕玄经绣网，轻付与、寒虫羁鸟。幽恨悄。愁吟画中灵照。"
"解连环 题白石道人歌曲后，用梦窗留别姜石帚韵","清末近现代初","周岸登","寸心如结。问南都论乐，倦怀何极。便占取、词苑飞仙，似空际水云，半天霞色。画舸垂虹，换箫谱、石湖花北。想新声旧月，素手翠尊，小红应忆。梅边赋情浪掷。怅孤山误约，玄鬓今白。溯露桥、吹笛音尘，付蝶枕昼惊，帐销浮碧。帚石眠琴，沁肺腑、银潢秋汐。怕人閒、蠹丛汗简，梦君未得。"
"琐窗寒 题花外集后，用山中白云悼玉笥山韵","清末近现代初","周岸登","冠柳襟秦，推云拜石，丽词花外。鸾肠凤语，响彻碧云天里。自吹箫、侍儿按歌，串珠润玉冰丝碎。想眷怀故国，冬青幽怨，楚兰深致。犹是。芳馨意。看叠赋哀蝉，载赓春水。弦凄韵远，付与秋坟诗鬼。近南洼、夜窗曼吟，冷乌叫月风战苇。怕轻翻、半卷残琼，尚滴金仙泪。"
"秋宵吟 秋老矣，京国寒深，蜀山乱久，拈石帚自度腔，为猿鹤讯","清末近现代初","周岸登","恼乌啼，怨鹤警。记否黄鹂三请。嗟春远，渐岁晚，衣单鬓华霜炯。感缁尘，念莝井。宋玉悲怀凄哽。江山在，怕谕蜀文章，变成哀郢。望远伤高，伴夜色、红炉翠茗。贳裘添酒，噀墨妆梅，此意共清冷。南菊摇衰影。倦笔无花，啼髻又醒。漏沈沈、更剪愁镫，邀笛催雪梦未省。"
"月下笛 题无弦琴谱后，用山中白云寄仇山村韵","清末近现代初","周岸登","水玉调弦，金渊照影，抱琴呼友。放歌皓首。怕冰蟾、笑孤瘦。湖山清响依然在，问莺燕、今犹是否。便龟池送老，龙唇写韵，长啸挥手。归后。停云旧。道误拟陶潜，映门无柳。烟波自有。钓徒添个閒叟。江关不为悲摇落，赋哀怨、兰成恨久。试徽外、断肠声，如见觥船泛酒。"
"解连环 题日湖渔唱后，用山中白云拜陈西麓墓韵","清末近现代初","周岸登","旧时城郭。怕閒云万叠，路迷笙鹤。纵万里、车马朝天，奈燕市酒空，凤闱春钥。向日湖阴，赋归晚、凋年桑落。似方回度曲，老署四明，写恨弦索。轻沤素盟误却。想歌蘋怨碧，吟鬓非昨。伴故侣、吹笛吹箫，尽娇引流莺，冻谢饥雀。塞北江南，叹梦冷、清愁无著。酹词仙、夜泉送响，听琴洞壑。"
"白苎 丙辰长至大雪，戏赋","清末近现代初","周岸登","帝车翻，众仙舞们，天容欲墨。轻飞乱洒，做弄河山失色。问何年、玉京琼构碎寒碧。圭璧散虚空，笑遇物、方圆无式。神州陆沈，唯见漫空一白。休扫除，任地留护袁安宅。思昔。深尊太学，寸铁无持，苦吟酣战，冰落陈东健笔。嗟此醉、胡为左徒呵壁。披云未远，奈当关虎豹，日光幽隔。路阻寒门，取谮言兮，投畀穷北。漏点沈沈，梦想华胥国。"
"八犯玉交枝 其一 次日朝霁，与克群踏雪至江亭，归而雪复大作矣","清末近现代初","周岸登","愁倚危亭，禁城西角，恨压暮山无语。千顷琼瑶供碎踏，那辨凫潭龙树。花宫鲸杵。韵落三叠单于，敲寒摇梦声酸楚。谁道去天三百，偏迷归路。不知是月是霜，是花是絮。兜罗肤寸承步。又疑是、流云沈羽。倩谁款、玲珑珠户。怕回雪、尊前罢舞。藐姑骑鹤轻飞去。问玉戏人间，留仙旧曲今能否。"
"八犯玉交枝 其二 蘧庐见和。叠韵詶之","清末近现代初","周岸登","寒甚尧年，运丁贤劫，问鹤鹤应无语。人悯冬穷天更惜，幻作银城珠树。圆穹低杵。岁晚孤客衣单，围炉谁为添薪楚。还被冷风吹泪，琼瑰盈路。忆曾赋笔裁圭，诗心拟絮。一时山雅扶步。宴梁苑、纶巾欹羽。更谁管、堆檐填户。正屏曲、传歌按舞。昔年风措今销去。便换谱阳春，情怀记得阿连否。"
"桂枝香","清末近现代初","袁克文","香尘渐歇。记登楼昨夜，将别还惜。寒雨横江不断，共人呜咽。柔衾直泥更残语，奈催人、晓风凄切。泪痕襟上，啼声眼底，孤棹轻发。几回首、云屯海立。任危浪惊涛，惟思颜色。何处明朝此去，梦遥天隔。离情欲绾愁无计，况孤眠、滋味谁说。枕头钗画，时时重认，臂痕犹湿。"
"金缕曲 示七泉","清末近现代初","袁克文","眼底无馀子。任峨峨、雄冠剑佩，望之非似。虎帐销沈英雄气，胠箧穿窬流耳。遍鼙鼓、哀鸿千里。天下都无干净土，笑鸡虫蛮触纷如此。荣与辱，一弹指。中原立马情何止？且休论、重瞳项羽，斩蛇刘季。纵有丹青千秋在，败贼成王而已。又几度、冲冠裂眦。无限江山休别去，待回头收拾君须记。长啸也，叱龙起。"
"飞雪满群山 丙辰腊节为阳历六年元日，灯会步雪，怆然有赋，用蔡伸道韵","清末近现代初","周岸登","天近蓬壶，雪明鳷鹊，电光交映千门。白宫琼㠀，丹城绛阙，跨鳌界破银云。九街喧笑语，倩谁觅、朝天梦痕。旧香荀令，风流未减，倾坐恋余熏。休更说、千金争漏刻，但满城车马，逗晓连昏。窨梅愁吐，唐花尚噤。冱寒勒住三分。倚阑迷倦眼，恨犹锁、西山黛颦。望春春远，凭拈短句招坠魂。"
"澡兰香 倚梦窗自度腔赋浴","清末近现代初","周岸登","瑶窗凤掩，楚佩龙衔，结解汗香乍袭。柴窑雨过，绣岭汤分，皎映素肌微湿。似华清、初洗凝脂，娇扶真妃未出。牖罅谁窥暗遣，亲闻兰泽。欲问连生豆蔻，自别蛮江，几曾轻摘。雌雄瀑暖，姊妹泷温，绮障璅尘同涤。奈神山、远水层波，难浣鲛宫恨碧。剩泪寄、隔海遥缄，衫襦红藉。"
"一寸金 赠铁笔张樾臣，用梦窗赠笔工刘衍韵","清末近现代初","周岸登","金石山渊，印铌匋封恣渔猎。袌尧年古雪，青门市隐，身藏人海，名著京邑。舂羽稽遥牒，斯冰汗、帝仓夜泣。周秦远，虫蚑夔回，镜影铜华半规入。泪洒金仙，贞元朝士，新诗叹尘箧。向砑笺钤尾，鸾渟凤峙，管城汤沐，龙宾鹅帖。重广安吴楫，西清鉴、篆人事业。谁知我、壮悔雕虫，寄情镌楮叶。"
"真珠帘 以城书室覆龚本山中白云校正四印斋本，因题其后，用本集韵","清末近现代初","周岸登","白云招下词仙宇。想山中、梦绕烟萝深处。芳草忆王孙，怨满湖风雨。泛越归杭游兴懒，问几为、寻花来去。愁去。向蓟北燕南，吊今伤古。琴趣未数欧晁，趁沤盟燕社，新题重赋。梅种玉田春，叹老怀何许。石碧帚山清更远，眷故国、予情难住。无住。听鹤响高寒，夜猿人语。"
"黄钟喜迁莺 题梅溪词集后，用本集韵","清末近现代初","周岸登","鲛宫泉滴。叹织绡输泪，海红愁隔。眼缬花空，珠尘玉碾，帘窣冷吟烟直。化身梅影瘦，寻旧月、前溪风色。放襟袌，问平戎上策，何与词客。游迹。尚记忆。南去北来，侧帽关山笛。画省含香，青衫索米，曾赋汴京凝碧。凤翎珍护好，文囿窜、江湖悽历。漫自惜，付雪儿按歌，吹梦无隙。"
"摸鱼子","清末近现代初","周岸登","问南冠、几年成录，累臣心事凄楚。明昌大定三生梦，肠断故宫禾黍。词太苦。且记取、芳华哀怨芜城赋。声声杜宇。想槁项行吟，山深月黑，低首拜臣甫。燕京路。秘籍曾寻万户。兰陵偏被谗沮。千秋野史亭边意，遗恨汗青毫素。新乐府。旧律吕、双蕖二雁销魂句。倡予和汝。借小圣清词，张田合曲，同按柘枝舞。"
"霓裳中序第一 借南雅楼所藏琴川翁氏慵盦旧本珂雪词，手录成帙，即次集中李分虎题词韵书后","清末近现代初","周岸登","烹南更鍊北。素月流黄中妇织。薇省清词弟一。笑延露艺香，犹惭筝笛。排虚叩寂。艳想通疑谢铅泽。长安道，玉珂散雪，庾信最萧瑟。伊昔。练裙春屐。动旧感、莺堤燕陌。风流题遍坏壁。石老苔昏，往事追忆。古欢今倦客。怕病损、芝田赋笔。丝阑里，墨花和泪，弄影鬓添白。"
"摸鱼子 其一 用遗山芳华怨填","清末近现代初","周岸登","问人间、画工谁画，娃儿十八眉妩。仙人玉骨来天上，娇踏雁沙金缕。春是主。又可奈、朝云一片难成雨。辞枝坠羽。听轧轧东华，香车送出，都是断肠语。芳华误。亦有通侯戚膴。金鞯貂帽何许。相如四壁堪偕老，奚事白头轻赋。花也妒。莫更向、琵琶弹作离鸾谱。零歌剩舞。怕蝶恼蜂迷，珠啼翠怨，飞絮委尘土。"
"摸鱼子 其二 用遗山后芳华怨填","清末近现代初","周岸登","为珠娘、再歌金谷，娃儿添写新怨。天公老眼真情物，菱镜破来春半。车毂转。两不死、雄蜂雌蝶双双见。胡沙路短。认绿发如云，红脂透肉，香滑小娇面。芳华换。刻骨相思百炼。洛花无力春晚。千围万绕看难足，倾国倚妆飞燕。堪眷恋。更莫待、风吹雨打空肠断。秦宫未远。纵圣药研丹，长门买赋，啼梦冷秋辇。"
"燕山亭 丁巳元日车过金鳌玉蝀桥，圆殿琼㠀，参差盈望，岁华转换，风景不殊，怆然动念，因调此解","清末近现代初","周岸登","椒酒迎曦，梅萼破寒，丽日千门光烂。琼㠀镜空，太液冰澌，回合望中圆殿。岁首年芳，抵多少、羁人心眼。谁管。嗟旧雪犹凝，旧尘轻换。轻换。离梦重重，问天上人閒，赋情何限。金勒竞飞，绣幰齐开，争夸早莺新燕。旧扫巢痕，是高处、寒多春远。归晚。和泪饮、冻醪杯浅。"
"宝鼎现 丁巳灯节，再和须溪","清末近现代初","周岸登","鸣珂千骑，电烁星转，铜街歌市。浑不见、鳌山箫鼓，彩胜春人芳树底。寒月晕、料嫦娥深锁，也怨钧天沈醉。唤酒去、新愁为止，又把旧愁句起。记否元夜烧灯事。马如龙、车更如水。金粉斗、胭脂都丽，万态千姿难品第。竞艳冶、贱人閒罗绮。卷上珠帘十里。似画出、散花仙子，扑簌蓬壶影碎。惟见九陌依稀，还怕偻、麻姑纤指。且归来携醉，扶酲拥重衾自睡。暗烛背、暮云愁髻。泪滴心同坠。纵赋笔、能醒春魂，难写今宵梦里。"
"兰陵王 康南海寿词","清末近现代初","周岸登","补天石。虚鍊娲皇恨碧。春秋志、三统异邮，改制翻经继麟笔。华胥梦圣国。乌托人閒未识。君门远、流涕罪言，神鬼苍生乍前席。仓皇对宣室。痛舜死尧囚，嵇轸岐壁。乘桴浮海嗟何适。穷五陆垂肺，大圜周髀。三循黄道探地脊。负天倦鹏翼。逋客。理归舶。叹鹤化重来，朝市非昔。明夷左股荄滋绎。是月竁康老，寿昌南极。神皋春早，效季委，弄夜笛。"
"梦横塘 丁巳惊蛰日书感","清末近现代初","周岸登","病余疏酒，梦里惊春，琐窗尘暗瑶瑟。短约无凭，悄不记、铜驼坊陌。神镜霾云，药娥归海，晚烟愁碧。但零歌剩舞，断续犹闻，朝元路，层霄隔。衡端燕雀争平，聒羁人倦耳，冷泪偷滴。怪煞东风，偏误却、彩鸾消息。更谁与、敷红写翠。斗草筹花竞春色。雁羽差池，子规啼恨，满江南江北。"
"迷神引 春风似虎，羁徐如猬，凭高念远，惘然成咏","清末近现代初","周岸登","日夕高城危旌卷。射目冷风如箭。潸然泪落，向金台畔。古人悲，今人事，寸心乱。愁重天容墨，暮云远。春嫩芳时，早未经眼。醉醒乾坤，是处肠堪断。看劫尘翻，沧波浅。旧家坊曲，买风月，徵歌管。故山遥，佳期阻，旅情倦。衰柳休攀折，恨丝短。声声桃花，角梦归晚。"
"秋思 题篁溪夫人墓，次梦窗原韵","清末近现代初","周岸登","香冢要离侧。料夜台、人恋帝城秋色。诗唱鲍家，墓留秦女，归鹤天窄。换尘劫华鬘，断弦梅柱乍敛抑。背故山，藏恨碧。剩漱玉词篇，瘗琴铭字，纵比素馨斜好，旧游终忆。幽穸菭衣翠滴。痛下泉、础绣空饰。口中生阙，题碑千丈，篆殳飞白。听邻笛、凄然暗惊，云际孤雁翼。伴钓客。魂共识。定梦入篁溪，途中归路认得。奈隔天南地北。"
"八六子 临春念远，效杜牧之","清末近现代初","周岸登","望春归。奈春无语，梅雪虚斗芳菲。半醉醒、冷日含烟，宫漏虬催短箭，西山黛颦恨眉。缁尘久淹憔悴，旧燕新莺，芳讯参差。影吊天涯。断云沈、江空梦遥魂瘁。画屏山样，寸心千里，愁见、渍酒綀襟未浣，泥金宝扇曾题。更凄迷。红兰露零未晞。"
"戚氏 题祁阳周王受天球忆梦词后","清末近现代初","周岸登","谱钧天。簌簌尘起紫震轩。绮陌鞭丝，冶春词句，染芳烟。泠然。叩琼关。回风悄送碧云閒。愁抛顾曲心眼，破子谁与舞家山。古怨如诉，今情多感，御沟水响潺湲。更莺捎燕掠，头管腰鼓，红闹春喧。撩我梦忆当年。昆乱竞奏，小谱换丝阑。秦筝紧、善才歌板，共惜娟娟意缠绵。置酒痛饮，那堪鞠舞，要眇君前。唱残旧曲，改拍新声，宛转倾笑相延。定子当筵好，输君梦觉，镜里悲欢。怕有天魔幻境，伴诗魂、醉醒梦仍连。百篇妙比红儿，忏情绮障，终古愁无限。奈帝台、春尽犹羁绊。徵本事、瑶想花颜。念旧游、未怯高寒。任旗亭、画壁梦痕残。剩青衫泪，京尘漫浣，倦枕书眠。"
"玲珑四犯 为法源寺丁香度，大石调","清末近现代初","周岸登","轻剪优昙，衬贝叶珊柯，经院芳昼。醉白碑廊，香沁艳阳如酒。还讶鬓影欺花，料未许、絮迷春逗。赋上林、玉树初就，谁管庾郎清瘦。更摩文础铭思旧。绀云侵、紫衣重绣。东风待绾愁千结，前事空回首。休问故国梦华，怕误了、翠禽珍偶。寄麝尘新泪，凭咒钵，生红豆。"
"寿楼春","清末近现代初","周岸登","丰宜门西偏。是销磨艳冶，今古鬘天。几见南城殳篆，定公诗篇。尘梦短，东风颠。问旧株、摧烧何年。任倦旅寻春，残僧话往，惆怅散花仙。攀新聘，追前欢。吊轻红运白，非雾非烟。记对金尊凝泪，紫绡堆绵。香是国，愁临关。念昔游、蛮熏蛮笺。近韦曲人家，千畦万泉催牡丹。"
"忆瑶姬 太平湖废邸丁香花，词仙顾太清妆阁故物也。借定公无著词旧韵赋之","清末近现代初","周岸登","疑有归鸾。碾瑶宫泪粉，示现人寰。浣云珠衱冷，傍露华阑槛，曾驻仙軿。飞下青鹓侣，高处禁寒。算几度、恨逐移盘。定铅倾汉狄，竹染湘媛。神思休浪写，纵镂铭行雨，山静琴眠。琼丝绾结，翠珥垂肩。散香兜率天。怕倩女、犹趁离魂到此閒。"
"宴清都","清末近现代初","周岸登","问柳湖村畔。荒沟侧、到门花树零乱。前王圣表，优填像刻，雨飞云卷。商君画壁重见。叹梦影、沤尘电转。共太息、宝相人天，恒沙换劫谁管。精蓝付与修罗，苍松怪柏，鸾凤空远。梨云醉醒，丁香露泣，菜畦芜馆。寻巢纵有新燕。照废垒、斜阳恨满。向寺僧、乞取花归，红欹翠剪。"
"多丽 代春人怨","清末近现代初","周岸登","点春妍。陌尘搀絮飞绵。看纷纷、黏红惹绿，柔情骀荡无边。绾游丝、燕窥帘误，牵弱线、莺掷梭穿。拾翠深盟，湔裙嫩约，锦鞋泥沁几行斑。等閒是、白榆天上，飞下沈郎钱。佳期阻、浪凭青鸟，偷递蛮笺。写相思、收将凤纸，麝煤香压愁烟。闭花房、守宫重捣，缄鲛泪、蜡炬相煎。怀璧羞完，嗽金同命，鸩囮厖吠誓先寒。纵捐却、汉皋珠佩，行露已堪怜。谁曾见、一杯婪尾，断送华年。"
"兰陵王 崇效寺看牡丹","清末近现代初","周岸登","古兰若。花雨缤纷自落。城南路、来去几年，白纸坊西旧经阁。春衫乍试著。输却东风又恶。酴醾外、轻暝逗寒，微日笼云酿娇萼。寻芳当行脚。借绮怨沈香，重赋京雒。文村丹景今非昨。嗟劫后台榭，梦华凄感，楸阴残泪坠殿角。护花费铃索。归鹤。念飘泊。问物外青松，红杏谁托。浇愁鲁酒终嫌薄。怕蜡凤轻剪，训鸡无药。红禅熏破。带露倚，睡半觉。"
"摸鱼子 丁巳上巳禊饮陶然亭，同沈南雅","清末近现代初","周岸登","问江亭、阅春多少，依然天际韦杜。盲风吹老莺花劫，惟见坠沙如雨。怀旧侣。怕梵字、霓裳难认楣閒谱。前游记否。只柳絮尘心，桃花圣解，犹逐乱红舞。平生恨，诗酒年涯暗度。西山眉黛非故。残僧莫话开天事，一掷顿成今古。寻梦处。指壁上、冰苔半蚀销魂语。閒愁浪苦。锦曲水流觞，临河作叙，身世几谈麈。"
"惜余春慢 丰台芍药","清末近现代初","周岸登","暖玉屏围，绿珠娇重，绣陌钿车雷转。衣簪竞妩，步屧交枝，影弄背城郊甸。曾记寻春廿年，金谷千姝，隔花人面。任凡桃俗李，东风争嫁，倩魂初返。空自惜、凤翼将离，龙盆邀醉，怕里翠云轻剪。啼鬟露湿，婪尾香深，碧沁舞裙红变。还似妆催曼殊，芳酒朝酣，薄铅宵浣。便重台许赠，犹恨扬州梦远。"
"楚宫春 为白坚父赋积水潭高庙海棠牡丹","清末近现代初","周岸登","风悭雨歰。正香醉红酣，盼归吴客。泪眼未晴，愁染屏风猩色。羞掩沈香露绮，竞艳冶、名花倾国。绛蜡高烧，照夜妆、扶影亭亭，难认应感孤寂。芳酒兰镫帷夕。清漏转、庭曲犹闻刀尺。梦短路长，知在江南江北。钗朵归期近远，更怕底、吹残玉笛。笑靥迎门，且对花、重与温存，细酌宜城春碧。"
"湘春夜月 彭春谷为析津名姝求赋其画芍药山屏","清末近现代初","周岸登","醉春杯。茜漪轻晕霞腮。写入尺二吴绡，偏最惹风怀。月下小乔移步，似剪将花叶，供养萧斋。叹殊乡久客，心情减尽，幽抱难开。湖州旧约，扬州画本，金谷新栽。绣幕围香，谁更管、曼殊娇措，寻艳丰台。千重露绮，眤睡余、欹枕横钗。仗彩笔，把酥娘韵调，虫娘韵格，同赋翻阶。"
"大酺 园游不与，怅然有赋","清末近现代初","周岸登","望白宫沈，青阳转，三海依然金碧。游悰浑未减，想花迎冠佩，树窥温室。步屧尘侵，衣簪影互，聊与东皇分席。奁光吹欲皱，跨金鳌玉蝀，镜漪涵壁。怪连日多阴，定缘高处，酿寒尤力。番风谁禁勒。楝花过、婪尾无消息。便纵赏、丰台殊艳，鹿苑经香，惨将离、梦遥天窄。雾障铜驼陌。清泪竭、麴澜深羃。任孤客，愁如织。珂马盈路，曾是倾城倾国。赋情未忺彩笔。"
"六丑 一春风霾，断送芳事，哀来被轸，情见乎辞，再次梦窗韵","清末近现代初","周岸登","甚催红斗紫，竟日里、铃幡轻掣。暗尘坐飞，虞泉光半灭。不下旌节。漫试天蓬舞，坏桥槎柳，映彩旗风揭。偷情换雨催狂热。麝捣香灰，酥搓粉缬。蛾眉竞朝星阙。正春游曲宴，欢笑声彻。歌阑漏歇。奈琼肤翠发。向晚铢衣冷，还恋别。芳菲付与鶗鴂。怕丛台步误，薄寒侵袜。留仙远、舞裙轻绝。应不为、碧海栽桑待满，抱愁奔月。回飙送、弱絮飘雪。访断云、共说残镫事，金虫梦结。"
"齐天乐 其一 会理木棉","清末近现代初","周岸登","碧鸡初祭行人去，荒江倦邮归晚。树点鸦犀，林烧凤蜡，千尺珊瑚光烂。蓉城路远。正旌节鸾回，锦标霞建。赋笔文园，自研丹露写琴怨。攀枝还忆旧赏，叹蛮花瘴草，星鬓都换。泪洒红桑，烟生紫玉，消得年来肠断。交柯恨剪。怕珍翼惊飞，万镫虫泫。罢舞锅桩，茜绡随梦展。"
"齐天乐 其二 浔州木棉","清末近现代初","周岸登","碧浔残醉扶难起，霞飞梦云千树。赤雅风谣，朱鸢草木，裁入南强花谱。瑶空昼午。正丹噣偷窥，半零红露。细点蠃杯，酒边和泪写芳句。蛮春消息未款，换巢鸾凤，杳愁染香絮。怨惹赪桐，词工绛雪，赢得天涯羁旅。胎禽绀羽。甚鲛室珠惭，荔宫人妒。照眼繁镫，背城催暗鼓。"
"临江仙 独游法源寺，访杨潜盦不遇，吊乔损庵先生。效乐章仙吕慢词","清末近现代初","周岸登","拜石悯忠寺，古苔列碣，花雨疏寮。牡丹过、枝边梵夹诗瓢。寻巢。换新燕乳，初蝉响、咒竹生苗。经行处、怕梦梁重写，铅泪轻抛。何朝。分金布地，曾见安史天骄。纵磨将、碑字旧迹难销。魂招。奈前游侣，风流远、步屧声遥。成凄断、问韭花凝式，还吊僧乔。"
"惜红衣 神武门残荷，和茧庐","清末近现代初","周岸登","草长红心，鹃啼恨魄，梦残凝碧。寸藕长丝，娟娟露桥北。金仙泪洒，曾惯听、枯鱼泉泣。沾臆。露佩水裳，哭秋风归客。湘灵鼓瑟。哀怨如闻，宫沟送潮汐。余姿婉娈自惜。映寒日。冷入粉云凉翠，不似井华颜色。怕坠房欹盖，犹怯薄铅偷滴。"
"莺啼序 和夔生赠梅郎兰芳之作","清末近现代初","周岸登","东京梦华乍醒，感金尊浪语。溯箫管、烟月前朝，为谁虚费延伫。记曾向、欢筵顾曲，鬘天易老春难驻。问贞元、供奉心惊，怨遥年暮。吹笛梅边，大琐二琐，话斜街旧雨。故巢背、梅竹樱桃，问梅招共幽素。醉乡宽、觥船送日，酒兵接、丝阑寻谱。似桃源、鸡犬皆仙，柳裙迎路。青鹓去国，倦鹤无家，市朝尚是否。愁见了、鞠台妆谢，戏鼓歌板，楚玉燕兰，倡予邀汝。真妃梦误，嫦娥药在，当年奔月今犹悔，被芳襟、写入霓裳序。空花自落，从渠葬却东风，泪滴已无乾土。兰魂露浥，锁骨梅清，伴海沤暂住。倩点染、江南风景，杜老相逢，想像开天，念奴声度。承平事往，恒沙劫换，红桑生缬花眯眼，怕归来、京阙霾青雾。依然翠煖珠香，定子当场，曼词赠与。"
"西江月 自题丁戊稿后","清末近现代初","周岸登","十载骖鸾有梦，一春过雁无闻。羁心碾作九街尘。数尽来辕去轸。白堕邀愁紫曲，黄埃障扇青门。遥怜蜀碧已成燐。又见扬天巨刃。"
"大酺 金陵舟次，詶胡步曾见赠","清末近现代初","周岸登","叹壑舟移，江山在、千古空无英杰。金陵花月好，问南朝遗事，燕莺愁说。顾曲当年，横江此际，心写君身仙骨。高吟天风冷，望烟峦沐翠，雾螺梳发。似辽鹤重来，梦新人故，倦怀何极。年涯如过客。旧游地、吴楚今非昔。尽廿载、豪情湖海，热泪神州，卷沧波练涛山立。雁字排笙翼。还豫蜡、岳晴双屐。待相约，高秋日。庐阜天外，歌凤峰头吹笛。快游共君领得。"
"莺啼序 丁巳中秋夜泛月东湖，用梦窗韵","清末近现代初","周岸登","灵妃溯空泛彩，满琼宫桂户。散花影、飞入江城，倦客芳思摇暮。棹月过、东湖半曲，镫帘下上涵秋树。渐云开、天镜舒波，断虹迷絮。屐响高桥，醉里梦里，抱红阑紫雾。任人拜、金粟如来，此情慵问蛮素。绮怀孤、青山映发，古欢结、朱弦成缕。记梳翎、曾许骖鸾，漫嘲拳鹭。严城漏转，画角清笳，虎貔静万旅。欹露幌、药娥凄对，耐冷扶影，杵竭玄霜，泪乾红雨。灵犀共照，繁香流艳，参差吹彻盈盈水，望仙门、可得浮杯渡。鹍啼雁泣，非关宋玉能悲，赋情更深怀土。沈萤露湿，傍鹢星稀，荡练光似苧。暗省念、西湖湘步，桂海邛池，赏倦吴歈，醉教蛮舞。丝阑旧谱，银筝新弄，洪都仙侣游兴懒，笑文园、投笔思题柱。回头万里京华，皓月同看，那人记否。"
"秋霁 詶简盦用梅溪韵见赠","清末近现代初","周岸登","庐阜西江，借倦旅尘襟，净洗秋色。湖月留荷，浦云催桂，雁风送寒尤力。喟然太息。最嫌隔水眉峰碧。自去国。谁念帝台，寻梦旧词客。呼酒共剪，画烛西窗，与君共谈，聊破岑寂。醉吟商、丝阑雅曲，红箫银字助浮白。奇句问天应断得。暮雨芜馆，还怕瘦骨难禁，彩鸾归也，庾梅江驿。"
"高阳台 和简庵中秋倚月之作","清末近现代初","周岸登","康老生雏，姮娥镜海，古愁吹满鱼天。谱掐霓裳春纤冷怯冰弦。迷茫莫辨山河影，但梦惊、兔寐蟾眠。叹彫年、鬓点吴霜，衣换吴棉。骖鸾旧侣今何在，认兰魂竹泪，路杳湘川。獞锦蛮花，羁怀暗损凄妍。尘襟未浣当时酒，记泛人、茶鼎亲煎。问胡然、蜀魄长孤，桂魄空圆。"
"兰陵王 娄妃墓","清末近现代初","周岸登","赣江侧。谁鼓皇娥怨瑟。凭华表、追赋楚招，血染楟花化愁碧。生金剩片石。香骨千年未蚀。依稀见、环佩夜归，寒月流哀叫鹃魄。精魂恋幽穸。叹础绣孳苔，镫暗余漆。摩笄山影无惭色。寻墨妙屏翰，谏书焚草，骄王心荡痛逊国。殉君矢天日。千尺。镜波汨。便烈掩蟂矶，歌断松柏，芜城远浦悲何极。怕鹤露宵警，泪倾铜狄。铅山曾此，吊逝水，纵健笔。"
"拜星月慢 和简庵秋斋静坐","清末近现代初","周岸登","泪蜡销更，吟蛩凄夜，解识闻根喧静。月子窥人，觉秋娥妆靓。渐空外、断续疏砧促，漏声里、短笛哀笳遥应。绕树惊乌，悄归飞不定。背冰奁、照彻停空镜。天香满、斗尽婵娟影。印证。古怨今愁，苦铢衣清冷。洞庭暮瑟朱弦迸。湘烟散、宋玉添悲哽。啼梦误、卜了镫花，碧釭摇夕暝。"
"解连环 和忏盦甘棠湖秋泛","清末近现代初","周岸登","半奁秋色。叹沧江散发，旧情何极。尚记省、西子西湖，按多丽清歌，翠寒珠滴。画舸鸱夷，怕难买、越娃心力。尽长门赋笔，未抵茂陵，枉费词墨。微波漫申怨抑。正须眉映绿，天镜涵碧。自误约、桃叶桃根，等双桨来时，泪已沾臆。古驿梅迟，恨暗绕、江城吹笛。便今宵、梦中见了，梦回更忆。"
"惜秋华 忏盦读余近稿，有赋，依韵詶之，并示二湘","清末近现代初","周岸登","鬓短愁长，念堂堂、去日双丸催换。卧雨茂陵，新来带麟宽眼。迎秋泪洒寒芜，最萧瑟、江关吟断。词边恨，莺边故国，鸥边新伴。天远梦犹远。叹昆仑睡觉，不胜清怨。醒醉地，歌舞事，妮寒憎暖。渊明赋了闲情，度曼声、楚骚曾乱。拈管。按新腔、步摇珠串。"
"摸鱼儿 和简庵青云谱之作","清末近现代初","周岸登","背高城、小车迎路，苕苕铃语初断。畦塍渐入神仙境，花度陌尘香软。秋意满。是桂苑分枝，招隐留经院。风幡自转。问故宅栖梅，王孙梦草，应怪我来晚。呼吟伴。暂豁凭高倦眼。归云沙鸟明暗。羽衣霓葆都冥漠，怀古悼今情懒。人世换。恨强半丹成，犹有黄金叹。扪苔步藓。怅辟谷无灵，餐芝未许，酒醒梦归远。"
"江城子慢 滕王阁远眺","清末近现代初","周岸登","晚霞转明灭。孤鹜远、拚飞飏芦雪。暮天阔。层梯迥、翠扑烟岚千叠。浪声咽。星斗垂芒江练静，寒波卷、云开初见月。有人泪尽西风，吟秋怨叹轻别。霜飘愁红万叶。促沧洲客思，书恨凭血。总哀歇。空文藻、旧迹三王能说。镜边发。催换年涯人未老，华鬘影、虫沙无量劫。仲宣聊赋登楼，解中肠结。"
"齐天乐","清末近现代初","周岸登","好词绝妙中郎字，输他外孙勤护。凤纸收香，乌丝渍墨，寥落丁年词赋。花閒剩语。更休说承平，断歌零舞。便有千秋，半埋尘箧半侵蠹。遗编曾读晚学，故乡归去久，仙掌成墓。赣水游踪，黄山坠魄，应觅滁槎奇句。灵风且驻。料当日楹书，未传娇女。望古茫茫，怨吟邀梦雨。"
"尉迟杯 秋夜无寐，用晁补之琴趣外篇体","清末近现代初","周岸登","暮江潮。带呜咽、哀角吹丽谯。寒侵露井疏桐，谁与度可怜宵。推琴傍山枕，梦远人、玉骨损春腰。还起弄、明月霜天，夜风凄断红箫。添做倦客魂销。又空阶蛬语，碎杵霜敲。小极成慵抛药裹，旧情无绪卜钗翘。重回望、北斗京华，奈雾横、一发隔层霄。尽吟到、幕府清秋，泪釭花暗愁挑。"
"霜叶飞 重九霜降，凭高念远，以待制旧调写之","清末近现代初","周岸登","雁红吹满。千林树、还催吟鬓彫晚。翠微多处看西山，戒峭寒清旦。带一抹、平芜似剪。愁心江上烟波远。荡倦客羁魂，纵宋玉能招，到此不禁肠断。仍见。遍插茱萸，车螯丁酒，醉菊香噀缸面。故乡无地可登临，定有人伤乱。剩蜀国、弦中望眼。薛涛笺写蘋洲怨。念岁华，惊离梦，京洛衣缁，锦城丝管。"
"霜花腴 重九后三日访菊南郊农场，倚梦窗自度腔抒感","清末近现代初","周岸登","背城路曲，趁小车、清风为我吹冠。霜晓枫浓，日昙花病，秋容绘也应难。倦怀暂宽。甚旧情、偏触尊前。叹频年、雁翼参差，上京风雨蒯缑寒。尘劫尽归游眺，吊南洼牧笛，故苑哀蝉。蠃墨残题，菭砖凄句，江亭画壁传笺。劝觥送船。荡坠魂、离梦连娟。谢朝华、鬓改簪羞，强来临镜看。"
"选冠子 坐雨闻雁","清末近现代初","周岸登","雨脚飘愁，帘腰通梦，迸作旅窗魂断。才侵露幌，乍落平沙，天际阵云驱雁。憔悴江关，庾郎孤馆，端忧烛花频剪。叹逢秋、多感书空，无字信沈人远。还自忆、绣幕销春，锦屏围昼，剩遣护寒憎煖。花閒腻语，柱底芳尘，多少乳莺娇燕。谁道离居茂陵，弦冷琴台，酒疏梁苑。送边声、不过潇湘，双悬泪眼。"
"月当厅 雨霁延月，和梅溪","清末近现代初","周岸登","缺月半挂帘钩上，轻钩恨眼，牢锁眉心。漏短夜长，孤烛不照窗深。沈水旋添袖香，重衣篝、薄掩辟寒金。最凄楚、残蛩虚籁，似助哀吟。孀娥倩影亭亭立，怕今宵、碧天离梦难寻。厌旅倦怀，空自抚剑雷音。争遣酒边效蛮语，只怜山袋怯瑶簪。萧瑟意、穷秋老，尽百感光阴。"
"疏帘淡月 题鲍印亭寒夜检书图","清末近现代初","周岸登","长塘故里。问散帙羽陵，拜经庚子。千本梅花，绕屋夜寒香细。签声动处珠尘起。镜虚庭、月明如水。百城南面，三余结习，旧家风味。便探尽、嫏嬛宛委。任天禄石渠，绛云传是。观古延芳，五厄散亡能纪。莫教蠹损神仙字。有蓬莱、藏室云气。在阴鸣鹤，名园渌饮，遇诸图里。"
"汉宫春 戊午元日新霁","清末近现代初","周岸登","椒酒迎年，正梅催晓妆，雪融初日。鸣笳赛鼓，竞入俊游坊陌。兰成赋笔。动江关、最怜萧瑟。愁见了、春幡彩胜，依稀故乡风色。漂泊。旧京词客。对丝鹅蜡燕，旅怀如织。书空雁早未省，倦翎犹力。深杯漫惜。醉边寻、青鸾消息。留梦影、钗兰蒂并，著我异时相忆。"
"国香慢 赋钗上并头兰","清末近现代初","周岸登","服媚传馨，认蝶魂稳并，隐约钗盟。当年二妃重见，唤起湘灵。古怨今情谁托，佩环悄、仙影亭亭。高怀寄空谷，素萼同心，愁买倾城。折梅还索笑，伴犀簪翠压，螺髻香凝。罥襟横枕，偷染红泪春冰。梦引参差帝乐，两玉童、鸾琯双声。贞蕤比金石，更祝千里，连理朋生。"
"采桑子慢 和六生湖舟夜雪","清末近现代初","周岸登","江空岁晚，帆背轻鸥飞过。带回雪攒花飘絮，对舞婆娑。棹舣虚明，鬓丝尊酒老关河。笛渔凄唱，星槎梦影，羞理烟蓑。五緉溯风，湖光如练，碧浪如罗。幻真色、山屏百面，画里沧波。鹤响龙吟，步虚仙约两无何。天公玉戏，招邀素女，使我颜酡。"
"隔浦莲近拍 和六生湖舟雪夜闻雁","清末近现代初","周岸登","湖天清旷弄影。雪重寒相警。倦羽依洲濑，平沙曲，弦中领。孤旅同泛梗。愁边听，漏短宵弥永。水云冷。江湖载酒，十年尘梦今醒。书空有字，字里客怀谁省。知尔梳翎意自迥。悲哽。哀鸣如送归艇。"
"黄钟喜迁莺 章门元夕，了无灯事，姚景之和梅溪元夕韵见示，余亦继声","清末近现代初","周岸登","夕阳红滴。映月生霞际，眼帘愁隔。旆影收红，灯球簇电，随处绮罗相直。厌听箫鼓闹，还共惜、可怜春色。梦华事，剩缣纨蠹墨，凄断词客。无迹。但自忆。三五帝城，柳外喧丛笛。锁院齐开，金吾不禁，人影跨鳌澄碧。旧游今几在，谁与说、承平经历。暗恨极，对劫余莺燕，飞泪尘隙。"
"瑞鹤仙 收灯节对盆兰感忆","清末近现代初","周岸登","璅窗兰气暖。唤玉妃、梳洗返魂骚畹。春迟楚天晚。记芳馨依旧，泛人曾见。光风乍转。麝熏浓、清尊共款。奈湘波、不浣愁襟，认取泪绡红变。肠断。楼心归梦，画里吴船，柱边斜雁。书沈路远。钗卜误，镜盟换。想佳人、空谷国香遗恨，恨逐琼芽暗展。付瑶琴、细写幽姿，露痕自剪。"
"一枝春 瓶梅","清末近现代初","周岸登","月下横枝，罨疏窗、半幅瑶台清景。高寒自警。未许海棠为媵。冰溪岁晚，料无奈、翠禽三请。愁负了、石帚风怀，乍入小红妆镜。扬州梦谁先醒。道何郎纵老，犹饶诗兴。龙箫凤颖。试谱暗香疏影。丝阑醉写，倩谁问、素娥孤冷。休便遣、羌筦横吹，夜遥路迥。"
"雨淋铃 夜窗听雨，孤雁和之，客感深矣。因调夹钟羽平叶一解","清末近现代初","周岸登","寒雨连江，暮城严鼓，倦旅清宵。欹枕细数檐花，潇潇下、窗纸频敲。翠衾冷逼梦惊，误灯影红摇。甚雁声、偏搅愁人，未教到耳已魂销。还理断弦翻苦调，望神京、一发霾云表。有泪不洒觚棱，嗟予季、戢羽天寥。信沈道远，怨鸿响、凄绝南谯。怅夜永、羁绪鳏鳏，暗里青鬓彫。"
"瑞鹤仙 儗游匡庐，先赋此为山灵讯","清末近现代初","周岸登","雪晴天子嶂。喜劫后、山灵似人无恙。芙蓉丽仙掌。映湖波遥斗，二姑眉匠。非烟下上。税悬装、萝扃岫幌。坠鬘云、五老峰巅，俯谢世尘清旷。盈望。霞横山带，日照香炉，瀑翻银浪。星宫素氅。骖鹤驾，共来往。问餐霞、仙侣沧江一卧，事影应劳梦想。漫相遭、旧楚狂人，凤歌自响。"
"水龙吟 三村桃花下赋","清末近现代初","周岸登","出门一笑，江横武陵，未比天台远。轻舟乱水，吟鞭遥指，霞城隐见。春在三村，一村临路，二村斜转。看分畦种菜，编篱傍柳，还疑是，玄都观。休问寻春游伴。镇相怜、劫余莺燕。瑶宫露井，仙山度索，华林上苑。犬吠刘晨，实偷方朔，赏延公干。叹芳菲总被，年涯送老，更何人管。"
"台城路 散策寻春，经澹台墓作","清末近现代初","周岸登","斩蛟沈璧何年事，茫茫浪淘千古。宰树愁春，高城翳日，陈迹难寻抔土。怀方去鲁。有三百同游，道开吴楚。友教诸侯，载书江介气如虎。嗟余师训恨晚，乱离婴世网，羁宦贫旅。桂海骖鸾，辽阳返鹤，空惜云霄毛羽。苔扃酹醑。怕呼出精魂，剑光犹怒。未敢哀时，向人谈貌取。"
"埽花游 三村桃花为风雨所败，独瓶供二枝，经旬灼灼，谥以留春，和碧山叶宠之","清末近现代初","周岸登","水村梦忆，正燕苦莺愁，旧林如埽。剩红最小。怕东风误却，阮郎重到。绣槛围春，看比枝头更好。向谁道。道接叶渡江，遗兴今少。花静人意悄。恁护暖调寒，伴昏吟晓。忏情未了。叹瓶边镜里，鬓华催老。嫩绿新阴，纵目仙源望杳。动离抱。琐窗前、厌闻啼鸟。"
"曲游春 永宁寺寻娉婷市钟传故宅，用草窗韵","清末近现代初","周岸登","信马东湖上，趁浪花娇鸟，来去如织。废宅何王，问娉婷、旧市锁尘无隙。路转红桥隔。尚暗想、盛时筝笛。自上蓝、院改南平，难觅故家春色。古陌。残红剩碧。带枯柳长堤，曾骤金勒。女乐余姿，便招魂再写，紫箫烟幂。倦旅逢寒食。吊坠景、自排岑寂。更与翻、僭国春秋，削麟未得。"
"霓裳中序第一 紫极宫写韵轩","清末近现代初","周岸登","璇宫罢夜织。弄玉催停骖凤翼。归去钟陵旧宅。算唐韵四声，曾佣仙笔。瑶台弟一。问绣襦、甲帐谁识。陪清课，叠笺试墨，此福最消得。予亦。救贫无策。叹纸贵、研斗价失。丝阑愁与共擘。脉望何功，字枉三食。赋情空自惜。况乱久、漂蘦钿尺。双飞远，江山如梦，坐对两悽恻。"
"兰陵王 吊郑叔问文焯，用清真韵二解 其一","清末近现代初","周岸登","断魂直。归访芝崦瘦碧。游仙事、空想寓言，石老梅枯照颜色。青山换故国。争识。銮坡旧客。江湖梦，寻鹜伴沤，晞发阳阿涕盈尺。词篇半尘迹。叹绞敛斜衾，香烬瑶席。鸺啼鹃语催寒食。嗟夙世兰锜，寓公吴苑，流风余韵话置驿。问天吊穷北。心恻。素怀积。念石帚云薶，花外音寂。华严转眼悲何极。怕鹤帐新鬼，告哀邻笛。沧洲残画，剩蠹纸，泪尚滴。"
"兰陵王 其二","清末近现代初","周岸登","冷吟直。愁写分山断碧。皋桥上、重赋五噫，佚老无归怨春色。微箕尚逊国。安识。青蝇吊客。巫阳下，招取散魂，双阙岧峣去天尺。孤云荡无迹。算几辈词仙，沤鹜分席。西山薇苦谁能食。寻一卧江介，梦回青琐，沈沈梅讯断雁驿。送穷誓投北。休恻。半尘积。叹鹤化天寥，琴碎音寂。流波雅引哀何极。定月夜仙掌，自吹残笛。精灵如在，漫笑我，借泪滴。"
"高山流水 题程柏庐空琴居图","清末近现代初","周岸登","半窗月色罨疏桐。写秋心、迎露兰红。惊梦换尘徽，新声暗落云东。幺弦断、寡鹄离鸿。留仙弄、休按参差凤翼，散雪归风。正哀蝉赋罢，落叶翳雕栊。音容。披图只追想，人不语、鉴影停空。清泪点綀囊，碎玉响和号钟。料难禁、药店飞龙。侧商送。天上人间此夜，契阔还同。定刊琼、染素朱，押老琴佣。"
"庆春宫","清末近现代初","周岸登","填咽鸿都，悲歌燕市，梦余万感春明。尘土无情，莺花多恙，廿年回首堪惊。旧游重省，更休说、风云上京。铜仙辞汉，清泪如铅，沾洒觚棱。当时太学诸生，云散星飞，江海飘零。彝鼎沦亡，诗书灰烬，会看十鼓薶荆。世传精本，好归贮、黄山万层。摩挲嗟叹，歌效昌黎，录补明诚。"
"塞垣春 己未岁朝大雪，咫园和梦窗丙午岁日词，走示。即席詶之","清末近现代初","周岸登","脆玉敲冰管。唤酒趁，笙簧暖。窗幽白小，髻芗兰倚，弦语歌啭。付雪儿、细涤蓬莱盏。醉不问，天长短。任年涯催老，却疑春近春远。裙衩两鸳鸯，愁惊梦邛池，寻梦湘岸。怨别几东风，赚人胜钗燕。便蓬心斗转。飞坠天云，画中身，月中见。梅雪共清冷，验眉颦深浅。"
"木兰花慢 江春连雨，寄闷","清末近现代初","周岸登","四风皆致雨，酿春恨，满江城。叹柳径桃蹊，芳郊绣野，沟浍皆盈。才晴。又还饾饤。更雷车、雹转练瓢倾。梁上频惊睡燕，树閒并坐愁莺。丁宁。斗草踏青。虚赚我，几钗盟。念枉劳偻指，花朝过了，凝望清明。游情。梦都未款，任宵檐、铁马闹东丁。禁对兰釭照冷，闷寻倦枕余酲。"
"锁窗寒 宵寒无寐，倚无射商犯中吕宫正宫示贺逊飞鹏武、王南村效良","清末近现代初","周岸登","泼水衾孤，游仙梦窄，断云羁绪。伤今念远，迸作一天愁雨。掩屏山、麝煤半乾，替谁写出销魂语。叹竟床锦瑟，华年轻换，旧情空赋。弦柱。还重数。奈雁带尘斜，字将鸾误。芳韶未晚，怕底无人为主。纵春风、先返绛都，共谁紫陌邀醉舞。待归来、又恐高寒，耐得和春住。"
"瑞鹤仙 江城厌旅，再度清明，坐对瓶花，怅然有赋。调夹钟羽一解","清末近现代初","周岸登","海棠新睡醒。映绛蜡、高烧晚妆犹靓。诃梨羂蝤领。衬琼腮霞泛，素肌酥莹。兰云梦影。数仙期、人天未准。任西园、绿醉红酣。漫遣燕窥莺请。谁省。雒滨拾翠，汉浦遗珠，誓钗盟镜。愁春自警。花尚好，酒先病。况吴棉初卸，沈熏慵试，耐得余寒薄暝。叹年芳、已过清明，怨遥夜冷。"
"渡江云三犯 净社拈题，雨意，限韵","清末近现代初","周岸登","山颦低锁黛，远岚翠匝，暝度楚天遥。半春频梦雨，雁后花前，恨逐舞红彫。余寒殢热，病损却、麟带宽腰。衣倦添，鸭眠熏减，麝晕掩羞潮。魂销。鸾弦香沁，凤轸音乖，也难成凄调。凝望极、云连芳草，青误征袍。风回絮卷浑如雪，漾酒旂、愁满江皋。凭醉赏，兰痕腻玉冰绡。"
"八声甘州 净社拈题，雨声，限韵","清末近现代初","周岸登","怪今宵到耳倍凄凉，春声变秋声。是劳人羁绪，啼妆远别，寻梦难成。响逗檐花落处，晕冷逼愁镫。隔雨红楼迥，欹枕江城。十载关河尘土，几素心剪烛，潇晦鸡鸣。带金笳铃索，相和似鏖兵。酒尊空、吴娘歌罢，定有人、和泪卜归程。昏连晓，向无眠里，两地同听。"
"应天长 净社拈题，雨气，限韵","清末近现代初","周岸登","燕归避冷，鸠唤误晴，閒庭静锁春碧。绣砌篆蜗皴角，双鸳印红湿。沈熏重，薇露滴。暗晕损、万钱生壁。费人省，昨夜西窗，谁话岑寂。沈醉问东风，病里愁中，花事几狼藉。怅望暮天云合，鹃啼葬倾国。轻雷送，非雾隔。渐向晚、倚楼哀笛。梦华恨，柳暝河桥，曾纵金勒。"
"埽花游","清末近现代初","周岸登","水东路熟，便梦想须溪，旧游何许。借今证古。对西山寸碧，锁眉无语。浪诩仙源，误了秦余伴侣。共凝伫。问历劫燕莺，遗恨谁诉。重认携酒处。但嫩柳迎人，菜花随步。倦红自舞。笑伤春泪滴，未输儿女。怨入稠塘，料比玄都更苦。棹歌去。纵流浪、怕吟前度。"
"水龙吟 题黄少穆拜石图","清末近现代初","周岸登","武陵岂必神仙，几人解识苏髯意。河源星变，天孙持赠，君平妙譬。炼自娲皇，鞭辞赢政，拜从颠米。问谷城山下，何如海岳，英光并，长虹气。劫火昆冈曾记。剩痴顽、此閒游戏。尚堪供奉，无劳袍笏，谁兄谁弟。寸碧遥岑，三天琼岛，老怀孤寄。叹名山管领，风尘鬓发，有星星泪。"
"苏幕遮 其一 寒夜，和云史","清末近现代初","周岸登","旧怀孤，新恨永。唤酒垆边，花影扶人影。怕向当筵呼定定。雪咽冰餐，省识中肠冷。念家山，天样迥。剑外杯心，鹤响哀猿警。甲帐绣襦仙意静。一卧江关，耐得三年醒。"
"苏幕遮 其二 雪霁对月，示云史","清末近现代初","周岸登","梦华疏，愁味永。急景凋年，转烛浑无影。碧海青天心不定。漫斗婵娟，谢却梅魂冷。雁书稀，川路迥。病骨支寒，耳厌鼍更警。四壁鼾雷喧里静。缺月窥窗，坐对成双醒。"
"东风齐著力 辛酉孟春，之官宁都，初发南昌，却寄幕府同人","清末近现代初","周岸登","初日笼霞，和风催柳，点缀江春。香尘十里，著意送行人。背指严城万雉，听笳鼓、四载从军。滕王阁、虚陪胜宴，曾费雄文。为谢阮刘群，挥彩笔、壮游桂海金潾。马当借助，掷璧问江神。问尔文章九命，三生业、可证前因。番风紧、蒲帆饱拽，轻溯南云。"
"石州慢 雪晴风定，晓泊丰城，追忆会理旧事，借庆湖韵却寄简盦、云史","清末近现代初","周岸登","日影筛篷，风背卸帆，云敛天阔。沙头步屧禁寒，柳色雏黄愁折。何年剑气，动我壮岁游悰，征袍曾渍炎荒雪。神笔定边筹，记文园持节。催发。牡丹围坐，蛮舞蛮熏，使君临别。赋就南枝，曲里声情都绝。江关一卧，转首八载飘零，尘襟未浣心如结。望故国青天，负春江花月。"
"氐州第一 晚泊樟树镇，用待制韵","清末近现代初","周岸登","帆脚收寒，雁阵晕晚，长堤万瓦鳞小。画角风高，危亭望断，天末青鸾缥缈。梅柳娇春，任自媚、东皇余照。锦水芳游，漓江倦辙，燕莺俱老。鬓影关河青镜少。万千事、梦萦魂绕。扇底今情，琴中古怨，莫更撄愁抱。此心无，真幻想，天花坠、拈来微笑。独寐更长，渐遥闻、渔歌唱晓。"
"八六子 峡江雨望，用杜司勋体","清末近现代初","周岸登","望谷城。挂山依水，惟闻相杵声声。见傍柳稳系樵舟，柔橹轻摇鲤浪，空江恨潮暗生。欹篷雨迷烟冷。社树鸦翻，村渡人归。古岸沙平。李花繁、如雪万妆齐竞，露桃微笑，半颦临镜，谁念、故里春遥梦远，瑶珰锦字难凭。雁风横。凄然泪飞上京。"
"满江红 富口晓发巨鱼跃入余舟，援白石老仙例，赋平调以答神贶","清末近现代初","周岸登","拂晓凌江，阵樯起、分浪溯流。是谁遣、锦鳞飞跃，入我扁舟。未省龙宫充使意，非关鱼服豫且愁。更漫同、横海钓金鳌，夸壮游。盟津会，天相周。旦燔祭，迓神庥。叹藐余无似，敢附孙谋。鹏化南溟曾喻指，筌忘濠上且消忧。酹玉尊、援笔赋神弦，骖翠虬。"
"浣溪纱 过百嘉","清末近现代初","周岸登","细雨斜风过百嘉。垂杨如彗荻抽芽。河豚初上趁渔娃。击鼓村巫迎社姥，三郎古庙隐桃花。官私两部闹虾蟆。"
"字字双 万安江行，上十八滩","清末近现代初","周岸登","水浅沙平弯复弯。刺篙捩舵滩复滩。蒲帆挂雨环复环。岭复晕深山复山。"
"菩萨蛮 造口和辛稼轩","清末近现代初","周岸登","双江一碧无情水。滔滔尽是哀时泪。晚泊梦难安。古愁千叠山。北流浑不住。何事人南去。岁晏孰华予。新词赓鹧鸪。"
"玉楼春 造口夜泊，和东坡","清末近现代初","周岸登","东风为送催行雨。涨没滩痕无觅处。粤娘十八踏谣声，远和寒村鸣夜杵。朝来武索寻前路。暮抵虔州听歌舞。十年心事问琼花，莫向征人谈别绪。"
"望海潮 宁都","清末近现代初","周岸登","梅江南注，琴川东汇，雄封自古阳都。峰合翠微，城环雪竹，郊原罨画成图。潮落见双鱼。问锦鳞七二，应解传书。桂海游悰，蜀山归梦，阻江湖。凌风暂驻仙凫。正云当露冕，天近玉壶。经说易堂，玄谈觉院，诗题水竹幽居。莲岳碧芙蕖。笑使君腰脚，筇杖轻扶。愧负名山管领，渲染谢倪迂。"
"满庭芳 宁都老儒曾承斋以四词见投，依韵詶之。曾善画，年且八十，自署不受暑斋主人","清末近现代初","周岸登","赤雅编残，青鸾骖远，梦云吹满江湖。好天良夜，泼水簟纹铺。回首邛池事，影蛮熏重，愁损相如。曾传谕，三巴父老，锦样话成都。愁余。羁宦久，西江被勺，南海明珠。问谁招蜀客，重按吴歈。臣甫低头，杜宇思归，引良愿犹虚。寻仙远，樵歌凤响，清梦绕匡庐。"
"定风波 用韵","清末近现代初","周岸登","丱岁横经慕易堂。壮年湖海苦奔忙。睡醒昆仑身老矣。刚喜。背飞辽鹤落仙乡。亡国大夫犹吏隐。谁信。此心皓皓暴秋阳。一片翠微干净地。堪寄。从今无梦到岩廊。"
"踏莎行 用韵","清末近现代初","周岸登","薤菜签幐，豆花篱落。嫩凉山枕新眠觉。明河案户晓星沈，绮疏生白凝虚幕。风露留支，山梁饮啄。閒庭永日堪罗雀。沧洲画稿半丛残，卧游一卷尘生阁。"
"三字令 用韵，二解 其一","清末近现代初","周岸登","燕月黯，楚云长。练秋光。歌捉搦，舞伊凉。縆湘弦，捐汉佩，醉千场。星怒角，斗垂芒。梦飞扬。哀野哭，搅刚肠。中贤人，辞酷吏，卧江乡。"
"三字令 其二","清末近现代初","周岸登","蛩语涩，雁声长。惜流光。寻旧梦，贺新凉。偃龙须，邀麝月，散欢场。灯坠豆，睫生芒。倦清扬。收凤纸，费鸾肠。蝶蘧蘧，风习习，是何乡。"
"忆旧游 三门道中","清末近现代初","周岸登","看梯云度鸟，挂涧垂虹，飞磴传驺。问俗方行县，正丹枫绚锦，断壑鸣璆。傲霜病菊犹艳，村酒熟新篘。便庆洽儿童，欢胪父老，喜见君侯。回头。桂江事，记十载鸾骖，曾典边州。泪滴漓湘水，笑名山管领，轻去何繇。背风败叶如诉，寒雨袭征裘。且暂憩尘鞿，丁丁伐木山更幽。"
"霜叶飞 晚度白石嵊至大塘下，用待制韵","清末近现代初","周岸登","际天衰草。迷征路，枫丹遥映云表。暮霞飞练亘仙都，带晚烟愁悄。俯绝壑、疑昏幻晓。林坳樵舍孤灯小。望破驿苍茫，幸盼得松明，炬火特地来照。惆怅倦客关河，凋年急景，峒越边瘴曾到。市楼今夜度清宵，念往时襟袌。奈北阙、钧天醉了。无眠自谱高寒调。拊鬓丝、添憔悴，三管离悰，旧情多少。"
"望南云慢","清末近现代初","周岸登","半落青天，望峭立三峰，惊睹三壶。孤云两角，翳雾鬟镜里，疑有疑无。颦黛亭亭影，更秀出、浔阳二姑。晚霞山带，翠掩芙蓉，太乙仙都。嗟余。宦辙穷边，移情洞壑，平生赏会偏殊。山灵笑倒，怪席帽黄尘，惯试崎岖。太息今何世，恋故山、云烟画图。劫余猿鸟，梦想峨眉，泪满江湖。"
"秋色横空 拟登三仙崠未果，载赋","清末近现代初","周岸登","枫落愁红。映苍崖绀壁，气肃初冬。三山缥缈霞标外，呼吸帝座潜通。锵瑶佩，驾彩虹。便把臂、云将游太空。俯视齐烟九点，万古青濛。谁共振衣杖筇。仰高寒陵羽，动魄灵宫。寻仙五岳归来晚，惊见碧海芙蓉。三青鸟，两玉童。奏广乐、钧天骖凤龙。纵意想飞腾，犹是梦中。"
"月当厅 抚时伤乱，同梅溪韵","清末近现代初","周岸登","铁笛叫破鱼龙睡，江婓镜影，西子颦心。佩解汉皋，黄鹤一去秋深。巴水洞庭雁风，骤斜阳、惨澹紫磨金。暮潮紧、鲸铿鼍震，共竞呿吟。湘云。楚雨连巫峡，怕瑶姬、蜀魄空断难寻。泪浅梦轻，谁托轸玉哀音。虫语鸟悲两无绪，短怜霜鬓菊羞簪。摇落尽、居人苦恋，一寸微阴。"
"齐天乐 壬戌岁旦示大侄以文","清末近现代初","周岸登","雪消年转梅江上，春回盼春犹远。挂户新符，巡檐笑靥，欢酌屠苏盈盏。衙斋事简。按一曲清词，翠尊金板。渐老周郎，岁华无恙感羁宦。京尘回首似梦，雁行思度岭，同是魂断。故国啼鹃，寒枝警鹤，欣接竹林南阮。星飞雾卷。问此别寻常，甚时重见。望里觚棱，朔风吹倦眼。"
"碧芙蓉","清末近现代初","周岸登","仙灵隐现。记行轩初税，好山经眼。岫螺梳雾，洲鱼浮浪，梅江横练。明星玉女，似按舞霓裳遍。驻云軿、手把芙蓉，白玉京、遥觐天半。倒挂银河手挽。建霞标，当露冕。甘醴珠霏桧百丈，清渠长虹初偃。熛怒惊岩，电山带绕，圣灯零乱。绿玉杖拄洗头盆，世尘疵疠同浣。"
"惜花春起早慢","清末近现代初","周岸登","谢东皇、把娇红嫩绿，点染林壑。蔷薇牡丹，争丽竞色，渐到婪尾红药。耽愁病酒，春事阑、春恨谁托。问湔裙拾翠侣，几曾轻误钗约。宵阑画烛深尊，惊梦雨灵风，响动铃索。檐花坐飞似雪，透虚幕、怯听清角。无眠到晓，生怕他、繁英吹落。向枝头，惜余春，唤酒花閒重酌。"
"莺啼序 重建思庄楼，用梦窗丰乐楼韵","清末近现代初","周岸登","飞梁驾鳌瞰斗，俯川原绣绮。左云石、右揖莲花，锦标高建霞际。敞八牖、璇穹镜海，春城画本开新霁。幻参旗天外，军封凤翎遥坠。孤塔干霄，万瓦卧雨，更名山四倚。易堂近、泉壑金精，翠微霏润岚翠。访双鱼、仙洲信息，正三月、梅江春水。傍云风，台畔弦歌，暂忘身世。泉烹麝月，酒酌蠃尊，具主宾四美。同记省、文山墨泪，晦叟诗板，雪竹荒坪，古今人事。阳都旧治，庄翁遗爱，为台为沼徵民乐，剩千秋、小劫华严地。中阶旦复，翚飞秀发江山，露沈象移星纬。凌云概日，佩玉鸣鸾，尚赋才共迟。待染翰、离家王粲，倦旅兰成，吐凤千言，卧虹十二。危阑自凭，乌纱重岸，春朝秋夕同望远，御泠然、风引仙衣袂。回头蜀道青天，满目关河，梦归万里。"
"穆护砂","清末近现代初","周岸登","罢按霓裳舞。问唐宫、艳丽谁数。纵清平法曲，牡丹休赋。自从真妃仙举。泪不滴、沈香亭下土。倚绝代、名花相妒。悄欲坠、麴漪弄色，颤莫任、流霞轻注。初洗华清，倦陪凝碧，盈盈娇困倩人扶。借荔枝红润，鸡头温软，琼醴莹脂肤。怕被月宫留住。向荒山、只园孤树。笑桂馨天上，兰辞空谷。年年怨风怯露。任世外、春回千万度。凭阅尽、胜鬘修妩。妆淡泞、海红羞比，姿绰约、玉茗惭呼。传粉嫌污，点朱嫌赤，洛神帝女宋东姝。费十载、侔色传妍，新词翻旧谱。"
"梦行云 用梦窗韵","清末近现代初","周岸登","素肌厌冰縠。柔乡熟。春睡足。鲛绡贮泪，迸落珠千斛。绀烟吹影迷花雾。寒梢颓醉玉。旧红乍洗，纤腰如束。蓬废葆，膏未沐。环儿长恨，断魂海山曲。只惭金谷楼前路。坠香愁化速。"
"水龙吟","清末近现代初","周岸登","一官凉到秋光，春寒更比霜天峭。奔涛聒耳，危梁悚目，岩扉冱晓。蜡屐兜绵，笋将攓雾，路争飞鸟。看人家尽在，云根石罅，仙都远，迷壶峤。冰透行春乌帽，耐高寒、髯苏襟抱。鸾骖未返，鸿栖莫定，巢痕新扫。家近峨眉，田荒下噀，浣花人老。叹蛮烟瘴雨，归来甚日，惹渊明笑。"
"垂丝钓近 有为蜀客之招者，倚此代答","清末近现代初","周岸登","杜鹃太苦。声声频唤归去。万点蜀山，梦里寻路。风又雨。任戾天劲羽。应难度。谢鸥盟鹭侣。锦城似锦，彫残春事迟暮。倦游厌旅。深拜同臣甫。知旧谁严武。公莫舞。怯倡予和汝。"
"石州慢 用鲍明远行路难第三首填","清末近现代初","周岸登","日冷璿闺，苔晕玉墀，香度椒阁。红窗窈窕纹纱，绣户低垂罗幕。有人独处，问讯小字金兰，纤罗被服熏芳藿。春燕乍差池，散风檐梅落。依约。对帷窥影，欹鬓横钗，弄妆金爵。揽泪含歌，欲寄遥情谁托。抱愁恒涕，镇自默默无言，人生那得长为乐。羡野外双凫，叹云閒别鹤。"
"摸鱼子 寒食雨中同蛾术韵，用太素体","清末近现代初","周岸登","数年芳、可怜春半，游悰空系平楚。舞红颦绿都抛却，消尽梦风灵雨。芳草路。断肠处。凄迷烟柳拖翠缕。梅江岁序。伴坐树莺愁，窥帘燕恼，弹指已虚度。留难住。自惜余春自赋。谪仙犹寄秋浦。绿章重向东皇乞，暖日明霞当户。开廨宇。列尊俎。河阳花县夸俊语。新词漫与。待谱入琼箫，翻成锦字，歌里费延伫。"
"水龙吟 田头市龙兴寺记明董尚书越遗事","清末近现代初","周岸登","隔江遥送书声，夜长萧寺闲钟磬。随风更远，去波如答，鱼龙窃听。画里寒山，空中竽籁，起予深省。有何人系缆，推篷钓月，闻吟啸，移舟艇。今夕高轩入咏。似谷音、鹤鸣相应。灯窗一话，锁闱三捷，文章九命。梅水行春，莲峰露冕，丹房苔径。问前贤故事，山川不语，唤残僧证。"
"花发沁园春 一春无佳日，拈此寄闷","清末近现代初","周岸登","困柳摧花，剪风丝雨，蹉跎郊外游兴。清明过却，殢酒悭诗，负了翠娇红靓。阴晴无定。春已在、酴醾芳径。更做弄、琴润香焦，夜篝熏透兰㡧。酿出桐花冻。冷试春衫，黄鹂屡误三请。清尊破睡，锦字传歌，料峭琐窗笼暝。余寒犹劲。啼梦觉、扶酲难醒。恁饾饤、天气恹恹，不教人瘦谁肯。"
"春风袅娜 试晴又雨，更倚云月自度腔寄意","清末近现代初","周岸登","被盲风痴雨，断送清明。花有泪，鸟无声。敞兰帷逗取，夕曛朝爽，柱鸾低翅，筝雁收翎。步屧芳郊，湔裙南浦，沁损芹泥三两星。鸭睡香销窣帘影，箫稀饧冷少人行。寒重春深梦浅，三分过二，已惊见、绿密红零。呼娇燕，语流莺。衔将坠影，扶上山屏。凤子鬼魂，与招沈魄，杜鹃啼血，黏住余馨。芳菲垂尽，叹年年三月，佳时易逝，难遇长晴。"
"多丽 积雨兼旬，忽放晴霁，是日由固口回城，舆中口占","清末近现代初","周岸登","雨初晴。白沙江上烟轻。正颁春、篮舆固口，岫蠃黛妩山屏。鸭头涨、前溪鸣玉，蛾眉妒、遥嶂舒青。峰褪云衣，轩回露网，柳绵飞送短长亭。见临路、杏新蒲小，袯襫劝春耕。如人意，惠风清昼，喜洽欢腾。记前朝、潇晨冷食，幰帏芳甸愁生。凤子巢、桐花冻乳，鸦雏觜、秧水孳萍。铃转相乌，歌来娇鸟，嫩簧新炙语流莺。纵犹有、楝花寒在，春事已堪惊。归途近，一江鱼浪，暖日高城。"
"洞庭春色 会同水西二峰特立，曰蜡烛寨，为更名双髻，词以命之","清末近现代初","周岸登","拱揖五华，照影同川，镜中翠鬟。倩月蟾梳就，流苏宝髻，黛蠃点出，菩萨双鬘。悄立亭亭风雾里，似骖凤、飘摇秦女仙。新霁后，对花明柳媚，凝睐嫣然。婵娟。窈冥洞天。想披云帝所，霞翍星钿。更带荔牵萝，宜颦宜笑，晨膏夕沐，和雨和烟。洛水凌波罗袜冷，定微步、春风锵佩环。吹缥缈，寄遥情万叠，白石青莲。"
"声声慢 和梦窗四香","清末近现代初","周岸登","江婓捐佩，湘女归魂，争知岁晚重逢。九辨骚心，应难写入春容。当年四愁遗恨，伴四香、沈醉东风。仙梦悄，怅芳馨、谁袭真色屏空。愁倚天寒罗袂，怕玉龙吹坠，难倩离鸿。一笑江横凌波，尚怯霜浓。葳蕤露申清睡，验同心、轻袅檀红。端正看，护瑶窗长在镜中。"
"传言玉女 和逃禅生四和","清末近现代初","周岸登","昼午熏浓，窈蔼茜窗琼轴。绣屏围艳，费量珠十斛。龙涎凤咮，绀唾蛮红生簇。越瓷清供，佩环争馥。漫比欢侬，怪荀郎、未免俗。自然风韵，共骚心暗触。美人香草，步引凌波相逐。国香遗恨，更调哀曲。"
"沁园春 壬戌暮春陪石城令固始吴述先嗣让游金精翠微","清末近现代初","周岸登","维暮之春，与客携壶，共寻翠微。看三峰仙掌，岳莲拄笏，一陂环玉，瑶佩鸣溪。墨竹留痕，岕茶知味，望古兴怀谁与归。徘徊久，渐金精雾合，蠃石云迷。依稀鹤驾灵飞。指岫幌萝扃仙可期。笑丹砂勾漏，宰官徒现，冰衔阳朔，山水方滋。诗补丽英，堂荒九子，赋罢高丘歌采薇。从吾好，待遨游五岳，归卧峨眉。"
"水龙吟 壬戌岁暮，于役新淦，峡江舟行颇滞，望阁皂诸山，因倚越调寄意","清末近现代初","周岸登","隔年重见青鬟，雾梳烟抹清江上。推篷一笑，山灵应讶，别来无恙。劫火煎魂，机轮摇梦，纵心孤赏。叹穷冬短景，长征倦客，思前事，成追想。拟办棕鞋竹杖，抚瑶篸、捶琴山响。棹歌三叠，群真来会，遥情俯鬯。记得骖鸾，名山管领，头衔轻枉。便芙蓉手把，钧天九奏，借仙人掌。"
"西平乐 癸亥秋莅官清江，政简多暇，蒐集县先正宋孔文仲、武仲、平仲、刘敞、刘攽、徐天麟、徐梦华、张洽、向子諲、杨无咎、杨至质、元杜本、范椁、傅若金、杨士宏、明敖英、杨廷麟等遗箸，编为清江先正遗书，将次第校印，遽迁官去，惜其不成，漫题目录后，用清真韵","清末近现代初","周岸登","吏隐萧滩，棹回鹿渚，怀古倍觉情赊。三孔刘徐，宋贤遗集，搜求梦杳云遮。叹旧日祠堂陋本，讹舛难资镜考，何人为取，嫏嬛中秘，更刻麻沙。无恙江清嶂碧，思大雅、怅望动咨嗟。探源流略，咸依四部，编目分明，行雁欹斜。还忾想、芗林片石，梅癖逃禅，媵以元气变雅，正始唐音，文苑儒林广国华。提要纂言，巾箱枕葄，差免尘容，惠尔青衿，式此仪型，弦歌诵习家家。"
"高阳台 清江寻向伯恭芗林，用梦窗韵","清末近现代初","周岸登","招隐淮山，离骚楚服，众香把臂来游。江北江南，词心本谢閒鸥。光尧圣藻砭泉石，换半规、夜壑藏舟。管兴亡、满地青芜，犹锁春愁。芳洲。百卉今何在，问酒边香草，蕙掩兰羞。橘颂重翻，三闾遗恨高邱。饶君戚畹能滋树，共沁园、废绿荒秋。剩无情、黄鸟披绵，啁哳江楼。"
"探芳讯 拟游青原，三夙驾未果，军书蜂午，宿诺难践。用弁阳翁韵，为山灵讯","清末近现代初","周岸登","坐清昼。恁兴冷如僧，愁浓似酒。叹沤尘惊电，年涯已非旧。槎枒肝肺星星鬓，诗与人争瘦。怕窥园、绀老霜葩，翠滋苔甃。风健雁程骤。指苍兕临江，烟蠃凝岫。望里青原，游悰尚悭否。山灵应怪来何晚，呵壁空搔首。渡江云，迎路依依是柳。"
"竹马儿 抒感，借叶石林韵","清末近现代初","周岸登","此身似、扁舟横江泛海，有谁推挽。记南骖桂岭，西徇邛笮，沧波云巘。自笑投老风尘，昆仑睡起，壮怀空远。猿鹤怨家山，指峨眉天外，萝扃楹藓。息壤今犹在，神州信美，岁华非晚。休嘲阮狂嵇懒。努力须加餐饭。浪说四海为家，买山招隐，无地安从办。苍茫独立，谁是盟鸥伴。"
"念奴娇 甲子重九庐陵耆宿同登蠃山，展谒文山祠，遂川警报沓至而返。倚平调志感","清末近现代初","周岸登","暮江秋老，听严城清角，声断谯门。大壑繁霜琼宇肃，鸿阵飞破停云。境逼高寒，时逢摇落，华发奈清尊。愁孤佳节，旧游无地招魂。回首江海前尘。经行如梦里，诗卷空存。蜀道青天天更远，难问唳鹤哀猿。醉菊依稀，佩萸谁健，愁极欲忘言。县花徒绚，泪淹宿酒襟痕。"
"兰陵王 秋晚同信斋韵","清末近现代初","周岸登","老红簇。青女霜华渐肃。遥天暝、蓝雾绀烟，隔水修眉镜愁绿。登临纵倦目。飞扑芦汀雁鹜。惊心事，时换世非，残稿沧洲画难足。持螯醉芳菊。记话雨上京，同剪宵烛。哀筝一弄章江曲。嗟北雁行断，西乌飞蹇，低头臣甫杜宇哭。梦归影形独。枨触。旧怀续。叹远宦栖迟，空想萝屋。弦高柱短流音促。笑勾漏丹汞，紫金浮玉。游仙无分，望大野，泪共簌。"
"青玉案 三村，用须溪渡江观桃韵","清末近现代初","周岸登","仙源纵有花千树。曾惯被，渔人误。打桨休猜桃叶渡。刘郎前度。桃根传语。无寄相思处。武陵见说遭兵苦。何计相将避秦去。待见流红春已暮。柳堤菜圃。冷烟疏雨。谁识稠塘路。"
"念奴娇 乙丑归自庐陵，僦屋东湖，未果，经苏圃有怀云卿，用竹垞韵","清末近现代初","周岸登","半弓方罫，叹闭门种菜，东湖栖泊。锦水花潭家万里，心事汉阴聊托。孺子亭南，澹台墓北，暂寄田居乐。碧鲜朱槿，望秋先补篱落。休说识字耕夫，南山种豆，歌罢还孤酌。束帛千旌愁搅睡，蛮语懒参戎幕。一语知几，故人多谢阖户舟藏壑。汉书留案，去时忘挂牛角。"
"秋色横空 陈叔起以画菊索题，菊盖十人合作","清末近现代初","周岸登","谁貌霜容。向鬘天藻国，辟此新封。柴桑吏隐归来晚，秋心烂漫篱东。冰绡薄，石黛浓。似十客、须眉将晋同。一任天荒地老，甲子重逢。休问义熙建隆。吊华严贤劫，省识图中。一花一佛优昙在，应有色相难空。庐陵令，抱蜀翁。笑脱贼、生还非道穷。试与问泉明，聊证素衷。"
"塞翁吟 丙寅夏仲苦雨兼旬，夜寒无寐，倚黄钟商一解","清末近现代初","周岸登","剪烛西窗下，心碎永夕丁东。与谁话，旧游踪。记赤雅蛮风。檐花细雨萧萧梦，镫暗泪滴金虫。幻眼缬，豆垂红。昵客子愁中。忡忡。言犹在，联床旧约，人已杳、云天断鸿。大招赋、魂归路远，怕徒费、宋玉悲怀，怨入江峰。家山梦里，辗转宵深，欹枕成慵。"
"还京乐 借待制旧韵赋新事","清末近现代初","周岸登","梦天坠。不倩娲皇炼石，谁能理。便断将鳌柱，更挥月斧，神工徒费。驾练桥空际。吴刚智竭长虹委。纵见了愁惹，怨女騃牛痴泪。到银河底。共张星、开宴乘槎，旧客重来，新领异味。支机片石难携，报琼瑶、自赠瓜李。指欢期、应似漆投胶，如鱼戏水。未得君平卜，然疑翻见愁悴。"
"调笑转踏 其一 姑苏台","清末近现代初","周岸登","游鹿。苏台曲。歌舞才停荒草鞠。吴波渺渺吴山簇。三策当年谁属。怒潮犹射胥门目。一舸鸱夷空逐。"
"调笑转踏 其二 章华台","清末近现代初","周岸登","萧瑟。悲倾国。梦断三江迷七泽。细腰还舞新君侧。只有溪菱堪食。君兮窜死臣奚恤。莫遣湘累呵壁。"
"调笑转踏 其三 朝阳台","清末近现代初","周岸登","朝暮。瞿塘路。谁拨痴云开梦雨。灵涛飞落巴江怒。怅望巫娥何处。非关宋玉夸词赋。应怨高丘无女。"
"调笑转踏 其四 黄金台","清末近现代初","周岸登","荒草。燕郊道。马骨如山霜皓皓。遗墟落日增凭吊。准省当年襟袍。霸图易世风烟扫。惆怅英雄空老。"
"调笑转踏 其五 戏马台","清末近现代初","周岸登","数骑。楚歌里。事去犹嗟骓不逝。还乡衣锦真儿戏。把酒凭高无地。寄奴移晋非男子。剩得江山如此。"
"调笑转踏 其六 歌风台","清末近现代初","周岸登","风起。思皇士。四皓来归安太子。楚歌声断悲人彘。愁听宫中鸣雉。安刘者勃知之矣。高帝雄风谁嗣。"
"调笑转踏 其七 望思台","清末近现代初","周岸登","铅水。空零泪。子弄父兵诚有罪。茂陵望断泉鸠里。大药徒寻方士。狱中已见真王气。虫篆曾孙名字。"
"调笑转踏 其八 铜雀台","清末近现代初","周岸登","寒雨。西陵树。疑冢千年无寸士。陶泓尚入文房谱。褫尽奸魂终古。望陵无复陈歌舞。唯见荆榛狐兔。"
"调笑转踏 其九 凤皇台","清末近现代初","周岸登","崖树。秦淮渡。细雨汀洲飞白鹭。斜阳门巷乌衣语。燕子飞归何处。景阳宫井胭肢污。愁赋江南春雨。"
"调笑转踏 其十 凌歊台","清末近现代初","周岸登","春水。当涂地。江上梁山相对起。佛狸几岁为天子。目断江东千里。三千歌舞卮言耳。凭吊新词虚费。"
"塞翁吟 简庵赋赠，依韵酬之","清末近现代初","周岸登","老拙无儿女，腾笑五十称翁。漫夸是，老来红。齿发渐笼东。坡仙赖有朝云伴，身外过耳秋风。溯宦辙，桂邕容。谕蜀更存邛。天公。笺徒上，卿云旦复，嗟梦断、黄人再中。误归计、峨眉路远，更谁分、买宅三荣，种荔泸戎。江关岁晚，矫首长吟，一任穷通。"
"庆春宫","清末近现代初","周岸登","焚线删微，玉杯繁露，素王改制空言。柱折天倾，尧囚舜死，小臣孤愤沉冤。遁思浮海，九州外，聊驰壮观。归来犹健，柴市魂招，衣带痕殷。尧年老鹤惊寒，沾洒觚棱，清泪如铅。铜狄摩挲，神州无恙，拊心望帝啼鹃。故都耆旧，问几辈、灵光尚完。章门携手，惭负秋期，犹滞江关。"
"古香慢 倚梦窗自度腔，并步其韵。寿彊村老仙七十","清末近现代初","周岸登","瓣香寿斝，心印皋桥，畦病苏圃。奏鹤南飞，喷笛渡江云暮。公是石湖仙，愧石帚、移宫换羽。自江湖、载酒烬了，宋薪总昧甘苦。问四海、词宗何处。沤鹜千秋，才判奴主。顾曲家风，愿乞紫霞砭误。兰畹辑丛编，溯高韵、垂虹近路。好江南，待归赋、杏花春雨。"
"浪淘沙慢 其一 南昌战后城望，用清真韵","清末近现代初","周岸登","坏云堕，灰飞万瓦，雾锁千堞。残血经霜藓发。哀笳傍水弄阕。恼客子、登临羁绪结。旧游地、阁毁亭折。似唤起、虫沙对人语，江山共悽绝。悲切。故乡乱久离阔。叹道阻归难，青天远、未语声暗咽。嗟后死堪怜，遑问生别。向凤泪竭。凭梦寻同照，家山今月。魂溯回风酸波叠。流红殢、旧腥未歇。乱鸦起、飞鸣城上缺。战尘黦、碧化龙沙，助暝色、同云惨澹催春雪。"
"浪淘沙慢 其二 九月下旬，西山之战，两军伤亡，过当客有述其惨状者。复次清真韵","清末近现代初","周岸登","战血洒，仙坛恨结，绀露零碛。断骴侵苔废绿。阴磷罥水漾碧。映冷月、寒芜新骨白。向夕听、铃铎钟鱼。带步虚、幽怨似邻笛，愁黯四山色。脉脉。我怀问取仙释。问千劫成毁，何匆遽、人世都如客。如电光沤影，云飞无迹。醉生梦死。自宽为志士，忧来翻窄。双泪向同情倾泻。真哀乐、旷代靡隔。等胞与、无情便路陌。有情底，便有冤亲，怅恨极、伤今吊古难终拍。"
"望海潮","清末近现代初","周岸登","年征开宝，王维吴越，西关祖塔新修。资福贝多，镌经宝箧，庄严窣堵千秋。剞氏巧凋锼。印鱼笺八万，舍利光遒。虎气朝腾，爵离宵毁出阎浮。何人访古搜求。赠西江帅阃，曾伴兜鍪。飞骑夜来，严城夕入，琳编战利同收。滕阁俯江流。叹阿房秦火，遗址空留。剩付修罗，贤劫閒话记南州。"
"南浦 蔡冰吾大愚别廿五年矣，闻其在汉皋，以水龙韵寄之，冰吾依此调见答，用韵酬之","清末近现代初","周岸登","怀冰抱蜀，廿年来、豪士惜分张。君也驰驱关陇，沙碛阵云黄。我亦壮游三管，伴飞鸢、跕跕下蛮江。叹市朝都换，旧人谁在，留眼看沧桑。漫比退飞宋鹢，好江山、乘兴莫凄凉。玉笛楼中吹起，声彻鹤家乡。怕问故山猿鸟，共虫沙、一例话兴亡。效楚累哀怨，国魂招复应天长。"
"鹧鸪天 集小山词句","清末近现代初","周岸登","卧鸭池头小苑开。红窗青镜待妆梅。东城杨柳西城草，楚女腰肢越女腮。风有韵，絮多才。晚春盘马踏苍苔。凋鞍好为莺花住，芳意先教凤管催。"
"西河 闻党军克金陵，用美成韵","清末近现代初","周岸登","形胜地。龙蟠虎踞能记。南朝送却鸟声中，醉魂唤起。大江日夕撼城流，英雄淘尽无际。啸长剑，天外倚。历年旧史徒系。兴亡故辙轨相寻，吊残废垒。几人百战定神州，愁心难问淮水。辨亡论古一哄市。倦抛书、飞梦千里。万感不关身世。奈清尊、鬓雪青山，相对萧瑟兰成，江关里。"
"大酺 寄步曾金陵，仍用丁巳金陵唱和韵","清末近现代初","周岸登","指石城高，钟山耸，龙虎腾拿英杰。江山经百战，认前朝磨洗，鸟声如说。故国周遭，微吟拥鼻，冰炭煎肠砭骨。江空人何处，望蓬婆雪外，梦惊穷发。况寒食重逢，杜鹃频劝，断魂何极。当年同作客。快吟眺、湖海情犹昔。怕转首、旌旗江上，画本沧洲，反天风、怒吹潮立。锦字凭鳞翼。还待着、谢公双屐。听鸣鹤、寻佳日。萧寺携酒，江步回舟邀笛。袖尘共君浣得。"
"莺啼序 春晚，追和赵仪可韵","清末近现代初","周岸登","痴心盼春到了，甚匆匆又去。算轻负、柳约花期，赚人偏是风雨。问谁见、清明霰雪，秾桃艳李摧芳树。镇莺儿愁坐，交飞燕子无语。十载章门，最苦厌旅，共流光暗度。忏惜似、萧瑟江关，庾郎身世无住。赋江南、骚心自结，望乡国、鹃魂难据。任飘飏，琼圃春驹，谢桥香絮。凌云健笔，绘日英流，且茗柯暂驻。愁更遣、密围熏坐，俊语倾倒，醉白飞青，翠歌红舞。蛮梭壮锦，鸳机賨布，文园归老扶邛杖，揽奚囊、瑞浥三危露。虞衡罢续，相期卖卜成都。暇日记裁风土。莺花换劫，鬓发催人，指旧盟岁暮。漫省念、帆墙鹿渚。杖履青原，野渡浮岚，翠微当户。琴歌旧款，巢痕新扫，丹砂勾漏仙梦冷，梦回时、花底修箫谱。钧天待理霓裳，顾曲周郎，尚堪正误。"
"贺新凉 用韩偓香奁集厌花落填","清末近现代初","周岸登","闷把衣襟捻。悄无人、西园永日，夹帘愁卷。果树成阴馀花落，双翅初齐乳燕。蓦记起、华堂同宴。事到心中增惆怅，四支娇、泛入茸茸眼。佯拢鬓，暗回面。狂心半醉难禁遣。最分明、偷传心印，任旁人见。不尽书中平生意，多恐郎情未满。寄锦字、囊封重展。午夜临窗烧红纸，纸千张、尚有言千万。眠枕臂，并申旦。"
"浪淘沙 用香奁集金陵杂言填","清末近现代初","周岸登","贳酒把愁浇。风雨潇潇。石头城下木兰桡。才魄妖魂今已矣，丽句谁招。山色送南朝。烟月迢迢。金陵渡口去来潮。罗袜金莲皆寂寞，吊古魂销。"
"双双燕 冰吾拈此调见寄，借梅溪旧叶报之，美成云：燕子不知何世，哀怨深矣","清末近现代初","周岸登","怕寻故垒，过王谢堂前，巷空尘冷。呢喃欲问。似说旧栖难并。应恋沉泥莝井。更下上、归飞无定。犹疑海曲惊潮，误却帘波花影。三径。苔荒藓润。漫碧剪红梢，斗娇争俊。鸠佻鹊喜，惯学幻晴翻暝。怜尔新巢未稳。便弃了、鸥盟鸾信。教人盼断番风，日夕小楼空凭。"
"蓦山溪 用清真韵","清末近现代初","周岸登","番风馀几。芳信催婪尾。春恨逼人来，意恹恹、端难回避。倦游无绪，病酒怯黄昏，阑怕倚，风乍起。飞絮斜阳里。平芜目断。青到天连水。挥泪对沧洲，欲量愁、愁深未已。劫馀花鸟，物候倍惊心，湖海思。霜鬓底。争奈江山美。"
"探春慢","清末近现代初","周岸登","梦里依稀见，幼年弟兄，儿时庭户。迅景浮生，催散天池毛羽。云罗远，孤雁叫，鬓华新，羞鹤舞。是平生，魂来否，倦枕迷离惊寤。当日齐镳竞路。念桂海转蓬，梁园飞絮。皓首同归，空负联床听雨。而今江湖吊影，阻风波，何处去。去无朋，归无侣，况馀迟暮。"
"迷仙引 诗话总龟：石曼卿尝于平阳舍中，代作寄严师鲁诗，曼卿殁后见梦于关永言，永言乃增损其词，度以迷仙引。今桉其调极美，与乐章迷仙引不同，谱律不载，依永和之","清末近现代初","周岸登","春郊霁。画肪依芳，渚风漪细。绣鸭引雏鱼浪起。柔蓝媚。柳絮搓绵，草薰游人醉。韶景骤，筝雁宵慵倚。悭雨困日，过眼花如锦，惊尘委。冷红铺地。双鸳印泥，香尚腻。呼莺燕，寻桃李。怯更展愁睇。艳阳暗，凋红翠。花落难留，逝景难追付流水。题怨曲、宫沟寄。寄沧波、点滴伤春泪。红休洗。眷平芜、目极遥天里。掩离觞、尊酒人千里。"
"红楼慢 北湖老人以此调赋凯歌，不称其名，改咏闺情，藉传坠谱","清末近现代初","周岸登","脂漉红冰，蘸甲凋觞，亚阑花韵笼昼。酥融玉暖酣青镜，合皂新愁时候。约领诃梨半掩，私语双涡娇熘。费鸾肠、眉匠琴佣，要风怀消受。僝僽。宫额梅钿皱。占水眄兰情，醲醺如酒。扬丝千缕供骀荡，应比蛮腰纤瘦。满意珠香翠暖，花月人同长久。春回时，酌酒花前两依旧。"
"阳春","清末近现代初","周岸登","五华高，滇池远，山水韵调哀玉。潇洒古仙人，羹墙梦、宛接幽袍贶琼椟。篆铭堪读。施氏斫、嗣踪雷蜀。应是自惜沉埋久，知音梦中相属。会心在、成连移情后，凝望淼、骖鸾驾鹿。朝来金徽到手，契兰言、响应空谷。调弦更授古曲。似海上、苍茫云木。漫遗恨、两度君弦断，仙期待续。"
"白雪","清末近现代初","周岸登","龙门百尺，根太古、鸾渟凤峙修桐。镣越谅霄，工良制巧，裁成换徵移宫。梦魂通。梦仙远、散雪归风。也应似、狱中埋剑，吐气亘长虹。因甚谪处夜郎，蛮书赤雅寄孤踪。想伴逐臣迁客，乡思断归鸿。还自惜、爨材蕤铁，赏会托成钟。抚琴三叹，知音旷古难逢。"
"莺啼序","清末近现代初","周岸登","河梁送人句里，黯魂销几度。莽中夏、战血玄黄，避秦知向何处。况苏子、西京盛日，忧生念乱今非古。轸离怀托意，飞龙更商宫谱。十载交期，慰我暮齿，悔归欤未赋。怒潮起、蜗角蚊栖，燕巢危寄无据。念王孙、金鞭断折，问羁客、浮家何许。任人嘲、廉吏难为，饿乡谁数。青蚨化蝶，白马伤麟，叫怨魂杜宇。劫后访、族湛瓜蔓，命偶汤火，只合无家，羡他苌楚。洪波卷地，焦原燔舍，虫天拿攫人相食，住无依、去又安从去。山阳怨笛，声中散雪休弹，泪滴孺亭苏圃。江关鬓发，海澨金鳞，倩雁传好语。便料理、鸱夷轻舸，漫捲诗书，岛屿楼台，暂淹吾土。珊瑚待网，鲸鳌堪钓，河清能俟人未老，喜归来、重话连床雨。依然无恙沧洲，满酌西江，载寻旧路。"
"水龙吟 其一 诸迟菊捶琴词赋桐绵，不减坡仙杨花，借其韵赋木棉绒","清末近现代初","周岸登","碧鸡招罢南云，万灯红映珊瑚遍。攀枝春赩，露房秋坼，雪轻云软。铺以兜罗，织输吉贝，吹从葭管。任蛮书峤雅，辨章方物，图难状、吟空远。还问衣芦闵子。试装成、助寒偷暖。碧浔旧赏，虞衡新志，骖鸾客倦。午枕欹云，桃笙敷越，薯莨休点。伴蕉衫葛帔，青奴葵扇，怕秋风怨。"
"水龙吟 其二 题湘绮楼词。即用先生题岳云闻笛图韵","清末近现代初","周岸登","百年湘绮音尘，蜀才凋落牙琴碎。学通许郑，文追扬马，竟成何事。石室爵离，礼堂马磨，侯芭哀泪。更君山徒赭，鹃魂化碧，怕无地、容高睡。堪叹世人皆醉。向湘皋、谁寻捐佩。康成都讲，季长女乐，萱苏蕉萃。私淑何人，说经成市，遗书愁坠。况旗亭障扇，流传剩谱，按银箫字。"
"鹧鸪天 为颜蛰廞题杨孟在画石","清末近现代初","周岸登","下拜襄阳结契深。故山风雨忆苔芩。九华应冷壶天梦，万劫难消碧海心。曾拄笏，话抽簪。云衣惨澹岁侵寻。老来疏酒亲箴石，笑我经年病不斟。"
"齐天乐 发南昌，值交通阻碍，留滞旅邸，闻络纬赋","清末近现代初","周岸登","草虫笺编豳诗谱，愁翻井阑新句。野老瓜棚，孤嫠漆室，犹咒晴时农圃。吟风絮雨。想羁客牵情，倍深儿女。强聒声声，灶觚窃听转无据。章江留滞最久，故园桑苎老，人更南去。入耳官蛙，归魂梦蝶，赢得伤心难赋。缠绵怨语。叹刀尺飘零，漫寻机杼。纵织回文，锦书辞太苦。"
"八犯玉交枝 厦门南普陀观潮，用仇山村招宝山观月上韵","清末近现代初","周岸登","嘘蜃云高，沐螺烟湿，画出绿瀛苍屿。空际涛飞松万壑，半杂蝉声铃语。谁撑鳌柱。海客争说蓬莱，天青潮白生寒雾。如见驷虬骖凤，群真无数。遥望隔海烟峦，瑶宫琪树。神山知在何处。漫回首、朝元仙步。淼凝睇、吴城龙女。奈风急、冰夷乱舞。洞庭张乐愁归去。怕醉倒钧天，鱼龙喷薄惊秋雨。"
"莺啼序 题沈南雅塞上雪痕集，用梦窗韵","清末近现代初","周岸登","题襟卷中细数，几诗豪酒户。任书剑、牢落穷边，蕙兰非怨迟暮。幸诗价、鸡林旧识，沧波待网珊瑚树。拜黄金宁拜，红裙宠花旌絮。绝塞归来，自整旧稿，写繁霜惨雾。最珍重、莲幕多才，主宾同展心素。遣羁怀、秋笳更续，梦回雪、春蚕牵缕。溯晨风、回首京华，暂辞鹓鹭。夷歌送警，海若方骄，壮游自厌旅。西北路、浦盐东贯，闲岛南满，铸错飙轮，艮维阴雨。来遭鼠疫，归逢妖火，孤喧人境殊歌哭，转锋车、泪溢同江渡。惊心动魄，非关宋玉微辞，举目已非吾土。襟痕酒灭，鬓雪簪羞，讶镜菱换苎。漫省念、窝稽尘冷，旧馆青芜，款燕楼空，驭龙骖舞。诗留瘦沉，醇惭公瑾，刊行心诺孤十载，鼓云和、湘瑟犹胶柱。还愁飞电年涯，大集期成，故人在否。"
"醉翁操 题李云仙抱琴独立图","清末近现代初","周岸登","登临。危岑。千寻。快披襟。长吟。惟翁浩然通天琴。凤鸾声振高林。群籁瘖。意趣自萧森。叹世人、孰知我心。人琴与共，其德愔愔。出琴与适，寥落山高水深。幽涧泉兮涔涔。大海潮兮湛湛。秋闺啼夜砧。春山鸣春禽。旷代几知音。放怀天地无古今。"
"鹧鸪天 为人题古画凤皇牡丹","清末近现代初","周岸登","阿阁来仪助拜飏。清平选调倚沉香。乘时鸟亦真名士，称意花能应帝王。鸣节足，兆归昌。谁描魏紫间姚黄。梧栖竹实应难觅，且护修翰住洛阳。"
"木兰花慢 戊辰重九，南普陀寺后最高处舒眺。寺后石壁有同年成都岳尧仙嗣佺偕龙阳易实甫顺鼎及陈粒唐昌昙光绪乙未重九题名篆刻","清末近现代初","周岸登","荡云愁海思，俯空阔、作重阳。奈大地秋风，无边落木，万感沧桑。高冈。更穷望眼，指青天、一发是家乡。斜日搔馀短鬓，暮潮咽断清商。徜徉。藓壁经廊。寻篆刻、吊诗狂。叹当年铸错，虚名画饼，招蜀怀湘。魂伤。悼今感旧，记京华、选胜共萸囊。休觅残僧话往，有人独立苍茫。"
"瑞鹤仙 己巳重九，和梦窗丙午重九之叶","清末近现代初","周岸登","绚霞蒸海峤。动旅怀谁省，惊秋恨早。粘天尽衰草。念北书南菊，顿撄愁抱。慵舒远眺。自高歌、声情缥缈。叹年来、遁处遗荣，久谢紫萸乌帽。都道。百花潭上，濯锦江头，尽堪归老。吟鞭醉袅。须细染，学年少。怕郫筒香减，黄花明日，蝶怨天遥梦窈。夕风号、漫掩西窗，暂迎晚照。"
"八声甘州 为郑霁林题其先德辅堂吴淞放艇图","清末近现代初","周岸登","酹清杯问水是何年，仙翁赋仙游。领沧江虹月，松陵琴趣，诗卷轻舟。也似云衣石帚，借酒祓清愁。休比玄真子，狎主盟鸥。我亦烟波徒侣，笑廿年泛宅，直钓难酬。谱苹洲渔笛，吹起一天秋。试披图、江山依旧，定有人、欹羽继风流。君知否、拂珊瑚树，祖砚同收。"
"昼锦堂 题冶春图","清末近现代初","周岸登","柳眼颦轻，花须粉重，百六时序侵寻。饾饤踏青天气，半杂晴阴。鸾捎游丝飞絮软，燕扶婪尾湿红深。愁临镜，才画远山，无端又上眉心。香沁。兰径悄，莲印浅，丛头淹渍泥金。可惜鸳鸯裙衩，绣样谁临。牡丹羞落争相比，海棠娇亸不胜簪。慵归去，弹向琐窗瑶瑟，怨也难任。"
"南浦 赠周墨史同年殿薰","清末近现代初","周岸登","书剑忆游梁，廿六番、春风吹老尘世。华发两相看，依稀认，曾是故人名字。天涯海角，断云心绪重提起。梦梁旧事。空惆怅当年，飞花流水。休言老去情怀，尚兀自埋头，虫鱼丛里。宾戏漫腾嘲，文章力、犹傲并时侪辈。华严万劫，后千秋、想知谁会。祝君有喜。清游共扶将，门生儿子。"
"倒犯 和清真韵","清末近现代初","周岸登","太姥、靓冰奁乍开，黛蛾新扫。拖青曳缟。婵娟子、善心为窈。开轩坐对、天海同悲山容悄。镜空卷云衣，塔影凌霞表。憺忘归、引芳醥。邛海旧游，醉上蛙泸，花深樵径窎。映水万炬爇，掩寒月，珠光小。助夜色、夷歌好。叹频年、羁栖犹远道。写异俗殊乡，笔底描愁照。故山何计归老。"
"透碧霄 泉南拍板","清末近现代初","周岸登","拍红牙。十香双捧婉凌华。六么偏彻，霓裳中序，羯鼓初挝。鸾钩轻点，阑干暗掐，银字横斜。记新声、抛豆传花。乍竹竿秋坼，坚冰春裂，逻娑尘沙。命双成鼓瑟，飞琼吹管，按舞紫皇家。镂檀轻、文犀重，消息点画尖叉。白云奏阕，钧天梦觉，回雪霏霞。又何须、低扇佯遮。叹海山漂泊，歌板移情，老我年涯。"
"望春回 金陵阳历岁朝，用李景元韵","清末近现代初","周岸登","满城戏鼓，映九衢电光，烟火明灭。临路冻泥深，听步屟声咽。千门桃符都换新，怪梅柳、萧索无人折。望春春远，原来尚值，岁穷时节。天公放晴半日。又密布同云，吹下严雪。安有大裘，长庇孤露鹑结。谁家儿女犹笑乐。道鱼龙、曼衍无休歇。夜来寒重，霜华透骨，怯对明月。"
"吉了犯 为戴亮吉追题其妇翁郑叔问冷簃填词图，用梦窗韵","清末近现代初","周岸登","画里。认樵风老仙，断魂何许。皋桥梦雨。芝崦远、墓田深阻。红梅赋句犹在，流光飞莺羽。幻相小鬘天，鹤响荒琼圃。叹楹书，坠如缕。娇女左家，女婿微云，同心张外户。蠹稿聚散落，旧诗集，新梅坞。画卷续、征题侣。表生金穹，碑仙掌步。料大鹤归来，一笑吟无住。酬花邀醉舞。"
"穆护砂 感殷墟发掘得隋唐以前人弓足事，因忆前在全州掘地得骸三具皆弓足，颇疑先唐人女子束足已成风习，今获此证，为之释然。追为此解，并附旧刻碣铭于后","清末近现代初","周岸登","唤起精灵语。问埋忧、地在何处。愧蒙庄作达，髑髅能诉。佛言有情皆妒。任束足、弓弓夸妙舞。新月样、金莲随步。悄欲逐、羿妻窃药，惨却甚，太真缳素。千载泥涂，一朝天日，可怜无计定爰书。叹骨销香减，当年谁信，金屋贮名姝。怕听鹧鸪声苦。葬黄陵、怨风荒雨。想坠红深恨，蛾眉谣诼，穷泉尚凝酸楚。化碧血、冤沉心自腐。招不返、倩魂如故。嗟酷毒、醲醯灌鼻，哀弱质、朽壤侵肤。堕马鬟欹，舞鸾钗折，那堪只舄觐仙凫。伴湘娥、题竹滋兰，芳馨归净土。"
"梦横塘 辛未惊蛰，金陵书感","清末近现代初","周岸登","断云心远，丝雨梦轻，晚来飞电虚掣。殿角春雷，合皂出、憎寒羞热。严鼓欺花，冷烟笼水，坏陵弹雪。认零金剩粉，乍澹翻浪，人天恨、空悲切。都言雁足无凭，甚烹鱼溉釜，也误珰札。嫩约钿车，难领略、郊游风物。更谁与、调莺剪燕，染柳熏桃斗春色。漫动愁吟，背人含泪，捻丁香千结。"
"三姝媚 玄武湖樱桃花下赋","清末近现代初","周岸登","香山迟悟道。正樊姬新逢，试妆娇小。绀萼初胎，渐粉裳煊昼，素肌凌晓。唤错梨云，春意与、杏梢同闹。细数花须，无赖游蜂，被花轻恼。谁似萧郎殊抱。问尽伐柔柯，赋情何矫。送却南朝，坠玉儿清泪，数声啼鸟。凤笛休吹，唇未启、朱颜先老。待熟重来摘取，瑛盘顿了。"
"唐多令 寻春燕子矶，值游女以花枝掷水，余得之戏赋","清末近现代初","周岸登","春水碧于油。春山霭不收。小春纤、擎住春愁。人面胜花花也妒，惊花艳，替花羞。危浪打春洲。春心逐远流。好花枝、何意轻投。输与老人忘结习，到东海，再回头。"
"桂枝香 雪晴登鸡鸣寺豁蒙楼，用王介甫韵","清末近现代初","周岸登","爽心快目。似史说子玄，经论王肃。十里湖光一镜，彩舟群簇。迎春霁雪来窥牖，对披襟、蒋山高矗。练拖江步，云粘树顶，熘悬峰足。有虿发，雏颜共逐。问何代台城，悲笑相续。羞照胭脂，废井沁波留辱。小营校练场如砥，渐裙腰、芳草惊绿。古愁今感，归来慵记，后庭哀曲。"
"望南云慢 踏青清凉山，小憩扫叶搂。用沈公述韵","清末近现代初","周岸登","白袷寻春，凭扫叶高楼，云影天光。山围故国，叹石头浪打，洗今古年芳。挑菜谁家女，趁步屟、花明草香。小桃夭杏，露眼如啼，粉晕潮妆。惊伤。化鹤重来，时移代易，婆娑旧柳成行。坡前驻马，换千古江山，两字清凉。休觅残僧语，写梦华、相看断肠。半千馀韵，画壁裁诗，也耐思量。"
"过秦楼 泛舟秦淮，用李景元韵","清末近现代初","周岸登","腻水微波，浮尘虚涨，画桡随浪悠悠。听鸭言鸠诉，纵挽转芳韶，窨约何由。漫替古人忧。也无须、强买今愁。笑佯遮歌扇，偷描金粉，难写沧洲。怪露行蔓草、鸳鸯侣，镇停云殢雨，潜度吴讴。偏燕帘莺户，似韬钤部勒，那任閒游。孤负秣陵春，动归怀、蜀郡遨头。访轻烟澹粉，谁信当年，有十三楼。"
"卜算子慢 废历岁朝，得北来书，用张子野韵","清末近现代初","周岸登","屠苏后饮，鞭竹禁声，积雪助寒催晚。剪燕粘鸡，暗想旧京人面。回盼。惜春期、不系东君眼。念往日铜街，紫曲狂朋，快侣星散。影事寻三馆。记演象圭台，梦华天远。检点春衫，两袖污尘犹满。才遣。一封书、又惹危肠断。便直北、锋车径达，望神皋不见。"
"风流子 寻春燕子矶，用张文潜韵","清末近现代初","周岸登","江流催日夜，危矶回、燕子傍人飞。正堤柳未绵，露桃初绽，荻芽茁候，鱼浪生时。见游女、障风惊蛱蝶，私语啭黄鹂。临水弄花，笑迎花展，捻花投水，花逐颦低。何人增惆怅，维摩诘、愁见绿瘦红肥。无意好花，入手菩萨低眉。叹结习已空，休寻后果，绮怀都遣，谁问前期。分付暮潮来去，慵带花归。"
"绿头鸭 泛舟玄武湖，用晁次膺韵","清末近现代初","周岸登","练湖清，六朝一梦如烟。背台城、景阳芳树，才人狎客张筵。鸡鸣埭、尚悲射雉，毒龙窟、谁吊哀蝉。辱井羞沉，华林恨缢，玉儿含泪殉筝弦。算千古、江南春恨，同辇罢鱼轩。年年有、桃花笑人，此豸娟娟。便新亭、茫茫对此，奈他风景依然。访修文、蠢书御览，念阅武鲸甲楼船。璧月琼枝，乌啼子夜，吴歌西曲至今传。漫讥切、风流天子，平地步生莲。君不见、金海玉台，笔下飞仙。"
"安平乐慢 清明登雨花台。用万俟雅言韵","清末近现代初","周岸登","步出南郊，曲尘飏暖，阳春白日风香。湔裙是处，祭扫谁家，近路粉黛相望。柳发桃颦，衬弓弯云袂，竞斗时妆。戏语曲池旁。虫虫也爱韶光。问石子冈头，散花天女，沉醉知在何乡。僧俗同欢喜，志公帽朽只园场。絮舞花迷，胡觑得、唇乾眼忙。又争知、红尘紫陌，年来消减清狂。"
"惜黄花慢 冶城山朝天宫，用田不伐韵","清末近现代初","周岸登","废池涵碧。趁短策，吊古清明天气。路入芜寝，步迎厉魄酸风，眼眩剑芒腥水。大明官礼习朝天，问谁省、高皇真意。是干将、铁血壮魂，埋此深际。弘规付与文孙，奈衅启、棣鄂宗藩相递。郊彼光僚，霸吴竞假鱼肠，靖难自燔朱蕊。孝陵翁仲说凄凉，怕难解、游春情味。向倦里。也学柳眠花悴。"
"青门饮 登钟山最高处，用曹元宠韵","清末近现代初","周岸登","天镇神符，紫金浮玉，凭高念远。何王南渡。一发中原，岱云河雨，霞表旭光微露。索共山灵语，数九朝、英侪豪侣。虎踞千年，成败是非，明眼观处。扑地严城如雾，看院省衣冠，市楼宾旅。旧史风云，禁陵烟树，盈望故情今绪。独尔依然在，换多少、池台钟鼓。几时问道三茅，行药更寻仙路。"
"应天长 访板桥旧院遗址。用康伯可韵","清末近现代初","周岸登","絮云翳日，烟柳断肠，羁游怕寻芳路。徐步青溪，不见春波照窥户。愁红舞，哀燕语。漫笑我、老怀空负。念佳丽，藉甚当年，忏情无绪。幽讨向何处。种菜编篱，花鸟竟谁主。呼起澹心难写，孤悰寄毫素。留灵琐，邀梦雨。对逝水、曼吟千度。蘸金粉、与画前朝，乱丝成缕。"
"春从天上来 明故宫，用吴彦高韵","清末近现代初","周岸登","黍麦凋零。见露寝春驹，废苑秋萤。帝子如降，遗恨维屏。行遁事等空冥。叹孙谋诒燕，哭高庙、冷骨无灵。效渊明，咏刑天干戚，耕父清泠。留都几经劫火，想卜兆当年，揆日占星。烬灭洪杨，歌翻烧饼，兴复又起盈庭。谱桃花宫扇，馀民恨、曲罢峰青。梦都醒。对六朝山色，愁眼双荧。"
"八声甘州 禊饮莫愁湖，客有话阮凌华及徐祁故事者。用元遗山韵","清末近现代初","周岸登","玉京琴危弦起哀歌，胡笳拍中传。对明湖澄镜，残棋收局，金盏垂莲。重按衔笺燕子，曲里葬婵娟。中有乌孙语，凄感千年。不似芳华幽怨，是汉妃出塞，青冢藏妍。羡卢家犹得，兰室篆沉烟。数遗闻、编留董鄂，更愧他、飞燕有伶玄。偏输我、自低回处，拥鼻花前。"
"西子妆慢 代悼","清末近现代初","周岸登","慵舞鹤迷。化烟玉冷，缥缈蓬山弱水。藕丝无力系春魂，替江皋、万红飞泪。依稀梦里。问北去、南来何意。葬倾城、怕旧家儿女，潮妆难起。当时事、旖旎风光，燕侣应能记。海天芳草尽红心，托沧波、忏情遥寄。西真侍史。定争说、花王名字。下巫阳，碎剪新题凤纸。"
"剑器近 和袁宣卿","清末近现代初","周岸登","梦疑雨。醒乍歇、才飘还住。枕边梦游仙处。待寻取。叩岩户。若有人、泠冷笑语。朦胧尚无端绪。又轻去。庭树。弄睛阴正午。抛书坐起，见露网、轣辘牵风絮。凭将幽恨寄瑶京，奈书成更开，雁翎知向何许。好春无数。乱落飞红，似有伤心证据。凭阑目极江天暮。"
"齐天乐 散步台城，和清真","清末近现代初","周岸登","落花飞絮台城路，羁游乍惊春晚。稚笋新抽，繁樱渐熟，秧茁平畴如剪。红疏翠掩。看群踏春阳，困眠菌箪。界取青天，蘸霞和露写芳卷。山围潮打似旧，六朝都送了，愁绪无限。鹭岛尘襟，鸾骖坠录，惊惜流光潜转。伤今悼远。笑百舌多言，凤歌虚荐。浪有閒情，替谁眉镇敛。"
"西河 寄题曹纕蘅借槐庐图","清末近现代初","周岸登","槐可借。三公旧秩休讶。槐安大国好疏封，梦梁更写。赤烟郁律孑伤麟，删诗还正风雅。似因树分秀野。隔墙翠影交亚。盘蜗负壳亦吾庐，燕欣大厦。道衰迹熄起诗龛，觚棱残泪沾洒。偶来胜友喜共话。倦摊书、邻树阴下。漫比雒中耆社。说南柯、梦觉东华，情惹延月开尊，忙边把。"
"三姝媚 摄山栖霞寺，和古微龙华韵","清末近现代初","周岸登","流光惊过眼。算江南春风，已输一半。散策幽寻，任浣云生袂，镜波皴面。稚绿疏红，台殿悄、华严轻换。燕语梁间，铃语檐前，验愁深浅。谁道蛮春曾惯。甚傍日看花，老怀难遣。旧续虞衡，叹补萝栽桂，九芝题遍。步入香林，鱼呗淼、斜阳都懒。坐久霞城深处，斋钟共转。"
"念奴娇 焦山和半塘如此江山图，东坡原叶","清末近现代初","周岸登","一拳危石，锁江流、阅尽前朝英物。谁试摩天，疏凿手、点破顽苔昏壁。水滥岷觞，诗从玉局，浪卷蓬婆雪。狂澜须挽，我来翘伫时杰。曾访海上成连，移情玄赏舒，啸潮音发。岛屿微茫，琴思远、回首山河明灭。九域虫沙，同舟风雨，痛痒连肤发。江神安在，扫云呼起江月。"
"永遇乐 登北固亭回望金焦，用稼轩韵","清末近现代初","周岸登","小李将军，天然金碧，图画开处。山势北回，江流南折，滚滚朝宗去。鳌撑砥柱，城高铁瓮，龙象郁蟠难住。障狂澜，金焦两点，众流截断双虎。带淮襟海，盾吴干越，筦钥金陵东顾。自染烟螺，笑人脂粉，镜里扬州路。摩挲剑石，尘埃土障，想像旧时钟鼓。凭多景，苍茫莫问，乃公健否。"
"莺啼序","清末近现代初","周岸登","东风纵狂似虎，也扁舟渡水。布帆紧、练雪千堆，荡摇波面银蕊。碇石峭、悬崖度索，盘涡眩转天疑坠。袂飘飘飞上，危亭画出奇思。如此江山，冒雨吊古，问当时帝子。缔姻好、昭烈栖栖，仲谋情款独至。定三分，收兵建业，甚终隙，连营东指。漫高吟，遗恨吞吴，未谙微意。枭卢几掷，晋历潜移，系寄奴寝寐。何地访、佛狸祠废，社鼓声杳，霸迹凌歊，露台铅泪。秋风戏马，春江酾酒，英雄无觅非虚语，对茫茫、累煞词心悴。重来倦鹤，人民故国都非，噀墨怕题空里。名区第一，胜客成三，赠四愁翡翠。恨小阻、寻诗甘露，试茗中泠，煮趁鲥鲜，暝随鸦起。严城瓮转，锋车雷动。高资灯火连下蜀，眷经途，宵冷人相倚。归来剩数游情，断阕重翻，坠魂在纸。"
"忆秦娥 代遏云集李白","清末近现代初","周岸登","泉声咽。磨刀水映关山月。关山月。胡儿吹角，汉儿伤别。玉门关外持旌节。葡萄入汉烽烟绝。烽烟绝。燕然铭罢，又封高阙。"
"女冠子 代金奁集温庭筠","清末近现代初","周岸登","微颦轻笑。乍见西真窈窕。罢梳蝉。回盼云生水，飘裾玉化烟。绮词花办里，红怨贝书前。成佛生天愿，悔求仙。"
"应天长 代花閒集韦庄","清末近现代初","周岸登","绿尘斜柱筝弦语。春宴归来当夜午。枕蟾窥衾凤舞。鸭歇水沈慵自炷。盼仙期，知甚处。除是梦中飞去。恼乱楚峰疑雨。梦知归路否。"
"酒泉子 代尊前集司空图","清末近现代初","周岸登","窖得牡丹，顷刻唐花烘欲坼。献春筵上曲阑东。闹妆红。开时未到早成空。富贵如斯真可惜，争知忍耐待东风。斗春容。"
"眼儿媚 代草堂诗馀左誉","清末近现代初","周岸登","浓暖江天暮生寒。花月两阑干。满空柳絮，满庭芳草，做弄春残。倚窗谁唱江南好，倾耳且消閒。不干底事，吹皴春水，笑破春山。"
"少年游 代梅苑杨亿","清末近现代初","周岸登","燕台旧梦，上河风物，春屐海王村。百城图籍，百工奇巧，痴騃买游人。坠鞭遗珥，南坊北瓦，画里唤真真。近来花事转缤纷。也只向、日边闻。"
"小重山 代乐府雅词僧祖可","清末近现代初","周岸登","一桁春江似酒浓。远山应有恨，小眉重。六朝残梦落疏钟。闻啼鸟，惊起转朦胧。心事待书空。忽随鱼浪卷，逐流红。飞潜无际任飘风。春归也，花落奈愁中。"
"好事近 代阳春白雪宋祁","清末近现代初","周岸登","梦远枕屏空，舒腕宝钗徐落。惆怅赚人欢意，比吴棉尤薄。春云微敛锁眉峰，春纤捻衾角。陡顿憎寒思暖，向阿谁偎索。"
"临江仙 代散花庵词选陈与义","清末近现代初","周岸登","忆昔露台千气象，俊游联步英英。风回铃铎杂天声。彩毫夸绘日，鱼藻乐春明。睡醒昆仑成隔世，岁华飞电堪惊。愁晞短发向初晴。老来知许事，蝴蝶梦三更。"
"玉楼春 代中州乐府冯延登","清末近现代初","周岸登","缭墙斜带麒麟卧。鸽粪沿阶檐马破。草侵翁仲晕苔深，花罥蛛丝愁靥妥。人家寒食分新火。麦饭几曾陈享座。销沉到此戢弥天，澹澹长空孤鸟过。"
"南柯子 代元草堂诗馀王从叔","清末近现代初","周岸登","薄酒禁愁重，遥山压恨低。几年不听杜鹃啼。记否枇杷花谢海棠肥。少日思奇服，风尘点素衣。东西南北竟何为。可奈青天道远未成归。"
"酒泉子 其一","清末近现代初","周岸登","拄笏抽簪。曾记漓江西路。雁风遥，鸢瘴暮。武溪南。几年江上稳收帆。归趁郫筒初熟。闼排青，山夺绿。梦魂忺。"
"酒泉子 其二","清末近现代初","周岸登","吹网织帘。梦识春愁来路。断肠时，收泪处。思潭潭。海棠桥畔郁江南。吟到落花红扑。荔枝香，卢橘熟。整归帆。"
"倾杯乐 其一","清末近现代初","周岸登","泪渍鲛丝，尘生雁柱，检点旧时愁印。谁道愁来成阵。梦断层城休问。荧荧栖颊啼红揾。日如年、年逢秋闰。都来一寸心曲，曲曲回肠自忖。"
"倾杯乐 其二","清末近现代初","周岸登","历日先庚，灵符遁甲，吐火越巫传恨。仙乐参差无准。环佩归来风紧。麻姑隔座神清稳。背轻搔、春纤愁损。啼痕莫遣灯照，玉箸抛残泪粉。"
"应天长 其一","清末近现代初","周岸登","蝶酣蜂腻黄初褪。印枕霞添星颊晕。月一梭，心半寸。宛转思潮无定准。卜瑶钗，挑翠鬒。慵剔玉釭虫烬。未了人间沉恨。背灯羞见问。"
"应天长 其二","清末近现代初","周岸登","曲阑回合闲凭尽。绕砌红苔滋泪粉。簟波长，香篆烬。柳外归鸦啼阵阵。月牙梳，云母笋。霾镜尘奁慵近。待卜蹉跎期分。过云沉雁信。"
"凤衔杯 其一","清末近现代初","周岸登","梁尘轻拂红襟燕。凝立尽、绿芜池馆。惆怅人天，难觅伤心伴。空独惜，佳期晚。楚兰伤，楚魂远。弦语促、雁风吹断。长是丁香不放眉头展。休问愁深浅。"
"凤衔杯 其二","清末近现代初","周岸登","青云孤却沧洲愿。愁见说、紫溟三浅。一寸柔肠，禁几车轮转。乌头白，驹光短。一声声，是河满。歌未阕、泪尘轻泫。底事愁生独在金尊畔。魂逐哀弦断。"
"凤衔杯 其三 又一体","清末近现代初","周岸登","城乌头白暝归烟。化鹃啼、魂返何年。又是哀蝉吟后叶飞前。瓶落井，箭离弦。宣敕促，赐恩偏。景阳钟、仓卒分筵。知否丽华琼树异今番。麟笔待新删。"
"胡捣练 其一","清末近现代初","周岸登","菖蒲花老是来期，惭愧金盘霜蒳。人世悲欢离合。梦被重衾压。江南消息断江梅，鲁酒愁来慵呷。破冻寒蕤应怯。犹见黄羊腊。"
"胡捣练 其二","清末近现代初","周岸登","钿窗云母结冰花，冷袭膺襦腰衱。香烬屏山金鸭。偎炊慵离榻。个中滋味薄情知，谁管筝尘栖箧。漂泊玉珰缄札。待答何由答。"
"雨中花 其一","清末近现代初","周岸登","纸罅风尖衾似水。惯误我、灯花报喜。官阁梅迟，玉楼霜重，无限伤高意。悔不向、黄公垆畔睡。觅残梦、红箫漫倚。费泪湖山，供愁杯盏，醉也和天醉。"
"雨中花 其二","清末近现代初","周岸登","梦便逍遥呼便起。了不为、仙期曲会。破贼新归。围棋正劫，休管儿曹事。漫笑我、难成归隐计。更休问，逃秦甚地。怒轼官蛙，谣监市虎，也要人回避。"
"醉花閒 其一","清末近现代初","周岸登","星澹天河绳影直。霜浓铅泪白。鸦影下芜城，尊酒开离席。愁多言转默。忍更深相责。此情谁会得。妾心长只逐君行，不归来，何处觅。"
"醉花閒 其二","清末近现代初","周岸登","曲曲屏间春梦隔。愁罗凝旧色。山枕隐红潮，筝雁移秋泣。梅根连远驿。梅信偏难得。并禽双比翼。梦随珍偶度金微，塞云黄，边月黑。"
"醉花閒 其三","清末近现代初","周岸登","瑟瑟弦孤筝雁急。漏沉天寂寂。鸳瓦点霜明，扶影嫦娥立。欲眠眠岂得。帐背笼灯黑。梦遥魂是客。青天碧海此时心，绮栊疏，生晓白。"
"西溪子 其一","清末近现代初","周岸登","齧臂齿痕犹在。红晕守宫禁待。卜团圆，灵镜赚。年芳换。盈望汉清河浅。欲渡苦无舟。接天流。"
"西溪子 其二","清末近现代初","周岸登","春苑舞红轻改。香沁压愁麟带。宝筝空，弦欲断。啼难唤。雁泣尘飞寸管。眉语懒回头。错凉州。"
"西溪子 其三","清末近现代初","周岸登","犀枕睡痕春在。眉样薄侵山黛。竟床花，香梦远。魂堪断。拢翠步摇金颤。帘影小红楼。罢梳头。"
"玉团儿 其一","清末近现代初","周岸登","海棠经雨胭脂薄。蝶魂殢、沉香睡觉。露网蛛悬，芹泥燕污，谁理僮约。画梁不展秋千索。撼屈戍、金蟾齧钥。玉女蜚廉，虚供洒扫，铅泪红阁。"
"玉团儿 其二","清末近现代初","周岸登","香迷带眼腰围约。瘦应怯、寒梅小萼。倩影亭亭，开帘还怕，眉月窥着。回波不怨春潮错。怨锦字、修麟枉托。阅尽花时，红啼翠泣，谁管开落。"
"玉团儿 其三","清末近现代初","周岸登","客衣不耐吴棉薄。雁声远、鹃声又恶。柳拜楼心，花底帘额，寻梦无着。饶他足茧丝偏缚。醉醒半、随人惋愕。孔漏虫天，年穷鹤语，愁款觥酌。"
"蝶恋花 其一","清末近现代初","周岸登","卜得归期归未定。画里吴船，梦里潇湘影。消息楚云迷远近。断魂夜夜惊秋枕。喜说刀头圆破镜。照见啼妆，泪粉腮红印。长托春酲慵不醒。闲花无数飘芳径。"
"蝶恋花 其二","清末近现代初","周岸登","丝雨濛濛香篆定。隔住屏山，细写伤心影。恨比天长除梦近。梦回泪溢鲛绡枕。且慢焚琴还咒镜。镜屉琴囊，历历春纤印。残酒醒来愁未醒。飞红扑簌迷鸳径。"
"蝶恋花 其三","清末近现代初","周岸登","枯坐冥心疑入定。电火飙轮，历历华鬓影。昨夜星辰天路近。断云和梦迷山枕。泪滴苔衣侵石镜。绿满江潭，不浣残红印。杜宇啼春春未醒。涓涓暗水流花径。"
"莺声绕红楼 其一","清末近现代初","周岸登","识得鸳鸯两字无。琐窗里、凤纸教书。为谁亲解大秦珠。愁压绣腰襦。金缕君听取，花枝晚、莫怨青芜。恣君怜爱倩君扶。啼红满氍毹。"
"莺声绕红楼 其二","清末近现代初","周岸登","怨缕圈花罥井梧。花须细、苔脚愁苏。梦回青鬓事模胡。还刷凤翎无。如海春愁在，销沉尽、兔死生乌。春人休怨镜鸾孤。红靥为谁敷。"
"莺声绕红楼 其三","清末近现代初","周岸登","鹤市山花泣倒梧。惊魂定、重问姑苏。烟生紫玉更模胡。还忆苎萝无。西子湖光改，吴歌咽、子夜栖乌。遥怜怜女效颦孤。犹说胜罗敷。"
"夜行船 其一","清末近现代初","周岸登","血沁湘筠知泪费。胭脂井、落红轻洗。不采婷花，还赓鱼藻，谁省玉妃憔悴。赋就招魂愁剪纸。休重按、寿人安世。料得归来，空宫环佩，清涕月明铅水。"
"夜行船 其二","清末近现代初","周岸登","露泣金床云母桂。鸾胶冱、断弦谁理。破镜飞天，椒泥沉井，中有玉儿痴泪。帝子瑶池春梦里。蘅香灭、倩魂难起。月死珠伤，鹃啼花落，休问殿芳婪尾。"
"恋绣衾 其一","清末近现代初","周岸登","寒花凄碧竞晚芳。画屏空、凉月侵窗。愁费尽、春人泪，小蛮腰、慵舞倦杨。绮栊珠箔依稀认，枕奁间、休爇断香。寻不到、西州路，蝶魂轻、春窄梦长。"
"恋绣衾 其二","清末近现代初","周岸登","枉抛才笔赋上阳。怕人嘲、天宝旧妆。愁暗长、红心草，玉钩斜、萤恋夕凉。十香遗曲焚椒录，井华清、留镜圣狂。依旧是、瀛台月，甚宵宵、犹照坏墙。"
"愁倚阑令 其一","清末近现代初","周岸登","青萝馆，碧梧廊。怨宵长。病叶泣秋谁互答，有寒螀。弦语萧瑟金商。移筝雁、胆怯空房。曲曲天河帘影隔，九回肠。"
"愁倚阑令 其二","清末近现代初","周岸登","钿霞黯，袂云凉。踏春阳。未省弓弯何世舞，问伊行。裙褶香印迷茫。谁能画、九叠屏张。遗襟捐珠劳远梦，落潇湘。"
"愁倚阑令 其三","清末近现代初","周岸登","巫云湿，楚波长。忆虫娘。瑟瑟秋眸回倩睐，损清狂。持劝红泪盈觞。尊前已、舞换伊凉。一夕灵风飘梦雨，滴空廊。"
"愁倚阑令 其四","清末近现代初","周岸登","依珠槛，窣瑶厢。水沉香。笼住娇云痴不散，试春妆。应惜轻负年芳。冰苔点、花唾痕凉。帘外微霜帘内影，楚兰伤。"
"遐方怨 其一","清末近现代初","周岸登","鹃吊月，鸟呼风。骏骨龙媒，翠华西巡天厩空。血殷宫锦障泥红。渥洼神物在，感怀同。"
"遐方怨 其二","清末近现代初","周岸登","花唾碧，泪珠红。裥衩仙裙，绛河春潮波不通。甃苔凄映绮疏栊。石华谁揽袂，问修容。"
"遐方怨 其三","清末近现代初","周岸登","蝉钿委，凤帏空。结绮临春，景阳歌残沉断钟。落红惊叶舞回风。御沟长蹀躞，水西东。"
"遐方怨 其四","清末近现代初","周岸登","麟髓簏，獭脂筒。剪发涂眉，脱簪非关秋扇风。却怜金井坠芳桐。绕阑悲露草，两心红。"
"遐方怨 其五","清末近现代初","周岸登","琼泪赤，砑笺红。锦臆缠绵，一篇无题词思慵。却愁难寄此心同。为君歌读曲，梦魂中。"
"遐方怨 其六","清末近现代初","周岸登","莺燕老，凤鸾空。旧色罗裙，酒翻慵歌休洗红。织愁如醉曲尘风。撇波鱼尾赤，病秋蓉。"
"遐方怨 其七","清末近现代初","周岸登","辞凤辇，泣鲛宫。冻合银瓶，竟床馀香分绿熊。麝尘栖簟掩熏笼。几人簪白柰，吊惊鸿。"
"红窗听 其一","清末近现代初","周岸登","月午帘空花侵水。人意远、隐囊斜倚。旧愁端是无寻处，惹新愁不已。习习红芳凝夜紫。筝尘湿、休弹苦调，弦中有泪。泣残银蜡，泫铜荷凄对。"
"红窗听 其二","清末近现代初","周岸登","细数花须招凤子。应省识、解红深意。怨黄愁粉行烟重，被飞花惊起。见说深尊歌板地。曾邀得、词仙夕降，修箫月底。酒怀浑减，问伤春馀几。"
"思归乐 其一","清末近现代初","周岸登","瑟瑟罗衫芳泪旧。愁暗锁、烟蛾双岫。月底落花红欲熘。蓦里觉、影欺春瘦。似此销磨禁几昼。悄一似、睡残人柳。俊游嫩约过燕九。不须笑人僝僽。"
"思归乐 其二","清末近现代初","周岸登","乳发倭垂钗影熘。应不妒、藏鸦新柳。着雨海棠飘砌后。莫笑我、为春销瘦。畹晚佳期凝望久。惹恨别、梦残人旧。镜盟隐约尚在否。好天月圆时候。"
"忆汉月 其一","清末近现代初","周岸登","休怨雨筛烟簸。欲斗腰肢无那。柳丝长带小眉颦，谁管燕飞莺坐。隋堤西畔路，魂断处、月欹花妥。泰娘歌倦不胜啼，娇掷茜罗香污。"
"忆汉月 其二","清末近现代初","周岸登","魂逐断云风簸。幽梦迷离难破。打窗帘蒜乍惊回，挑罢玉虫斜坐。兰膏凝夜绿，愁更卜、鬓边钗朵。曼陀花发是归期，谁道竟成乖错。"
"忆汉月 其三","清末近现代初","周岸登","鬈发月梳云裸。娇称星匀霞亸。镜菱香玉不禁销，却费水沉熏坐。青鸾无计问，应有恨、碧蛾双锁。雁云消息叩心期，书字报来偏左。"
"锯解令 其一","清末近现代初","周岸登","刺桐新乳凤初归，遣画入、葳蕤绮扇。春人持与障轻盈，几引动、倚栏望眼。墨痕泪溅。底许飘香送晚。输他扑蝶好心情，却惹起、旧愁似线。"
"锯解令 其二","清末近现代初","周岸登","海棠娇靥殢春红，剪绛蜡、宵沉睡浅。碧城青雀不飞回，尽泫断、恨眉醉眼。曲阑凭晚。凄绝秦筝雁短。霞笺缄泪寄相思，莫絮问、认巢语燕。"
"锯解令 其三","清末近现代初","周岸登","小池西畔砌苔痕，历历是、双鸾立遍。题裙封帕自销凝，枉掷却、好春过眼。俊游负惯。绿怨红愁不管。丝阑香茧写新词，恰按就、韵长拍短。"
"锯解令 其四","清末近现代初","周岸登","一春消息凤鸾空，掩绣阁、花深月浅。比花憔悴月凄迷，更瘦损、带移旧眼。断云送晚。无那天长梦短。玉虫休更误归期，且卜向、压钗白燕。"
"眼儿媚 其一","清末近现代初","周岸登","琴边风雨笛边晴。花雾隔春星。伊人宛在，珠抛瑟瑟，玉泣亭亭。烟波眉黛同销黯，心绪乱风灯。凄然拥髻，梦辞秋辇，泪洒红萍。"
"眼儿媚 其二","清末近现代初","周岸登","春风曾不管盈盈。江上客愁生。天寒袖薄，夜长霜重，立尽兰更。翠禽枝底销魂语，幽梦碎春声。梅边笛送，佩环归也，消息层城。"
"眼儿媚 其三","清末近现代初","周岸登","一枝寒艳照窗明。仙梦冷瑶京。清尊夜雪，笼香纸帐，叠鼓春城。屏山写得疏疏影，愁思接丹青。零陵旧事，梅潭素萼，水面轻盈。"
"踏莎行 其一","清末近现代初","周岸登","露板蓬沉，风筝线断。悄魂轻逐游尘远。珠栊隔雨滴寒更，泪侵印枕芙蓉面。别梦三千，愁城十万。欲芟离绪无并剪。双眉懒画待君归，归来验取痕深浅。"
"踏莎行 其二","清末近现代初","周岸登","旧酒尘襟，新歌障扇。江湖十载经行遍。当筵禁得奈何声，试妆巳自随年变。笛里惊魂，花边倦眼。旗亭画取兴亡怨。过江涕泪满青山，无人说与当时燕。"
"踏莎行 其三","清末近现代初","周岸登","恨逐香销，帘和梦卷。筠屏悄倚闻歌倦。逢春病酒懒心情，转喉涩却龙香管。泪玉一緺，啼妆半面。登楼揾断横波眼。花前恁自不禁持，云沉月闭吹笙院。"
"小重山令 其一","清末近现代初","周岸登","倚沼初凉恋葛衣。镜边人影瘦、绿苔肥。秋痕不唾嫩烟支。风漪细、清话醉吟时。松鼠乍窥篱。檐花飞扑簌、小窗西。归人休讶市朝非。闲哀乐、分付断云知。"
"小重山令 其二","清末近现代初","周岸登","酒气成虹入太微。醉来邀鹤语、梦依依。蹇驴茸帽灞桥诗。吟风雪、尘壁不堪题。閒事费论思。倚栏重怅望、塞鸿稀。天涯倦客漫怀归。龙泉啸、吹发斩棼丝。"
"小重山令 其三","清末近现代初","周岸登","一镜春漪映秀眉。风光争得似、语儿溪。绿迷红醉乱莺啼。横塘外、溪鸱向人飞。临水暗低垂。绕堤芳草碧、恋春晖。王孙怨断不成归。魂销也、飞梦落天涯。"
"小重山令 其四","清末近现代初","周岸登","蝶瘦禁秋梦不支。晚风吹菊影、泪如丝。断云沉恨碧无涯。平芜远、残照两依依。回首昔游非。关河长笛里、送斜晖。刀山红叶护云衣。凭高意、惆怅更谁知。"
"鹧鸪天 其一","清末近现代初","周岸登","背月调笙背影眠。今宵沉恨属谁边。忘机休更随由鹿，祝尾何因笑爨猿。情转切，意偏连。醉来无限好山川。萧萧十载京华梦，愁鬓惊秋送夜弦。"
"鹧鸪天 其二","清末近现代初","周岸登","龙麝香消脉望乾。曲中哀怨解人难。醉吟红叶三游洞，梦落黄芦二闸船。丝阑外，雅杯边。霞吟电笑破孱颜。苦从劫后思游钓，惨澹云衣恋故山。"
"鹧鸪天 其三","清末近现代初","周岸登","纨素尘昏泪墨乾。袖中书字已三年。凭阑枉送伤春目，满路风花不耐看。归信断，见时难。卷衣深坐拊琴叹。销魂又到黄昏后，一尺帘波漾暮寒。"
"鬲溪梅令 其一","清末近现代初","周岸登","十年着论拟潜夫。世情疏。愧煞淮南山雅、共轮扶。赋成招隐无。留人丛桂沁香初。且踟蹰。忽送凉风天末、数行书。报君明月珠。"
"鬲溪梅令 其二","清末近现代初","周岸登","绕窗花叶自扶疏。照妆梳。一尺红绡犹见、薄情书。浥残千泪珠。折钗休怨旧盟孤。咒花须。目断游丝飞絮、下帘初。未妨燕归无。"
"鬲溪梅令 其三","清末近现代初","周岸登","强携春困软酲扶。意萧疏。怕见南园飞尽、锦千株。为花倾百壶。静观濠上我非鱼。自容与。一夜笛声吹泪、洒江湖。昔游风月孤。"
"鬲溪梅令 其四","清末近现代初","周岸登","一声肠断内家车。意何如。只恐蓬山春远、阻双鱼。殢魂经岁苏。梦回清恨转徐徐。费踌躇。记得东华尘影、未模胡。试灯风信初。"
"丑奴儿 其一","清末近现代初","周岸登","青门落日黄埃起，短策秋风。不似吴侬。细马障泥映面红。年年经醉湖山惯，斜照江枫。借酒衰容。老色春回杖履中。"
"丑奴儿 其二","清末近现代初","周岸登","沤波不浣羁愁去，酒醒江空。画壁青红。不似南天六六峰。回头萧寺经行路，侧帽西风。感慨潜通。料有瑶珰寄塞鸿。"
"丑奴儿 其三","清末近现代初","周岸登","唐花移槛烘寒日，夺尽天工。一霎凄风。欲倩鹃魂诉断鸿。华鬘弹指惊尘劫，人远春空。怨入号钟。心事年来托转蓬。"
"丑奴儿 其四","清末近现代初","周岸登","一春闲却看花眼，黛锁眉峰。倚断珠栊。不信屏山有万重。如今春去反惆怅，枉赋惊鸿。舞罢回风。莫揾霞绡泣落虹。"
"相见欢 其一","清末近现代初","周岸登","风沈冷月无声。过三更。愁说佳人不见碧云横。人纵见。情终远。竟何成。依旧玉钗斜拔剔孤灯。"
"相见欢 其二","清末近现代初","周岸登","啼乌搅梦频惊。数寒更。依约青鸾消息下层城。寻无处。归无路。意难平。还是鳏鳏独寐到天明。"
"相见欢 其三","清末近现代初","周岸登","生憎满院流萤。乱风灯。恁自沾花惹草暗还明。飘疑雨。晖丛树。织愁生。留照砌蛩啼恨一声声。"
"相见欢 其四","清末近现代初","周岸登","枕函历历山程。驿筹更。惊觉敲窗疏雨送寒声。归期远。愁鬓短。梦初醒。目断隔江一发故山青。"
"相见欢 其五","清末近现代初","周岸登","哀弦忽动离声。暗魂惊。数尽分香红豆度兰更。乌啼乱。笳声断。送君行。厌听残更和泪不分明。"
"太常引 其一","清末近现代初","周岸登","芸生蚤虱待爬搔。盈望玉京遥。莫更反离骚。辍雅曲、巴人自高。旧怀如谒，新愁如织，挥泪洒湘皋。江上断魂招。应忆得、烟尘渭桥。"
"太常引 其二","清末近现代初","周岸登","垂虹载雨溯春潮。愁絮镜澜飘。波咽笛声高。问心事、兰舟共摇。江南草长，杂花生树，桐乳致新巢。年事酒中销。休更忆、离魂断桥。"
"太常引 其三","清末近现代初","周岸登","梦云如絮逐花飘。蓬转耐今宵。门外马萧萧。搅离绪、朱颜夜凋。隐囊春枕，博山沉水，愁共断香烧。歌倦殢红娇。莫更理、飞泉洞箫。"
"太常引 其四","清末近现代初","周岸登","蜀江澄碧蜀山高。魂短不禁销。江外酒旗摇。任柳色、依依万条。百花潭水，枇杷门巷，情尽莫题桥。呼酒驻兰桡。便写遍、霞笺薛涛。"
"太常引 其五","清末近现代初","周岸登","梦回清涕洒神皋。风物记前朝。春雪未全消。国殇痛、谁歌大招。扁舟容与，五湖烟水，桃叶伴归桡。闲恨谢眉梢。也学得、吴儿弄潮。"
"杏花天 其一","清末近现代初","周岸登","钧天梦醒闲笙吹。久忘却，长安肉味。十年江海人憔悴，销断清狂笔底。空相劝、提壶客至。也应识、旗亭酒贵。啼秋玉折春冰脆。惆怅年时锦字。"
"杏花天 其二","清末近现代初","周岸登","啼莺破晓催人起。续残梦，琴囊更倚。盘中四角相思字。陈恨偏来眼底。儒冠误、兜鍪自贵。壮游负、衣簪况悴。四愁轻托鳞鸿寄。难写离心醉里。"
"杏花天 其三","清末近现代初","周岸登","菱花屡误当眉翠。掩妆阁，慵梳倦洗。伤春长是恹恹地。反笑笼鹦不起。休裁寄、珍珠密字。更谁省、当筵定子。鸾弦知有关山意。挑动遐心万里。"
"杏花天 其四","清末近现代初","周岸登","鸾花如梦供沉醉。醉乡小，差容避地。南飞孔雀知余意。吊影山河破碎。论忧患、缘从识字。历尘劫、观澄止水。神州北望浮云起。愁鬓丝丝镜里。"
"杏花天 其五","清末近现代初","周岸登","凉柯倦叶喧晴吹。雁风紧、凭高送泪。尘侵箧衍三年字。难浣离肠渭水。芳游记、洲边拾翠。旧情忆、舟中拥被。迎秋漫有新亭意。愁赋娇春十里。"
"河渎神 其一","清末近现代初","周岸登","卵色暮天低。匝堤芳草萋迷。谁携白酒唱黄鸡。应惜王孙不归。尽日灵风羊角转，搅人离恨千万。魂逐旌幢遥远，梦回愁理春管。"
"河渎神 其二","清末近现代初","周岸登","烟重雨霏微。杜兰香去移时。花宫瀛杵野鸦飞。王母风翻桂旗。帝子苔滋湘竹院，按歌珠落尘旋。青鸟不来春晚，断云犹恋铜辇。"
"河渎神 其三","清末近现代初","周岸登","樯橹阵鸦飞。灵旗冉冉来时。丁香丛竹杜鹃啼。帝子魂归路迷。入梦蘅芜尘劫换，记陪灵妩春宴。宫草心红花茜。绣漪桥下愁见。"
"河渎神 其四","清末近现代初","周岸登","愁绿带烟吹。二妃祠下春时。黄陵鱼浪鹧鸪啼。湖上花迎羽旗。欲赋神弦幽梦断，去帆遥共湘转。瑶瑟凄凄送晚。泪波谁验深浅。"
"烛影摇红 其一","清末近现代初","周岸登","折柳西园，樱花如雪缃桃小。春池碧草澹诗魂，欲逐游丝袅。清梦燕云恨绕。写难就、龙归怨调。自拈湘管，谁吹玉笛，低吟侧帽。"
"烛影摇红 其二","清末近现代初","周岸登","曲宴横汾，秋风帝子咸京道。兰衰菊秀袂尘凉，携向铜仙笑。仙掌金茎泫晓。动仙乐、参差缥缈。佩环归也，满身星斗，凄萤共照。"
"烛影摇红 其三","清末近现代初","周岸登","一夜凄迷，兰釭垂穗啼清晓。哀鸿偏向枕边多，莫漫惊秋早。休唱琅玡大道。但凝断、愁萝怨草。宝筝空泣，月笙谁炙，弦孤梦老。"
"烛影摇红 其四","清末近现代初","周岸登","月色惊乌，愁人无寐疑窗晓。鼍更历历是离心，寻梦关山道。风卷檐花似扫。助凄感、虚廊鹤啸。揽衣推枕，籁沉天寂，荒鸡恨早。"
"七娘子 其一","清末近现代初","周岸登","归期卜得花前后。掠钗梁、喜见双鸾斗。隔雾花明，捲帘人瘦。筼屏怯试弓弯袖。金钱曲会空回首。结鞶丝、不解丁香扣。引线牵愁，拈针刺手。鸳鸯旧谱从君绣。"
"七娘子 其二","清末近现代初","周岸登","伤春最怕鹃啼后。敛遥情、不绾丝丝柳。眼为谁青，腰如人瘦。织愁拚付流莺守。清明近也销魂又。理春衫、泪叠前时酒。落莫心期，问花知否。断肠禁得黄昏候。"
"花上月令 其一","清末近现代初","周岸登","绿萝江阁带春流。压春酒、畔牢愁。旧情经醉湖山惯，问盟沤。芳草岸，木兰舟。小病无名劳伏枕，喧斗蚁，似闻牛。十年尘梦东华路，苦稽留。风月在，许重游。"
"花上月令 其二","清末近现代初","周岸登","薄寒侵袂滞春愁。护香篆、下帘钩。新词谱入溪山韵，小红留。吴语脆，越蛾羞。说与文君游倦意，从卧病，待归休。花阑酒殢歌眉约，一痕秋。因念远，强登楼。"
"花上月令 其三","清末近现代初","周岸登","一江春酒小扶头。酌花月、不浇愁。洞庭泪酿湘波色，两悠悠。花外梦，水边楼。十载吹笙湖上路，年事暮，苦淹留。兰伤蕙叹斑筠泣，楚魂羞。解珠佩，忆麟洲。"
"上行杯 其一","清末近现代初","周岸登","微霜侵幕鸳衾重。残梦和烟和雨送。蜡泪凄然，渍枕啼痕已隔年。双蛾巧画愁仍在。呼雉成枭争得快。梦怯天高，历乱秋魂不可招。"
"上行杯 其二","清末近现代初","周岸登","鞭丝徐拂香风动。换马轻盈骄紫鞚。翠羽明玕，油壁匆匆再见难。雨花弹指惊尘快。杜宇催春春事改。坠梦今宵，轻逐云罗雁影高。"
"上行杯 其三","清末近现代初","周岸登","杏烟凝鬓衣香重。细马骄驮花底送。雾湿双鸾，小立云廊理雾鬟。春驹对舞湘帘外。粉袂霞裾天女队。镜里红潮，不许啼妆一半消。"
"上行杯 其四","清末近现代初","周岸登","钓丝风约春漪重。絮点萍开疑饵动。水皱河干，脉脉微波欲托难。吹香鱼浪桃花在。弱柳禁腰辞故带。怕度良宵，怨缕愁丝有万条。"
"上行杯 其五","清末近现代初","周岸登","相风徐转铃竿动。愁鬓临春花雨送。雨阁春残，紫茜红羞不耐看。欺人眼缬花无赖。任是无情偏有态。倦踏芳郊，瘦倚孤筇过短桥。"
"上行杯 其六","清末近现代初","周岸登","春山懒斗烟蛾重。学得长颦西舍共。入眼芊绵，漠漠林花哭杜鹃。鸾枝掩抑啼莺在。远梦惊回鸡鹿塞。醒更无聊，隔雨珠栊漏点遥。"
"江月晃重山 其一","清末近现代初","周岸登","写恨才人剑器，惊心公主琵琶。六朝山色送昏鸦。商女怨，犹唱后庭花。笔底铮铮金石，弦中飒飒风沙。平鳞铲角尚槎枒。休相笑，吾道一龙蛇。"
"江月晃重山 其二","清末近现代初","周岸登","乞郡无因得酒，监州却喜分茶。凭高送目断云遮。江南远，谁与寄梅花。曲底清尊潋滟，吟边醉墨欹斜。霓裳谱就又琵琶。同牢落，谁是小红家。"
"江月晃重山 其三","清末近现代初","周岸登","苦语愁闻独鹤，清歌教得双鸦。蓬山不远曲屏遮。花间意，高咏满天涯。桂海十年瘴雨，邛池五月蛮花。投荒万里便为家。心安处，巾垫帽檐斜。"
"锦帐春 其一","清末近现代初","周岸登","缓酒开襟，围花送抱。更谁管、燕忙莺老。倚红腔，偎翠鬓，问新愁多少。曲澜空袅。漱玉新词，断肠凄调。也消得、雪儿歌好。凤笙寒，鱼素报。正梦窗春悄。坐参猿笑。"
"锦帐春 其二","清末近现代初","周岸登","隔梦帏空，吹愁烟袅。药阑静、杜鹃啼晓。叠遥情，成独笑。恼游丝妨帽。碧深红悄。弦促杯宽，病疏春少。倚瑶瑟、暂舒幽袍。旧怀孤，芳事老。任曲肠千绕。有谁知道。"
"浪淘沙 其一 自题庚子秋词后","清末近现代初","周岸登","华发阅山青。屈指周星。故人谁与话平生。旧事蓬莱重检点，烟浪无声。蟫梦校寒檠。秋籁曾听。蠹馀残墨沁红冰。风景不殊朝市改，愁对新亭。"
"浪淘沙 其二","清末近现代初","周岸登","三管说漂零。鸾驭风灯。怪来词笔杂边声。雅雨黎风同飒杳，持似谁听。燕越旧游情。人海纵横。梦华一卷太分明。唤起浪仙相比瘦，酹酒山城。"
"杨柳枝 蓟门春柳词三十首，借比竹余音韵 其一","清末近现代初","周岸登","律迟寒谷叹无春。剩挽枯条扫陌尘。一夕东皇偷点染，试妆争似隔年人。"
"杨柳枝 其二","清末近现代初","周岸登","和雨和风镇日吹。才看起舞复低垂。轻狂不中花城选，惯为离人惹恨丝。"
"杨柳枝 其三","清末近现代初","周岸登","火出心空树半残。尚垂青妩绾征鞍。紫骝嘶过花间去，错怨娇黄不耐攀。"
"杨柳枝 其四","清末近现代初","周岸登","太液风多废起眠。月梳云沐自年年。新莺那识霓裳曲，舞向离宫吊暮烟。"
"杨柳枝 其五","清末近现代初","周岸登","玉沟金水自回环。春殿葳蕤闭九关。燕子不知人世改，衔泥依旧觅巢还。"
"杨柳枝 其六","清末近现代初","周岸登","一束宫腰太瘦生。回风回雪总堪惊。家山舞破春仍在，莫遣黄鹂更费声。"
"杨柳枝 其七","清末近现代初","周岸登","学得啼妆掩醉妆。偷描浅黛点初黄。搴条挽作相思结，萦损愁春九曲肠。"
"杨柳枝 其八","清末近现代初","周岸登","半罨宫墙半覆堤。落花无赖晚莺啼。一从黄竹歌声断，青雀归飞不肯西。"
"杨柳枝 其九","清末近现代初","周岸登","千缕愁萦更梦萦。搓绵弄絮岂无情。因风面旋犹胜舞，飞度层城路不明。"
"杨柳枝 其十","清末近现代初","周岸登","曾伴惊鸿妙舞来。灵和千树换新栽。虬柯半死新稊在，犹自依依九子台。"
"杨柳枝 其十一","清末近现代初","周岸登","淰淰波光冱晓寒。梨云如雪雨初残。婆娑写出龙池影，难着沧洲画稿看。"
"杨柳枝 其十二","清末近现代初","周岸登","莺梭燕剪两差池。织得霓旌卷凤旗。婀娜新华宫畔路，暗黄犹映万年枝。"
"杨柳枝 其十三","清末近现代初","周岸登","隋宫殿脚汉宫腰。舞送飞红过便桥。不管兴亡管离别，休将旧恨问新条。"
"杨柳枝 其十四","清末近现代初","周岸登","颦青亸碧殢人怜。露叶烟条未翳蝉。正是清明西苑路，葬花天气吊遗钿。"
"杨柳枝 其十五","清末近现代初","周岸登","已含离绪更含烟。万树园居带玉泉。莫问瑶池阿母事，新词凄绝鹧鸪天。"
"杨柳枝 其十六","清末近现代初","周岸登","罥日晴丝织曲尘。醺醺如醉绛都春。狗屠燕市今难遇，却唤流莺作酒人。"
"杨柳枝 其十七","清末近现代初","周岸登","万柳堂空致自佳。从教移植满天街。野云风概遗山曲，撩我寻春感旧怀。"
"杨柳枝 其十八","清末近现代初","周岸登","百啭宫莺别上林。旧尘新梦两沉沉。谁将苑转杨花曲，吹落繁枝减路阴。"
"杨柳枝 其十九","清末近现代初","周岸登","粘天踒地太纤柔。不待临风始欲愁。阿亸声中横笛怨，舞低斜月水明楼。"
"杨柳枝 其二十","清末近现代初","周岸登","几抛愁眼斗长颦。漫绾纤丝强赠人。飞过宫墙随苑水，不嫌呼作两家春。"
"杨柳枝 其二十一","清末近现代初","周岸登","年涯泥絮黯心惊。忆得忘忧作赋情。刻意伤春复伤逝，千条一夕变秋声。"
"杨柳枝 其二十二","清末近现代初","周岸登","三成玄圃九成台。曾按春人歌舞来。凤辇不归离苑锁，隔墙时见野棠开。"
"杨柳枝 其二十三","清末近现代初","周岸登","拟倩游丝惹住春。踏摇时斗小腰身。榆钱买得抛家恨，一名思君清路尘。"
"杨柳枝 其二十四","清末近现代初","周岸登","麝作流尘犀作株。莺邻燕户亦蘧庐。舆儓国嫒皆颜色，谁见当年卫子夫。"
"杨柳枝 其二十五","清末近现代初","周岸登","结带题巾恐未堪。芜城哀怨忆江南。春风虾菜亭边路，小借清阴积水潭。"
"杨柳枝 其二十六","清末近现代初","周岸登","涂成半额斗新眉。折得千条结网丝。眉样恨长丝恨弱，从渠玉貌解伤时。"
"杨柳枝 其二十七","清末近现代初","周岸登","脆似苇苕散似萍。好春芳物付飘零。莺巢折后红绵薄，摇艳偏夸眼最青。"
"杨柳枝 其二十八","清末近现代初","周岸登","梦云无据黯魂销。又踏杨花过谢桥。通体禁风留不得，只怜麟带压愁腰。"
"杨柳枝 其二十九","清末近现代初","周岸登","轻丝流乱闭朱栊。舞竹歌桃一笑空。却怪絮花寒食路，夹城灯火九微风。"
"杨柳枝 其三十","清末近现代初","周岸登","梦华心事已成尘。绮岁清裁颂璧津。除却长杨兼羽猎，而今词笔属何人。"
"江南春柳词七十二首 杨柳枝·江南春柳词，借《尊前集》韵五十首，《花间集》韵二十二首，共七十二首。 其一","清末近现代初","周岸登","记傍宫墙擪笛吹。蓟门烟柳感春词。而今萧瑟江关道，谁向天边添两枝。"
"江南春柳词七十二首 其二","清末近现代初","周岸登","春雨江南杏闹时。题巾句好共依依。亚夫谁道非儿戏，醉折杨枝当指挥。"
"江南春柳词七十二首 其三","清末近现代初","周岸登","南岳夫人卷绣帏。披香博士唾冰丝。白门乌夜啼难歇，枉听新歌杨叛儿。"
"江南春柳词七十二首 其四","清末近现代初","周岸登","才思轻狂逐絮飞。漫天匝地任风吹。沉郎堆叠苔阶满，争羡青钱能入时。"
"江南春柳词七十二首 其五","清末近现代初","周岸登","眉样横波皆入时。新妆那复斗腰肢。明星玉女供洒扫，拜下楼心总为谁。"
"江南春柳词七十二首 其六","清末近现代初","周岸登","情尽桥临雁水滨。枯槎残蘖阅千春。多生厌入离人手，约水颦青也赚人。"
"江南春柳词七十二首 其七","清末近现代初","周岸登","虿发鬈焦袅更垂。绾春叆叇蹙金丝。丁香纵有同心结，寄恨酬欢两未知。"
"江南春柳词七十二首 其八","清末近现代初","周岸登","兰成绮怨赋青旗。哀到江南日暮时。大树飘零君莫问，婆娑生意感支离。"
"江南春柳词七十二首 其九","清末近现代初","周岸登","摇落江潭怨岁华。玉关不度被春遮。只闻张陆称交让，谁割清阴属两家。"
"江南春柳词七十二首 其十","清末近现代初","周岸登","梦魂拘管惯成迷。花艳尘香惊大堤。无限新栽官柳好，可怜三匝欠乌栖。"
"江南春柳词七十二首 其十一","清末近现代初","周岸登","薄怒佯瞋赤凤来。倾城标格降舆台。诞诞燕尾拖泥絮，咬破新花尽碎挼。"
"江南春柳词七十二首 其十二","清末近现代初","周岸登","早识长眉妒更多。悔移蜀柳植灵和。当年张绪今憔悴，晚向金城发浩歌。"
"江南春柳词七十二首 其十三","清末近现代初","周岸登","似恨东风不展眉。东风叵耐尽情吹。吹眠吹起还吹落，瘦杀临春千万枝。"
"江南春柳词七十二首 其十四","清末近现代初","周岸登","行人攀折损宫腰。泣露颦烟恋旧条。留得一枝栖杜宇。要听啼血过津桥。"
"江南春柳词七十二首 其十五","清末近现代初","周岸登","树老心空鬓尚青。风流天赋与多情。任他兵火交摧挫，劫后犹堪庇燕莺。"
"江南春柳词七十二首 其十六","清末近现代初","周岸登","玉门斜日映搴旗。野堠凋阴盘马时。一夕乡心入羌笛，江边梅发对垂垂。"
"江南春柳词七十二首 其十七","清末近现代初","周岸登","三出凤州漫浪夸。那胜越艳比吴娃。千丝不结鸱夷网，身是江南桑苎家。"
"江南春柳词七十二首 其十八","清末近现代初","周岸登","金谷河阳旧有名。南朝狎客更风情。珊瑚血点燕支辱，后庭玉树变秋声。"
"江南春柳词七十二首 其十九","清末近现代初","周岸登","苦为坠楼悲艳骨，甘从饿杀竞纤腰。倾城倾国都销歇，舞尽春风万万条。"
"江南春柳词七十二首 其二十","清末近现代初","周岸登","尽抛蠃黛斗长眉。更倩莺梭织恨丝。絮乱丝繁眉自锁，夭斜争似旧家时。"
"江南春柳词七十二首 其二十一","清末近现代初","周岸登","翳蝉羞露怯高枝。漾曲揉金窣嫩丝。一自斑骓轻解系，笼鹦低唤误他谁。"
"江南春柳词七十二首 其二十二","清末近现代初","周岸登","虚传丽则长杨赋，乍可清风栗里庭。边塞北条维地络，永丰西角动天星。"
"江南春柳词七十二首 其二十三","清末近现代初","周岸登","人柳三眠出汉宫。酣春沉醉九微风。铜驼荆棘铜仙泪，一样凄凉似梦中。"
"江南春柳词七十二首 其二十四","清末近现代初","周岸登","羞逐鸱夷放钓船。五湖明月秣陵烟。过江名士如相问，姓字犹悬尺五天。"
"江南春柳词七十二首 其二十五","清末近现代初","周岸登","絮搏成黈丝作旒。教睹官仪起凤楼。解识宦情如博塞，任他无蟹有监州。"
"江南春柳词七十二首 其二十六","清末近现代初","周岸登","曲澜轻漾醉芳埃。厌杀章台忆钓台。苦欲移根近清路，因何不傍白榆栽。"
"江南春柳词七十二首 其二十七","清末近现代初","周岸登","蟹簖鱼梁近水垂。更添渔具续天随。西湖五柳陶羹好，争及东都宋嫂时。"
"江南春柳词七十二首 其二十八","清末近现代初","周岸登","疏封细柳彻侯条。白马青丝共踏摇。衔得杨花窠里住，一肩风月送前朝。"
"江南春柳词七十二首 其二十九","清末近现代初","周岸登","绿芜凋尽赋台城。玉埒金椎鹿角营。入望萋萋魂欲断，柔丝那更绊行人。"
"江南春柳词七十二首 其三十","清末近现代初","周岸登","酥雨烘晴莺晓初。条风飏暖燕归徐。娇春莫道无颜色，姹紫嫣红总不如。"
"江南春柳词七十二首 其三十一","清末近现代初","周岸登","锻灶嵇康眼独青。竹林游赏异新亭。好陪隐士闲门巷，不为天家护琐厅。"
"江南春柳词七十二首 其三十二","清末近现代初","周岸登","参差流艳御香繁。不赋华林赋小园。草木无情岂蠲忿，忘忧何事树金萱。"
"江南春柳词七十二首 其三十三","清末近现代初","周岸登","新词月节教歌成。月月春风夜夜情。三十六宫都应节，全回大地作春声。"
"江南春柳词七十二首 其三十四","清末近现代初","周岸登","颓林楗石障河桥。急束齐裁带叶烧。留得风流根性在，春回依旧长新条。"
"江南春柳词七十二首 其三十五","清末近现代初","周岸登","篆伴芝英画彷迂。射工穿叶未嫌粗。御轮学得临风态，六艺通材擅得无。"
"江南春柳词七十二首 其三十六","清末近现代初","周岸登","何心惹雾复拖烟。攀折随人度岁年。斜出酒帘红杏外，将无误眼到旌旃。"
"江南春柳词七十二首 其三十七","清末近现代初","周岸登","支风给露逐时新。不管迎春管送春。象渡漓山曾手植，攀条陨涕更何人。"
"江南春柳词七十二首 其三十八","清末近现代初","周岸登","圈花幂曲小青楼。压酒吴姬字莫愁。醉倚朱阑新月上，万丝如发学梳头。"
"江南春柳词七十二首 其三十九","清末近现代初","周岸登","风怀桃叶伴桃根。衣袂啼痕间酒痕。毕竟不关惆怅事，十年花月别青门。"
"江南春柳词七十二首 其四十","清末近现代初","周岸登","折杨古调总违时。下里巴人世共推。画壁旗亭真赏在，匆匆遣唱渭城诗。"
"江南春柳词七十二首 其四十一","清末近现代初","周岸登","换舞巴歈替得么。吴讴适怨转清和。新来学得鲜卑语。舞错凉州可奈何。"
"江南春柳词七十二首 其四十二","清末近现代初","周岸登","含风宛转玉儿家。十丈游丝绾日斜。车驾六萌迎窈窕，蝉纱雾縠罩非花。"
"江南春柳词七十二首 其四十三","清末近现代初","周岸登","彩幡人胜簇钗钿。水眄兰情映碧鲜。舞罢相邀看花去，趁蜂随蝶罥秋千。"
"江南春柳词七十二首 其四十四","清末近现代初","周岸登","与梅同占渡江春。输却东风一度新。闲艳暗香评泊尽，空劳委路托清尘。"
"江南春柳词七十二首 其四十五","清末近现代初","周岸登","游鹿开河不记年。鹤飞萤葬玉生烟。漂馀木柿邗沟上，留待疏淮好碇船。"
"江南春柳词七十二首 其四十六","清末近现代初","周岸登","东湖官柳几年栽。临水青青画本开。皮作民粮惟骨在，婆娑犹自望春来。"
"江南春柳词七十二首 其四十七","清末近现代初","周岸登","青回鬓雪护衣云。乞得回仙不老春。更种灵根观自在，度他贤劫大千人。"
"江南春柳词七十二首 其四十八","清末近现代初","周岸登","托迹渊明耄逊余。风流孝伯世应无。星躔本自邻东井，羞作人间五大夫。"
"江南春柳词七十二首 其四十九","清末近现代初","周岸登","堕尽名城堙尽池。强台临望憺忘归。江湖满地烟波在，不缉荷衣缉柳衣。"
"江南春柳词七十二首 其五十","清末近现代初","周岸登","故枝折尽折新枝。无复清阴与覆堤。重上河梁携手处，花骢解意向空嘶。"
"江南春柳词七十二首 其五十一","清末近现代初","周岸登","离肠九曲逗柔条。带眼频移损瘦腰。便织花圈投水去，缠绵犹自绕红桥。"
"江南春柳词七十二首 其五十二","清末近现代初","周岸登","金水河边锦里傍。一渠春酒压鹅黄。砑笺渲染桃花色，十样离诗彀断肠。"
"江南春柳词七十二首 其五十三","清末近现代初","周岸登","生绡十幅写苗条。骀荡春心记板桥。岂为閒情瑕白璧，莫倚纤腰笑折腰。"
"江南春柳词七十二首 其五十四","清末近现代初","周岸登","也随红叶度宫沟。不作良媒翻惹愁。吹皱春池干底事，坏云骄絮惯遮楼。"
"江南春柳词七十二首 其五十五","清末近现代初","周岸登","碧鸡坊外草堂西。罨画花潭簇石堤。留得千秋脂粉泽，薛涛井畔碧萋萋。"
"江南春柳词七十二首 其五十六","清末近现代初","周岸登","迎阳莺羽炫成金。脆炙初簧弄好音。博劳多言鸲鹆舞，误人江上动愁心。"
"江南春柳词七十二首 其五十七","清末近现代初","周岸登","笛里关山路万重。锦城回望隔芙蓉。阳安唐柳应无恙，会友逍遥竞汉风。"
"江南春柳词七十二首 其五十八","清末近现代初","周岸登","石访支机开卦频。问津休误泛槎人。江南春尽寒犹劲，雪外蓬婆未识春。"
"江南春柳词七十二首 其五十九","清末近现代初","周岸登","柔荑才吐露痕微。便蹙风丝逗雨丝。阿亸一声羌笛怨，断云幽梦曲中吹。"
"江南春柳词七十二首 其六十","清末近现代初","周岸登","南浦新波绿涨时。离觞供泪玉双垂。牵丝宛转随郎去，逐浪因风路不知。"
"江南春柳词七十二首 其六十一","清末近现代初","周岸登","御苑仙城一样青。寄将离绪谢芳卿。芙蓉梦影分明在，莫厌凡情讶蓦生。"
"江南春柳词七十二首 其六十二","清末近现代初","周岸登","随风低扫落花深。披拂朱阑缕缕金。苦为颠狂长傍路，邮亭芳草动离心。"
"江南春柳词七十二首 其六十三","清末近现代初","周岸登","吹花斗草竞春条。妒雪愁丝两不饶。若遇东施应绝倒，捧心何意损纤腰。"
"江南春柳词七十二首 其六十四","清末近现代初","周岸登","坠溷飘茵两任飞。非关燕掠与莺欺。萍根若解怜桃梗，共浣春江莫妒伊。"
"江南春柳词七十二首 其六十五","清末近现代初","周岸登","汁染青衫映绿波。春神无赖强张罗。骊驹也识人肠断，拗折鞭丝赠恨多。"
"江南春柳词七十二首 其六十六","清末近现代初","周岸登","漫把缠绵强泥人。啼红化碧翠长颦。芝田枉托微波语，不赋针神赋洛神。"
"江南春柳词七十二首 其六十七","清末近现代初","周岸登","通体留仙一搦腰。盘中婀娜掌中描。砑罗裙畔飞轻凤，楚佩衔时尽放娇。"
"江南春柳词七十二首 其六十八","清末近现代初","周岸登","绿杨枝外是天河。梦掐仙音梵谱和。识得人间离索苦，玄霜捣尽误姮娥。"
"江南春柳词七十二首 其六十九","清末近现代初","周岸登","金丝晴窣蝶黄乾。吴苑风多怯晓寒。廿四桥边鱼浪阔，青袍如雪倚阑干。"
"江南春柳词七十二首 其七十","清末近现代初","周岸登","十三楼外雨濛濛。小苑青楼接大功。燕子不归春寂寂，六朝如梦葬东风。"
"江南春柳词七十二首 其七十一","清末近现代初","周岸登","沟断清淮接浊河。扬州花月汴州歌。若教画手能描写，江北江南不较多。"
"江南春柳词七十二首 其七十二","清末近现代初","周岸登","不吊苏台不怨隋。万年芳树好阴垂。扬灵乞得东风便，玉笛横江尽意吹。"
"鹊桥仙 旧历六月六日，新历七月七日也，戏赋","清末近现代初","赵熙","曝衣人小，曝书人老。各送荔支红了。算来一月过端阳，又小盒、蛛丝乞巧。秋期尚早，佳期却到。牛女自然知道。历头天上不双行，止一度、银河怎好。"
"木兰花慢 竹夫人","清末近现代初","赵熙","青奴扶正了，仗清节，擅专房。喜入眼玲珑，回文织就，好梦相将。温香。有人到老，守冰肌、无分配冬郎。簟展一家眷属，情根节节潇湘。书床。瘦并琴张。高枕卧，北窗凉。学碧玉回身，绿珠入抱，颠倒鸳鸯。新妆。小红慢妒，盼银河、一点没心肠。岁岁从他薄倖，秋来惯撇秋娘。"
"清波引 豆粥","清末近现代初","赵熙","一盂花乳。小厨净、玉纤自煮。豆秸红处，绿阴泼庭午。雪色糁云子，菜把新含风露。片时香嫩琼酥，翠匙滑，佐瓜瓠。滹沱夜渡。者风味、时一领取。野人清趣，笑冰雪中苦。何须问丹鼎，此即淮南家务。万一春卖蓝桥，乞作仙杵。"
"琐窗寒 纸窗","清末近现代初","赵熙","书影堆山，诗材劈雪，一房天亮。玻璃六扇，坏了贫家色相。选溪藤、薄于素纱，淡妆人坐秋光爽。秪娇雏觑处，旋撕补，乱瘢如掌。风幌。月平初上。印几幅方空，竹茎花样。凉添冷布，还买千丝越网。小蜂儿、钻了又钻，可怜来路将眼障。配芦帘、帐子梅花，坐领西风响。"
"满庭芳 蚊烟","清末近现代初","赵熙","香屑笼衣，苦蒿缚柱，担头不费多钱。小窗天黑，飞响作雷颠。薰取氛氲一室，螉螉泣、细管残弦。纱幮小，法云浓处，清净坐诸天。亭边。池草合，平头奴子，摇扇无眠。盼秋风不到，夜月如年。那用银荷袅篆，便贫家、梦也成仙。篝灯畔、一群宵小，功德扫狼烟。"
"探春 问休庵消息","清末近现代初","赵熙","䆉稏吹香，音书隔月，孺人稚子安否。校尉摸金，将军负腹，风卷乱鸦飞去。小小春灯影，偏幻出、梨园几部。不应韵事唐宫，一枰猧局终古。弹尽哀弦何补。将破子家山，琴换珠柱。憎命文章，腐儒天地，谁把草堂赀助。且载花潭酒，作生日、荷花红处。转眼西风，笠头吹上秋雨。"
"霓裳中序第一 清时官翰林院在成都者，群出宋前辈芸子后，八月摄影，命曰《五云秋禊图》","清末近现代初","赵熙","三清一梦隔，但说西京双鬓白。回念蓬莱缥碧。送春夜漏声，璇霄风色。卿云故国。擅玉堂、天上词笔。群仙会、八方使节，搢笏玉皇侧。凄绝。镜中人集，认锦水、铜驼巷陌。临江还少废宅。剩托鱼陂，送老禅伯，九秋悲也得。胜万古消愁示疾。贞元影、不祥同祓，唤取五云客。"
"尉迟杯 以荞为千丝汤饼，成都治之最精，顾无表微者，赋之诒好事者品焉","清末近现代初","赵熙","银灰线。乍出水、一碗香云漩。条条小榨抽丝，红撒椒痕星点。春山细笋，纤玉手、并刀截千片。笑仙人、好煮青精，上清无此嘉馔。回念碎白娇红，花开候、山城四野都遍。儗学农家勤收拾，何处聘蛮姬主爨。成都市、今提酒榼，好风味，长寻福建馆。准坡仙、茗例佳人，二乔名字亲唤。"
"月华清 眼镜","清末近现代初","赵熙","秋水为神，春冰托月，藉君还我青眼。半世流光，何止阅人千万。插双鬓，软衬珊枝，绣小盒，细盘金线。书卷。逗心光夜夜，红檠一点。老去晶窠恨浅。叹春梦无痕，恒河都换。五色云华，别罩桃花人面。尚欧式眼界翻新，幻海市镜清犹远。衰晚。仗泪痕遮住，玻璃两片。"
"惜秋华 白秋海棠","清末近现代初","赵熙","若有人兮，把秋魂化出，瑶姬前世。风影露华，依然淡妆如此。惺惺自惜惺惺，为谁渍盈盈珠泪。相思未相逢，便滴晶奁成水。红韵对君洗。恁铅华断了，藐姑心事。欲叩素娥清净，送它何地。凉宵试拂银筝，定唱入雪儿歌里。仙子。月明中碧城十二。"
"薄倖 八十松风馆海棠最胜，吟者多尚白，盖标其好之清也，余有讥焉。补红秋海棠词","清末近现代初","赵熙","小红犹小。甚脉脉芳心便好。费多少鲛绡浓泪，化出灵芸风貌，倚新妆何事含愁，嫣然名里鸾星照。问怨叶分娇，圆樱淡点，那个秋娘能肖。曾记欲仙姑水，香艳处，胭脂难扫。绛河三世影，娟娟风蝶，茜痕还认裙腰抱。玉奴微笑。似前宵画烛窥人，一枕酡颜俏。心心结子，脸上春潮动了。"
"露华 黛黛花，吴淞茗也，青城石室约赋","清末近现代初","赵熙","翠奁露叶，泛一溜娇波，别样清绝。细领淡香，人与春山如活。似花却是非花，昵昵小名双叠。裁照影，文君镜中，令我消渴。思君上海时节。定梦里樵青，颦态能说。惯了玉川，消受一弯新月。有人又点轻螺，滴滴绛唇亲接。春味好，瓯边试描两撇。"
"迷神引 题胡高甫墓石","清末近现代初","赵熙","片碣青山传万古。断送一条归路。魂兮鉴否。是前朝墓。卅年来，君家事，久非故。破屋围书坐，留老父。乱草冷秋阴，傍慈母。第一嘉州，历劫伤心处。记九峰云、乌尤雨。海棠香国，好风日，吟烟渡。几何时，沧桑影，幻朝暮。留我作孤臣，悲杜宇。月夜锦城东，白杨树。"
"齐天乐 成都雨夜","清末近现代初","赵熙","竹梢留得西风住。千山万山凉雨。头白惊秋，灯红碎梦，遮断江关前路。檐声太苦。算一月离家，明朝白露。枕上荣州，夜潮心涌乱松处。横流沧海四注。我思兮不见，人在黄浦。乌鹊南飞，栏干北望，来日阴晴难悟。皇城动鼓。更战马频嘶，砌蛩如诉。晓郭芙蓉，万花谁作主。"
"南浦 中秋泛舟浣花溪","清末近现代初","赵熙","一水沁诗心，坐扁舟，天容绿遍秋半。烟树满城南，玻璃皱，消得酒痕风软。从来此地，少陵一一经行惯。草堂路转。奈寒碧千畦，浣花人远。春风小市青羊，记水叶晴丝，酒旗双燕。劫外奉诚园，重来梦，红剩海棠香畹。归鸦领月，过江人是新亭伴。水风闻碾。知别后溪光，何年重见。"
"桂枝香 中秋无月，和休庵","清末近现代初","赵熙","嫦娥爱客。怕素月一天，人眷乡国。何处琼楼玉宇，露华空白。八荒都入西风里，说良宵、阴晴共色。蛰虫千足，雄虺九首，去年天窄。渡浩劫，辽空四碧。又桂香成海，今夕何夕。花好月圆人健，此情谁觅。悠悠独秀峰头路，泛花潭、先办蓑笠。所思何限，燕山吴水，旧交南北。"
"徵招 薛涛井和瓠庵送归之作","清末近现代初","赵熙","春风一井桃花水，离亭古今南浦。人到画栏秋，吊香魂何处。漂零卿未苦。付身世唐家节度。世外埋愁，草间偷活，乱山无主。前路。汉嘉程，人归也，风声水声无数。莫唱桂华词，剩月中田土。蘋洲渔笛谱。羡君在锦江头住。尚重对，茗碗花笺，念白头开府。"
"翠楼吟 江楼送别三十九人，怆然赋此","清末近现代初","赵熙","月过中秋，茶香碧井，登楼又寻洪度。木樨黄喷雪，醉金粟如来风露。高丘无女。试北望阑干，神州前路。烟江树。雪山西断，海潮东注。日暮。当代名流，合党贤遗耇，泪边留住。枇杷门巷古。各浇取桃花人墓。明朝何处。算入画津关，知心鸥鹭。西风苦。酒醒人远，一帆归去。"
"夜行船 江楼未晓南发","清末近现代初","赵熙","梦里摇摇天乍颤。枕函欹，一声离岸。几点渔灯，十里巴峡，心上万山齐转。前路不知何处旦。望东方汝南鸡唤。老去哀时，倦来翻寐，明月一船相伴。"
"渡江云 彭山道中","清末近现代初","赵熙","月中摇梦去，乱滩一叶，风起雪飞花。晓螺山泫翠，小小江楼，绿水渺天涯。恒河鬓影，十年来、吹上霜华。东去也、江声日夜，流不尽虫沙。堪嗟。官灯白舫，夜雨青神，忆西京情话。真落得、渔翁满地，燕子无家。船头又指彭山县，想太平、青遍桑麻。如愿否，平羌草屦捞虾。"
"秋霁 玻璃江","清末近现代初","赵熙","烟水空明，合四远天光，尽染秋绿。鹭白欹风，叶红黏网，野凡未收平陆。乱山细竹。记探荔子蟆颐宿。漾翠玉，争怪老坡，南海梦纱縠。江路向晚，棹入平羌，远闻丁丁，樵唱云木。动幽心，樵青一屋。江鱼新钓饭新熟，香鬓代簪陶令菊。此愿奢矣，身世但少兵荒，借船沽酒，抱琴冲瀑。"
"斗百草 过中岩","清末近现代初","赵熙","笑问青神，借居黄叶君应可。下噀无田，上洄赊酒，何事与天尽左。好中岩，称笠影鸦锄，僧农双课。便瀑径寻碑，经坛采药，世谁知我。年少青衿如昨。来往嘉州，长向此间摇一舵。几杵钟声，两朝山色，尽消向江楼佛火。如今老，何计能陪应真坐。寺门锁。夕阳烟，鹭鸶飞破。"
"透碧霄 江中望峨眉","清末近现代初","赵熙","白云边。玉人浓翠藐姑妍。半山以上，九霄同色，一碧如烟。银河秋老，芳蛾蘸绿，菱镜婵娟。夕阳时金色浮天。并猿也通灵，禽能诵佛，大岳西川。昔寻仙古寺，山僧留我，一月岭头眠。半夜钟，千岩瀑，晴血皓，立诸蛮。蔡山即此，心通禹迹，历历嘉犍。到如今重泛江船。叹白头吟望，青嶂摩空，鹤唳千年。"
"三姝媚 下平羌峡","清末近现代初","赵熙","凉烟秋满灞，出平羌、山光水光如画。近绿遥青，衬小滩蓑笠，夕阳桑柘。雁路高寒，閒动了、江湖情话。半世天涯，无福移家，海棠香社。前渡嘉州来也。指竹里龙泓，酒乡鸥榭。一段天西，想万苍千翠，定通邛雅。断塔林梢，诗思在、乌尤山下。淡淡青衣渔火，寒钟正打。"
"秋宵吟 嘉州","清末近现代初","赵熙","展青山，卧画橹。向晚移舟烟渚。离堆影、似镜里仙鬟，翠生眉妩。水边村，雁外雨。断幅居然秋浦。诗来处、在树色凌云，寺楼钟鼓。万马滩声，是旧日、开明故府。有情吟啸，历劫兴亡，冷蒙让渔父。谁作黄花主。半塔铃音，吹送万古。唤坡仙、载酒归来，凉月吹笛夜正午。"
"金菊对芙蓉 抵家","清末近现代初","赵熙","雁外青山，马头黄叶，嘉州两日三荣。算程程归梦，节节离声。菊花催老悲秋客，误几人、身后诗名。一鞭残照，中原北望，前世西清。无策消遣馀生。集锦江耆旧，各各渊明。唱迷阳旧曲，有恨谁听。行装一卸鸦先喜，向枝头、如唤樵青。寸心遥夜，屋梁月落，山火寒星。"
"甘州 寺夜","清末近现代初","赵熙","任西风、吹老旧朝人，黄花十分秋。自江程换了，斜阳瘦马，古县龙游。归梦今无半月，蔬菜满荒丘。一笠青山影，留我僧楼。次第重阳近也，记去年此际，海水西流。问长星醉否，中酒看吴钩。度今宵，雁声微雨，赖碧云红叶识乡愁。清钟动、有无穷事，来日神州。"
"烛影摇红 翠笔山","清末近现代初","赵熙","插笔空中，秋光写出瑶池影。野人生性爱孤高，洗耳松风净。未午蓝桥试茗。白云深、希夷睡醒。鱼边集客，猿外摩天，一丝岩径。独立峰尖，无边天地荣州迥。年年秋雁落江湖，老共黄花命。万事愁登绝顶。醉西风、禅心入定。五千年史，八百声钟，此时深领。"
"紫萸香慢 重九前一日得休庵书","清末近现代初","赵熙","满城山、青如人意，不晴不雨秋光。劝三年归客，待明日、醉南冈。半世身如飞雁，为莓苔菰米，误尽潇湘。叹于今老矣，鬓白菊花黄。岁又暮、一天早霜。天狼。箭落星茫。桑梓影、净龙荒。只无家弃妇，愁量海水，梦冷宫装。犹剩一行遗老，忍寒饿、碧鸡坊。唱新词、作龙山会，百花潭外，何地同作重阳。人望故乡。"
"龙山会 九日雨中怀任父，用梦窗韵","清末近现代初","赵熙","一雨青无罅。满郭秋光，卐字苔痕亚。闭门温宿酒，诗性冷、浇向惊鸿弦下。天铸古今愁，合彭泽、彭城一冶。战场花，香丛缀泪，凉珠露洒。垂老尚梦燕云，万翠天西，走太行如马。五噫人到否，经岁里、身世漫漫长夜。心上洞庭波，付蓝水、玉山齐泻。数年华，半霜木叶，夕阳红挂。"
"望湘人 得芷孙学使书","清末近现代初","赵熙","正黄花旧日，红豆一灯，故人书到乡县。溅渌铜瓶，醉香玉茗，记挽虾蟆山半。一梦天荒，八年人老，蓬莱清浅。带泪痕回数，前生万劫，红羊难算。君抱湘云一片。叹如今未死，几时重见。便摧却亡新，未了范砖书卷。巴山路隔，洞庭波冷，夜雨伤心秋晚。倘岁暮有信江淹，幸托衡阳飞雁。"
"疏影 黄叶","清末近现代初","赵熙","金风弄色。又树头晒晚，归雁时节。绿意全非，人立黄昏，枝枝照眼明灭。诗家合号秋边影，妙绘出江南清绝。悟打头、笠子声轻，片碣老僧寒月。门外青山瘦了，酒家一二里，林际空阔。各送秋光，菊本花残，莽莽燕方微雪。霜寒一片琉璃殿，定落遍、万鸦宫阙。甚美人眉萼舒春，秪觅御沟红叶。"
"五福降中天 生日","清末近现代初","赵熙","命中郊岛天寒瘦，生来菊花秋晚。万事皆非，一身无著，冉冉百年今半。青山泪点。共白发衰兄，夕阳红泫。咫尺荒坟，老亲颜色梦中远。新晴重九五日，夜凉双雁语，风叶山馆。机上流黄，镜中垂白，一样辽阳征怨。桑田更浅。幻月影河山，春华九万。失笑双闺，一杯酬大衍。"
"烛影摇红 答青城石室","清末近现代初","赵熙","秋雨重阳，举家黄叶声中过。一诗和梦到荣州，人语江楼坐。谁遣君悲似我。诉知心、凉蛩两个。峭帆挝鼓，烟寺鸣钟，不听犹可。八十松风，甚时傍而图书卧。菊花寻到鬓边霜，顾影如何躲。消得江心几舵。送浮生两三渔火。石田茅屋，棋局神州，判将长饿。"
"金菊对芙蓉 复约叟","清末近现代初","赵熙","蛩语诗心，雁天霞脚，传来片玉山城。乍霜花黄瘦，风叶红惊。意中各有伤春梦，到白头都是兰成。不堪肠断，重阳雨色，万树秋声。相对忍说瑶京。剩五云秋禊，镜里前清。劝麻姑老了，休管蓬瀛。明年也念花潭约，怕去时月落潮平。灞陵铜狄，禅床一觉，镫火三生。"
"情长久 和休庵见寿","清末近现代初","赵熙","前生活页寒花，薄命将秋化。忽一梦好风吹过，斜日西下。重阳新五十，结茅地、难选青苔半架。算来日，闻鸡不舞，緤马何山。邀酒伴，寻僧社。独秀仙人，节是陶潜亚。怎忍寄一篇河满，珠泪盈把。低颜入市，对年少，休问金貂酒价。共君去耕烟谷口，卖卜桥亭，身后事，香姜瓦。"
"石湖仙 林子山腴见寿，赋谢","清末近现代初","赵熙","生涯无岸。又垂老相知，人似天远。彭泽认前身，只荒田同无下噀。黄花秋雨，问此后、岁寒谁管。飞雁。共画梁燕子长叹。苍苍以何位我，付今生、虞初小传。五十无闻，历历桑田经眼。红豆诗材，碧桃人面。药炉经卷。香火伴。青城早筑山馆。"
"疏影 帘","清末近现代初","赵熙","千丝透篾。逗小风隐隐，湘水如活。隔断秋光，珠箔银屏，贫家个里无别。看书密坐留香久，听点屐红□三折。只片时不放驼钩，便积满窗黄叶。花外阿侬住处，素纱淡淡影，人更清绝。莫认疑城，百子裙边，亸地分明仙蝶。门外客到鹦哥唤，乍一笑、玉纤亲揭。等夜深、丫角张琴，引入玲珑秋月。"
"水龙吟 题路瓠庵仙山濯发图","清末近现代初","赵熙","一官凉到秋光，苏髯举似都曹句。依然秋士，一床秋梦，一灯秋雨。绝顶茅庵，七签云笈，瑶池阿母。只一瓢一笠，一般云水，何地访，万松树。即此万松瀑布。把荣州，画成天姥。杳然仙碧，听风听水，洧盘今古。劫换红羊，身骑白鹿，是君归路。定寻秋约我，七弦山响，认摩崖处。"
"秋宵吟 醉和石帚韵","清末近现代初","赵熙","雨声稀，月色皎，噀酒黄花香悄。凉云里，送一枕秋心，断鸿天晓。挽春荑、弄绣葆。倦鹤栖栖华表。知何计，有背郭三间，对锄烟草。五载西风，断送得天荒地老。渐台星影，坞壁军声，引泪梦痕绕。黄叶荣州早。冷落残山，亲故半杳。幸邻僧唤我题签，慈竹西角尽醉了。"
"烛影摇红 答休庵","清末近现代初","赵熙","秋老诗心，无多黄叶敲窗雨。荒池半月过重阳，人比青荷苦。两处愁如一处。念家山、残年乐府。一千亩竹，八百株桑，有生全误。白者省声中，寻君月底修箫谱。似闻夜啸有寒鸱，碧火徐州路。不久西风又去。劝江淹、休吟恨赋。此中差乐，一瓮摇天，羲农终古。"
"大圣乐 题霁园","清末近现代初","赵熙","黄叶西风，白头遗老，小园身世。算五年、清浅蓬莱，在水一方，除却漏舟何地。对雪自惊尧年鹤，尽城廓、人民清泪里。悲秋气、试横揽八荒，女萝山鬼。前尘莫谈癸巳，问谁是花潭谁栗里。历两朝人事，一般烟雨，何年晴霁。苦信几行龙溪录，剩元子、荒亭堆战史。谈经所，百年后、夏峰苍翠。"
"法曲献仙音 雨中闻乐铮铮然，京都声也，去国五年，人老矣","清末近现代初","赵熙","仙乐悲凉，善才零落，旧日钧天何处。绣幕黄花，夜灯红月，愁心一片箫鼓。忍擪笛，宫墙外，霓裳羽衣谱。一窗雨。此时心，酒边敲碎，谁信道，庾郎身世恁苦。内殿按梁州，问何戡，哀怨怎诉。醉眼洪荒，听昆仑，酣睡终古。祇山城今夜，斗破情天无补。"
"秋思耗","清末近现代初","赵熙","霜降明朝节。坐雨声，红闪一灯如血。蝴蝶梦中，辘轳心上，头白如雪。叹欹枕文园，五更还起问病妾。一线风，窗纸裂。甚藓砌偎蛩，荻波回雁，共把古愁今恨，向人低说。黄叶。秋光又别。照故人、那有明月。锦官词客，黔南天外，浙东西粤。各一幅千山万山，垂老归路绝。望夜色，香篆灭。已唤却邻鸡，声声檐溜未歇。泪泼银屏万叠。"
"绮罗香 红叶","清末近现代初","赵熙","秋艳于花，霜浓似酒，万树鲜明山态。斜日争春，幅幅绿阴全改。出射堂、诗笠还堆，上樵担、酒家能卖。问群仙、几日还丹，赤城标起白云外。南朝金粉一片，还记太平十月，翠尊曾载。碾碎珊瑚，烧得万山成海。自归来、吴水空寒，纵落去、御沟何在。祇词人、老景相看，断霞留几块。"
"绿意 破蕉","清末近现代初","赵熙","碧云寸裂。甚半宵，剪去罗衣千褶。寒雨声声，碎到红窗，秋意者般清绝。情知百事难坚固，更莫问、此心层叠。信美人、脆过琉璃，命薄鹭边荷叶。回首芳缄乍展，绿天外，盖尽茅庵明月。扇扇凉阴，清护书幮，香醉紫花时节。无端撕破青衫影，竟不解西风何说。耐画中、一个诗禅，染就辋川晴雪。"
"渡江云 于铁华所作安书","清末近现代初","赵熙","玉闺人健否。井干半月，孤客未还家。酒阑松所夜，人似春明，门外即天涯。蛛丝药裹，镜奁边，知断铅华。无限思、兰缸一点，书不到秦嘉。窗纱。银尊注处，锦水归来，笑当年初嫁。谁料得、秋水瘦燕，病比寒鸦。朝飞蟢子松裙带，送暗香、明月疑它。幽梦醒，窗前一树梅花。"
"庆春宫 和壶庵师见寄","清末近现代初","赵熙","僧粥炊香，宫梅含笑，小红乍吐新萼。微雨黄昏，奇{山畺}青峭，楚兰遥订诗约。岁华催晚，梦犹在、樨香小酌。白头吟社，三叠阳关，水边楼阁。夜寒一寸冬心，今到尧年，月明仙鹤。如此生涯，大难来日，吹浪江豚还作。数枝篁翠，好拳住、宣和冻雀。万松深处，云水孤僧，一庵无著。"
"疏影 自题万松深处卷子","清末近现代初","赵熙","松风万斛。送此生老了，吟卷中屋。玉样苍苔，榔栗千声，全家笑语花竹。新香粒是洪崖饭，抵圣乐、桐君仙录。访四邻、谷口春深，便叱颖川黄犊。长记林逋好我，有山有水处，攒此新幅。劫外苍龙，鹤去巢空，泪染双虹飞瀑。杨凭宅子香山住，尽汐社白头人读。等万年真得幽栖，饷客再锄烟茯。"
"高山流水 怀冀州赵湘帆衡，是名能古文辞者，自宣统后不相见。用梦窗韵","清末近现代初","赵熙","故人一别五秋风。老馀生、霜鬓如葱。前世望长安，凉天碣石归鸿。年年是、战血腥红。西飞燕，身世依然是客，寄迹雕栊。撰东京杂记，一一梦华浓。霜中。寒梅作花了，茅屋在、鸭涨牛宫。天外冀州山，涧石定采蒲茸。画蛾眉、揽镜难工。唐经事，应仿昌黎素业，闲气天钟。莽燕云杳杳，消息雁书慵。"
"阳春曲 熏笼","清末近现代初","赵熙","织香筠，煨宿火，椒眼巧于珠络。消受十分春，银荷外，镇日相守翠云幕。不成孤酌。新上脸桃花浓萼。同是一片冰心，者温存小红方觉。坐清漏南宫，罗巾单薄。谁化得春冰泪落。窗前馀灰拨处，印鞋尖缓步妆阁。猧儿解伴寂寞。甚暗里钻人裙角。秪深夜撇了冬郎抱，怎生睡著。"
"庆春宫 得芦墟师书，感十八年之别，赋寄此词","清末近现代初","赵熙","山蜕真吾，天容遗老，雁声远渡荣州。腊鼓荒村，官梅浓萼，岁寒无奈诗愁。梦华新录，付身世、天人一沤。馀生如叶，随分漂零，风雪荒丘。卢龙卖了田畴。除却宁河，何地埋忧。劫外西台，芦中穷士，出门沧海横流。夏峰谈道，料扶杖、今生已休。蘼芜青径，薇蕨香风，心上春秋。"
"阳台路 戏咏汤婆子","清末近现代初","赵熙","贮红浪。任布衾似铁，心头春涨。论身材稳过铛形，锡制巧镕金匠。燕玉也知情，自占这头，尽它心赏。壶公样。到五更、相偎忘了天亮。笑我浑疑京邸，傍绣枕，新移火炕。是乡堪老，慎漏泄、夜情摇荡。东风到，新恩便夺，已过一冬无恙。梅花帐者温存，青奴休想。"
"庆宫春 寄山腴","清末近现代初","赵熙","红萼孤山，青莲双盏，妒君浅醉寒宵。知否冬心，萧然斑鬓，故人僧况无聊。万松深处，剩行卷、天风海涛。思量如我，云白山青，无限穷交。茶名黛黛花娇。春到屏山，蛾翠应描。平地生波，千声吠犬，赵州有酒齐浇。草堂冲雪，送驴背、长桥短桥。新词多少，香阁双柑，红玉吹箫。"
"瑶花 雪","清末近现代初","赵熙","寒天泼墨，风剪僵云，压高城西北。夜乌声寂，清晓望，门外千岩俱白。四乡春雨，可明岁迟来芳陌。问几村红到梅花，望断灞桥诗客。一筇思踏峨眉，把天地装成，银样仙国。松杉盖顶，邀酒伴，群玉峰头吹笛。燕山风大，想埋尽长安铜狄。叹两层鹤梦都非，冻尽尧年春色。"
"齐天乐 香篆","清末近现代初","赵熙","多生此味难灰尽，濛濛一丝沈水。虚白窗深，小红身热，辨不分明花气。垂帘到底。正倦绣无眠，银荷春醉。袅入闻根，灵犀缕缕透心字。相逢者般火色。个侬添炷否，幽绪难理。新梦萦边，回文幻出，宛转柔肠春腻。霞思散绮。愿世世兰因，梵烟成穗。正爇梅檀，步摇风又起。"
"喜朝天 饯灶","清末近现代初","赵熙","一年心。送君上青霄，浊酒聊斟。岁聿云暮，有银罂翠管，前梦沈沈。垂老长逢浩劫，问生涯、梅花笑难禁。灯一点，厨娘下拜，应断灾祲。行程止七天路，算曰归除夕，春又骎骎。为问天上，羲轮一转，可判阳阴。帝所曾闻极乐，又何事群仙鍊黄金。玉皇笑，红云护我，躲到而今。"
"疏影 春人{臨/手}镜图","清末近现代初","赵熙","圆冰化月。问是它是我，心事怎说。莫道无双，香玉分明，呼将妙子如活。新妆作意窥侬样，向鬓角秋波斜瞥。笑夜来百种春情，都怕与卿相涉。明是空花一片，画中画不到，如此清绝。错认郎心，触了江头，两两桃根桃叶。梨花湿透真真影，想浴后微遮裙褶。漫等它夜月魂归，放出寸光全摄。"
"万年欢 长乐花","清末近现代初","赵熙","春韵盆花。傍寒梅数枝，开遍残腊。天与燕支声价，紫云谁压。应透香风指甲，屠苏醉双鬟偷掐。前生是长乐宫人，九华灯照金鸭。沈思去年浩劫，对葳蕤细朵，愁诉红蜡。无草忘忧，将赋小园先怯。今又新丛半榻。才熟了，铛心羊胛。羞人是冯道长生，借它名字无法。"
"宣清 元日","清末近现代初","赵熙","天在山中，六换年光，依然千门送喜。似儿时，还祝岁丰，愿人间普销兵气。燕子生涯，桃花世界，钧天梦里。领全家贺新春，尊前心事提起。念正朔随人，衣冠易代，不才今老矣。自紫陌朝天，乌台削草，历定哀间，一一中华麟史。到馀生，斜川无地。舍陶潜，义熙谁记。一杯酬长命，问此后东风，过丁年是谁丁巳。"
"高山流水 寄桐城马通白先生其昶。步梦窗韵","清末近现代初","赵熙","梦痕日日数花风。满城山、春气葱葱。三载故人书，南天路隔烟鸿。衰颜似、病叶霜红。亡新世，江上经时鼓角，浩劫乌栊。剩人间弃妇，血滴泪珠浓。山中。研朱点周易，今莫问、汉馆隋宫。坊径委铜驼，尽绿乱草茸茸。后千秋、且付天工。龙眠翠，聊守方姚故册，断送龙钟。忆宣南万念，如雪比僧慵。"
"孤鸾 张篁溪有哀逝之作，自京师托题墓道","清末近现代初","赵熙","香魂秋晚。道过了重阳，瘗花东莞。细草燕丝，绿得檀郎肠断。棠梨殡宫一所，哭春云粤山回雁。留下文姬小集，印泪痕千点。算此生离别事何限。总沧海无家，人远天远。未老篁溪，梦里钓丝全乱。牵牛凿天不到，盼银河、碧鸾飞转。渺渺愁心，万古有佛桑花见。"
"三姝媚 题胡铁华大山松所卷子","清末近现代初","赵熙","松风吹梦远。记金山焦山，听潮秋晚。九月江南，挂片帆西上，楚天回雁。艾叶滩声，流不尽桑田清浅。即此生绡，前世今生，史材千卷。今又乡城春暖。怅燕子东风，杂花围县。谷口王官，赖草堂赀助，故人心眼。海国风涛，愁秪在玄黄交战。共尔何年安枕，髯龙翠馆。"
"彩云归 和休庵访薛涛墓，次韵","清末近现代初","赵熙","疑呼妙子过稠桑。小桃花、旧葬江乡。看陌头、草色唐年绿，魂夜夜、定到君旁。荣州郭、一声风笛，可重吟夜郎。便幻作蕊珠仙子，路入唐昌。堪伤。从销石镜，算人间、不尽兴亡。古今一例，身世流落，锁骨埋香。为井边、风流艳史，艇子曾系横塘。销魂处，输与芳铭，好事东阳。"
"瑞鹤仙 正月十九成都词社展寿苏之会，用韵和之","清末近现代初","赵熙","锦城灯又歇。南飞鹤，过了苏门一月。岷峨此高节。借松醪三奠，香通奎阙。多时战血。坐中人、都换素发。似仇仙命否，经八百年，一般磨蝎。悽绝。金莲玉局，孟博渊明，梦痕重叠。风波片叶。三生影，托禅窟。望西眉下拜，上元春暖，梅花同社尽发。记熙宁丁巳，公正济南咏雪。"
"五福降中天 寿苏兼寿朝云，此八百年第一韵事也，戏和邓约斋前辈","清末近现代初","赵熙","小星红得奎光小，除非能一堂双寿。苏小乡亲，维摩天女，名在魏城君右。蛮腰素口。愧九死无家，百年相守。党传篇篇，扫将眉翠大峨秀。罗浮前世道士，慧根磨不尽，重奠杯酒。白鹤新居，绿毛幺凤，记礼塔仙时候。梅花半亩。拜百子裙边，上元灯后。袅袅香魂，干儿携到否。"
"三姝媚 题休庵《秋雁词》卷。休庵姓邓名鸿荃，字雨人，清观察使，工词，词人王半塘妹婿","清末近现代初","赵熙","西京如梦短。似金铜仙人，露盘辞汉。四壁成都，为五陵芳草，酒边肠断。故国骖鸾，魂一夜、簪山千转。庾信生涯，萧瑟江关，一声秋雁。赢得中仙词卷。笑记曲箱中，可收田券。按拍花前，赖小红知己，玉箫春暖。我亦愁乡，嗟半世、齐谐同传。若问虚名身后，嵇康性懒。"
"彩云归 正月廿九日懿姬生日感赋，用休庵前韵","清末近现代初","赵熙","麻姑到海贩红桑。便蓬莱、不算仙乡。思十年、此日长安去，愁病在酒后灯旁。劳生味，遍餐黄蘖，是羞郎怨郎。奠一滴纸钱风里，可认王昌。神伤。当年奉倩，到如今悟尽凡亡。玳梁燕子，含去花片，落水无香。自别来扬州一觉，处处萤火雷塘。神京事，春风春雨，梦冷昭阳。"
"霜花腴 向道院分木芙蓉种，用梦窗韵","清末近现代初","赵熙","四乡渐绿，趁早莺春原，一访黄冠。荒冢农归，断碑牛卧，贫来出世都难。四围范宽。引乱山青到窗前。似当年、二月崧阳，雪晴三十六峰寒。墙角一株何树，认霜馀破叶，蜕抱枯蝉。香国移春，丹房分种，花名记入鱼笺。待栽石船。筑镜漏新号思娟。到秋深、艳锦围城，道人来醉看。"
"水调歌头 寿康南海六十","清末近现代初","赵熙","太华五千仞，雄压三神山。金天西下康老，岳岳切云冠。脚踏全球地壳，胸贮中华圣證，星斗摘心肝。一卷大同论，太古烛龙然。敲红日，玻璃响，九霄寒。百花十日生日，六十鬓毛斑。身立支那劫外，人指梁鸿天际，佛国祖师看。春酒介眉寿，星宿海同干。"
"瑶台聚八仙 仙人山在县北七十里，寺曰仙人寺，余扫松叶烹茶于此，题其匾云：“明月来投玉川子；晓云遮尽仙人山。”山之高，环望百里外，既刻诗壁上，补纪此词","清末近现代初","赵熙","翠岭如苔。烟霄外，森然万古云胎。夜堂清磬，疑自石壁中来。此地唐年仙子会，寺门巨茯手亲栽。认磨崖，杜宇二月，红上瑶台。盘盘苍龙瘦脊，合乱山嫩绿，海气浮杯。太清坛上，人在第一蓬莱。群真定朝绛阙，算碧落、芙蓉花正开。沧桑感，剩四围丹气，霞护天台。"
"迈陂塘 江恭人墓","清末近现代初","赵熙","乱花边、卿应认我，一来奠黄抔土。红心满地蘼芜草，遮得檀郎无路。卿且住。是雨雨风风，漠漠埋愁处。人间更苦。算非死非生，不夷不惠，留命草头路。伤心事，我是十年无父。廿年先已无母。纸钱风里黄门泪，托而朝朝暮暮。天万古。更好好相将，泉路双儿女。逢春扫墓。剩茅屋鸡声，水田牛迹，肠断白杨树。"
"东风齐著力 雨水节种花","清末近现代初","赵熙","春雨知时，山桃含笑，梦醒贫家。无方送老，种绿报年华。不办黄金作屋，风流债，点却群花。三三径，量枝数叶，汲水匀沙。失喜到双丫。争斸土一锄，忙尽金鸦。分香引蝶，剩本饷邻娃。便当村农穑事，一壶酒，自劳生涯。阴晴外，成阴结子，且自由它。"
"绛都春 花朝，双溪看桃花","清末近现代初","赵熙","明霞照涧，向春水弄妆，镜中人面。细雨乍晴，高阁横溪香风远。瑶池仙子芳华宴。醉琼靥，仙源红茜。禊潭佳地，王家洞壑，宋朝坊院。天暖。花朝正午，浓艳处，燕子莺儿俱懒。绣陌劝耕，芳树催人春光半。年年心上玄都观。翠苔路，崔徽愁看。更堪前度龙华，绛河泪浣。"
"南浦 春柳，玉田韵","清末近现代初","赵熙","新雨淡黄生，占了娇莺，已报枝头春晓。烟叶逗双眉，红楼上，依样麝煤轻扫。东风力软，小蛮生就腰支小。谁遣千条西向恨，添出一奁诗草。深宫渐渐藏鸦，梦魂边，忍见台城换了。飞笛绾离心，黄骢曲，飞絮灞桥重到。三生事渺。蘋花种出池塘悄。我亦劳劳亭畔客，愁送玉关人少。"
"珍珠帘 英人招聚清富山看樱桃花","清末近现代初","赵熙","繁英素雪春千亩。照帘栊，开遍花朝前后。晴嫩午蜂喧，伴玉窗人瘦。瓣瓣雕锼珠错落，待夜月香囊亲扣。携酒。又几日金莺，便含红豆。谁分别馆欧西，占荣王宫殿，小山清富。今古一东风，叹上兰非旧。海外樱花人自乐，正上野新装时候。相守。付一卷心经，唐宫鹦鹉。"
"三姝媚 城南看桃花","清末近现代初","赵熙","春山红似海。是天台仙人，化身香界。万蝶迎风，斗午妆晴处，宝衣齐晒。艳绝人间，浑梦到，瑶池天外。过去生中，曾历昆仑，水蒸霞彩。前度刘郎犹在。叹岁岁花朝，苦填诗债。看竹王家，问武陵何地，洞天能买。魏晋如今，休更笑秦皇时代。祇剩桃根桃叶，芳心未改。"
"珍珠帘 梨花，山中白云词韵","清末近现代初","赵熙","白人白过银娘未。白衣裳，又浣银河边水。晴雪一株香，傍瑶窗斜倚。月色溶溶云漠漠，甚带露微含珠泪。栏外。似亲见蓬莱，九华春睡。名字莫混黎涡，向姑山山上，分来仙气。雨打不开门，问伤春何意。淡极铅华偏艳绝，合谱入霓裳声里。谁是。又一念思凡，千花红蘤。"
"吉了犯 拜宋王周彦墓","清末近现代初","赵熙","二月又、棠梨作花，殡宫春晓。萧萧墓道。王家地、乱红谁扫。多年未就，寒食东风徵君庙。访遗事、宣和失载签求稿。共苏黄，几人吊。天予令君，种树扶碑，钦公风谊绍。绿水照绣陌，计同穴、人偕老。定化鹤、归华表。凤凰原、年年啼谢豹。指宋室青山，四下孤坟抱。古香生劲草。"
"三姝媚 寄杨子曼陀楼","清末近现代初","赵熙","蓉峰归卧否。展金光明经，梦君南浦。小筑延真，问散原经乱，梵天何处。采药西崦，凭唤我，山中樵父。老趁狂歌，江上秧田，杏花春雨。连岁佳儿文度。料手版疗饥，软红香土。破屋宣南，有燕巢痕在，一官曾住。故国荣州，无地种、苍松千树。夜夜知心谁是，啼鹃万古。"
"双瑞莲 李哲生思纯，辛圣传楷，赋才清发，天下之好也，合照小相，休庵云：国士无双而有双矣。用赞是辞","清末近现代初","赵熙","风神如此秀。合双玉名龛，双柑携酒。供作双仙，一代才人低首。比似云龙韩孟，认不出卢前王后。丝缕缕，甚时花下，佳人双绣。我欲照影恒河，奈壮不如人，衰颜今皱。黄金铸像，拾得寒山谁偶。二妙春兰秋菊，可念到万松青否。开笑口。待定岁寒三友。"
"高山流水 寄彊村侍郎","清末近现代初","赵熙","冻春十雨九兼风。酿晴乡、千树青葱。归雁渺南天，皋桥赁宅梁鸿。横塘路、酒绿灯红。秋风起，携去铜仙汉月，泪落房栊。浸冬青十二，叶叶露华浓。花中。群莺乱飞了，生活计、半化秦宫。芳草古荣州，野鹿自养香茸。海山心、写断琴工。六年梦，空绕香湾小屧，老去情钟。唱金荃苦怨，当日美人慵。"
"吉了犯 横溪阁","清末近现代初","赵熙","万古认高人旧居，翠溪双抱。春山不老。桃花外、又生芳草。家连戚里，将母辞官荣州道。任奸党成碑，一付苏娘笑。地仙楼，畅游钓。樽酒纵谈，宋到邦昌，天公真醉了。学士此共读，念王室，忧心捣。舍痛哭，如何好。过三朝交流仍半岛。借素阁鱼陂，社事乡农醮。墓边来大鸟。"
"望海潮 用淮海韵，题南海戊戌与雪庵绝笔书","清末近现代初","赵熙","当年衣带，如今禾黍，囚尧忍梦东华。含血喷天，椎心蹈海，青牛远放流沙。书笈故人车。托白头老母，餐饭先加。不是金轮，更谁纤手送唐家。江湖岁岁吹笳。又六旬进酒，二月飞花。知己半生，灵光一座，先朝信史空嗟。烟柳上洋斜。剩血痕泪点，浓墨飞鸦。柴市招魂，大星芒角耿云涯。"
"忆旧游 海棠花落","清末近现代初","赵熙","竟胭脂作雪，蛱蝶飘香，春老芳卿。如此风流样，奈多生薄倖。短梦清明。茫茫绿章封事，催送步虚声。但天上人间，烟消弄玉，月落飞琼。仙屏。睡初定。记艳烛更阑，曾照华清。又晴妆午醉，化红云一桁。浓裹金莺。日日雨丝风片，人望锦官城。似厄闰黄杨，空念二月花又生。"
"南浦 朱藤，用张春水韵","清末近现代初","赵熙","松架满庭芳，嫩晴天、隐映多罗窗晓。璎珞一团云，蜂声闹、苔上凤靴人扫。玲珑透雨，淡阴筛出明珠小。描取影儿钗索外，胡蝶乱依芳草。悬来串串春心，秋千下又数，花风过了。寒食絮香羹，搀芳处、吹得沈郎钱到。东华梦渺。金风亭长书幮悄。何地龙蛇蟠瘦骨，前代紫金鱼少。"
"探芳信 寄哲生圣传，用草窗韵","清末近现代初","赵熙","坐春昼。惯雨过寻山，僧来贳酒。念仙庵前世，如今梦华旧。吴妆争照春波影，人比黄莺瘦。木兰舟，杜老清祠，薛涛香甃。花外玉骢骤。看珠树临风，峡云归岫。一对箫声，曾唱小红否。红羊都换青羊市，烂醉同犀首。谱新词，休道屯田是柳。"
"南浦 和圣传寄内","清末近现代初","赵熙","山花笑客，笑春来、门外即春明。惹得檀郎吹笛，千种玉关情。树树淡黄杨柳，雨和风、搅梦到三更。算哥哥行迹，半湖青草，湿了鹧鸪声。一曲草堂按拍，问黄金、谁铸阆仙形。望断临邛归路，眉黛远山青。两度百花生日，百花潭、载酒泛清泠。料怨红凄调，玉萧阴有小红听。"
"蝶恋花 其三","清末近现代初","袁克文","低户疏棂风乍咽。月正窥人，未许帘栊隔。一枕轻寒休自怯，楼高不碍灯明灭。宛转愁心谁与说？寂寞池塘，蛙语声声切。墙外乱红吹又歇，空枝照眼还如雪。"
"扫花游 寒食，用清真韵","清末近现代初","赵熙","冷烟社日，又梦里清明，雁归南楚。柳条细缕。记燕山绣陌，纸鸢晴舞。巷口饧箫，送老临安夜雨。醉春去，指一色酒家，红杏花处。城外知里许。叹墓草萋萋，百年归路。翠蒿荐俎。听啼鹃唤客，泪沾衣素。杏酪催人，那识家乡更苦。暗延伫。闰花朝、锦城钟鼓。"
"踏青游 清明，用王晋卿韵","清末近现代初","赵熙","明日花朝，今朝百花晴晓。纸钱飞，秧水霁，山山啼鸟。爱俊影，新裁凤皇绫子，溪上夹衣齐照。一碧烽烟，满茫茫十洲三岛。事万种，愁肠先绕。上河图，春社醉，新亭人少。梦未稳，明年海棠红候，惟有杜鹃知道。"
"塞垣春 虫草，吴季愚大令夐见寄","清末近现代初","赵熙","酿雪魂蠕动。到九夏，新苗耸。孤根太素，一茎生翠，驼背微肿。是药根，又是春蚕蛹。究物化，区何种。冱寒天，阳和性，一锄身世如梦。芳宴锦筵开，花樽畔、今作清供。故国指西番，凑山路无缝。笑官园，菜把成例，劳千里、寄来青丝笼。别族待秋影，露萤飞碧垄。"
"玲珑玉 白蒲桃","清末近现代初","赵熙","仙露明珠，似寻得、绝色冰肌。秋光一箔，水精悬架离离。展旧青藤书藁，记山园深翠，松鼠含伊。相思。合樽前，亲喂雪儿。任买凉州别种，到拈来玉子，多染胭脂。沆瀣无瑕，伴梨花，好贮哥瓷。携将蒲萄牙去，办仙酿，晶珠千颗，味胜红澌。美人醉，看风鬟吹动鹭鸶。"
"氐州第一 绿菜，葆青馈","清末近现代初","赵熙","飞瀑如虹，清到万古，空岩夜响风水。溅雪生花，寒云护磴，重叠苔衣涧底。黎雅山中，散不尽洪荒秋气。浅碧筠篮，新香菌阁，露华苍翠。大好月明松吹里。度仙径应逢仙子。浸到春纤，斋时晚饭，比素芝犹脆。采芳人，诗梦冷，凭持饷涪翁一醉。石上丛丛，记扬帆、吴中淡紫。"
"露华 蒙山茶为汉僧吴理真手植","清末近现代初","赵熙","露芽翠滴。是汉代高僧，挈自西域。夏禹旧山，青染川南天色。仲春渐渐枪旗，日照一团仙碧。灵气孕、莲花半空，万古苍石。生株细数凡七。过四月黄梅，香嫩堪摘。历尽岁年无算，短柯盈尺。祖洲当采神芝，叶叶远传京国。风味损，如今碎包饷客。"
"瑶花 银耳，用草窗韵","清末近现代初","赵熙","苔枝断节。芳意丛丛，倩瑶姬分别。苍花千朵亲摘处，认取玉肌笼雪。浓浇米泔，化秋气、露盘清洁。生不逢四皓商山，负了采芝人杰。木鸡还玷佳名，想一种仙香，传自仙阙。冰瓯浸水花乳放，一一冰蚕成蝶。素娥咽否，好风味、银河边说。误镜中粉捻针窠，戏弄小珰明月。"
"莺啼序 闻成都川滇军警，用梦窗韵纪痛","清末近现代初","赵熙","何辜锦江万户，涨滔天祸水。战尘起，腥色斑斑，溅血红绽花蕊。遍郭外、衰杨挂肉，惊风乱刮城乌坠。叹无边空际冤云，尽叠秋思。三月春浓，正好载酒，泛花潭艇子。二更后，芒角天狼，万千珠弹齐至。自皇城鳞鳞破屋，火龙挟金蛇东指。放修罗、刀雨横飞，问天何意。奇哉去日，被甲川南，共枕戈不寐。应记取、纳溪力战，誓死前往，唳鹤声中，路人挥泪。妖烽荡净，刀瘢合缝，回头啼鴂千山响，唤同袍、互酌军容悴。如何自伐，中宵画角频吹，乱尸无担山里。西南大局，化作芜城，剩鬼灯照翠。问此世花卿知否，豆煮萁燃，海外鲸牙，怒涛方起。迂辛羹苦，今应无恙，崃山遥数春树影，忍双亲、怀远门阊倚。千秋认此残灰，大劫昆明，万魂在纸。"
"六幺 辛子被困乱军，卜云死矣，一书告存，喜订荣州之游，并问诸遗老","清末近现代初","赵熙","杜鹃声苦，叫得春如客。相思美人天外，十日鱼书歇。险说渔阳揭鼓，踢到鹦洲色。六朝六夕。千花百草，一片腥风万燐碧。故人天幸无恙，个个城西北。秪恨血染髑髅，不向崔家掷。大渡河边一哭，世比唐年黑。秧歌满陌。一肩行李，请踏青阳旧封国。"
"庆春宫 意钓亭","清末近现代初","赵熙","流水桃花，故园修竹，鲚鱼两两春初。山翠摇天，苔香出笋，一竿偕老吾庐。镜中双笑，判同号烟波钓徒。秋风永逝，乡梦无归，月落沙虚。沧桑换尽皇都。三月黄花，重卖丁沽。擘粒盘针，诛茅缚柱，画栏红到江湖。寸心濠上，今吾故吾。白杨烟树，青笠风标，留吊荒墟。"
"眉妩 圣传归邛崃，夜中入梦，用碧山韵","清末近现代初","赵熙","正花西星点，树杪鹃声，灯老半窗暝。倦里浑无睡，相逢处，依稀工部祠径。翠苔步稳，诉锦城千万幽恨。画栏响，一角濛濛雨，觉鸳被微冷。人醒沈思音问。又暗移山月，遥挂天镜。风信哀牢转，邛山外，伊人知甚光景。送春路永。算四乡、忙了农正。待消夏峨眉，摇一棹，汉嘉影。"
"东风第一枝 樱桃","清末近现代初","赵熙","玉子圆匀，珠胎点滴，几天红到如许。醉时三月登盘，霁色万星照树。筠笼上市，恰才听、卖花声住。算几村、杏子枇杷，一色淡青烟雨。曾梦入、上兰旧句。曾擎出、大明归路。老来新笋初香，衔得乱莺最苦。蔗浆除热，剩留赠、歌唇樊素。认此心、玛瑙春痕，颗颗泪绡难数。"
"绕佛阁 游唐开化寺怀辛子","清末近现代初","赵熙","断岩泻翠，枯坐老衲，花外禅宇。芳意如许。最怜梦里，鹃声唤春去。梵钟报午。香送半盏，泉味牛乳。闲听蛙语。宛然万里桥西，杜祠路。雁足盼天末，缥渺邛崃山远处。何幸故人，因风传尺素。想玉样清标，消减丰度。买将茫屦。趁豆垄秧塍，消夏烟树。浣龙湫，洞天凉雨。"
"金人捧露盘 王文安公墓瓦俑，以宋绍兴八年葬，去今七百六十二年出土","清末近现代初","赵熙","古人坟，今人屋，后人耕。如梦里、此梦谁醒。宋陶留像，凤皇原穴土花腥，同时旧侣，杜鹃啼，翁仲无声。绍兴年，徽猷阁，南渡恨，大官铭。过三朝、重见三荣。问今何世，春山无地种冬青。虫沙万劫，血痕斑、红过鱼灯。"
"醉思仙 兕觥","清末近现代初","赵熙","问犀觞。有灵心一点，分水何方。算相随南北，半世诗囊。形又古，彫还瘦，花片水浮香。傥镌名，篆款式，便称王绩家乡。少小西京梦，春风乍赋霓裳。是诗龛双玉，远奉高堂。兴亡影，人琴泪，万寿绝无疆。百年身，几醉月，此中一寸沧桑。"
"三姝媚 哭宁河高文通公","清末近现代初","赵熙","千山啼杜宇。北风萧萧兮，报公归去。记别凉秋，正六飞西幸，玉京无主。二十年华，全换了、地维天柱。半世咸阳，清泪铜仙，灞陵秋雨。春到梅花红处。问鬓雪三生，夏峰年谱。厄运龙蛇，竟一笺如谶，玉棺天路。马鬣新封，乾净是、先朝黄土。谥取江淹名子，燕山万古。"
"夏初临","清末近现代初","赵熙","木马分秧，杜鹃啼月，四山红过千花。细雨黄梅，玉人初换蝉纱。夜来眢井鸣蛙。井干边、变作长蛇。音书人事，咸阳大火，天地飞沙。禊潭佳节，锦水名邦，正携俊侣，同醉年华。青莲钵底，如来不咒宾迦。西望长嗟。数词流、梦老天涯。笑哑哑。千声铜鼓，洞子黄家。"
"壶中天 其一 茅苔酒","清末近现代初","赵熙","月中滴液，是妙香仙子，化身罗幕。得气自天成酿法，翠孕人形灵药。碧井华泉，黔山麴院，露似金茎作。欲斟还借，一尊量取犀角。此地是古犍为，如今天远，不赠那能酌。未揭瓮签心已醉，霸子鸿妻齐乐。千里交深，通身春沁，花外鸣乾鹊。大茅君洞，几家移此村落。"
"壶中天 其二 汾酒","清末近现代初","赵熙","古唐秋味，自雁飞来处，彼汾一曲。花满尧祠山扫黛，晋水春流碧玉。石髓清甘，冰心酝酿，小瓮鹦哥绿。酒星红照，略阳无此嘉麴。前世记醉长安，银屏笑索，下马垂杨屋。重见藐姑仙子面，泪点梦华新录。独夜斟时，太行天外，香梦陶潜菊。白云飞去，汉皇何地仙躅。"
"绕佛阁 乡游得京中书，知彊村近问","清末近现代初","赵熙","上洄下噀，双鬓已白，烟翠无主。沙燕新乳。对门店里，邻翁葬何处。破篱未补。穷到世外，生计蔬圃。秦汉如许。甚时送老，桃源数株树。片玉报京国，梦引吴娘携酒去。遥念梦窗，江南芳草渡。惯药味宵浓，香似仙露。几家人住。问剑水星纹，花下蛮素。杳枫桥、旧年秋雨。"
"三姝媚 闻乔损丈卒法源寺","清末近现代初","赵熙","幽州天外远。望魂兮归来，武担山畔。古佛同居，总平生英气，法华千转。柳色依然，春未了、台城先换。第一伤心，泉路交期，十三峰馆。三度同经兵乱。记旧国黄尘，夜深长叹。小阁延秋，有相公来去，履痕都满。是色是空，全付与、钟声肠断。岁岁寻碑唐寺，丁香泪点。"
"梅子黄时雨 横溪阁，用玉田韵","清末近现代初","赵熙","烟柳双溪，展残卷半窗，丛话渔隐。逗夜雨朝晴，四乡蓑影。沙上飞禽知我意，劝延山翠疗诗病。画中景。微欠浣花，花外渔艇。琴引。相思成兴。问凄凉犯里，哀韵谁听。愿老唱农歌，秧塍千顷。无恙临邛应早到，自眉州下江程近。归心紧。野田鹭鸶飞暝。"
"凤皇台上忆吹箫 漱玉韵答辛子","清末近现代初","赵熙","虎口生涯，凤毛文采，崃山绿到天头。借好风吹送，寸版银钩。满眼雍陶句子，蛮嶂远、队队归休。芙蓉郭，春浓似病，人瘦于秋。扁舟。渡来弱水，清净四禅天，慧业人留。补杏花红处，春雨登楼。江上鲤鱼风起，双流路、盼断双眸。银蠡酒，思公子兮，代畔牢愁。"
"百字令 梁杭雪画","清末近现代初","赵熙","苍岩列岫，似镜中，描取小鬟妆束。皴法全抛山乍笑，西子苧萝新浴。石色鹦哥，篙声渔父，夜雨生飞瀑。了然疯性，水中添个茅屋。云是一角罗浮，罗含宅子，借画消三伏。自别宣南成泡影，梦里人归西蜀。白鹤新居，红羊浩劫，一绢春山绿。钩辀如叫，黄梅雨霁云木。"
"琐窗寒 次辛子见寄韵","清末近现代初","赵熙","灯尽方花，诗来引梦，露华霏雨。怀人半枕，杨柳风前张绪。响谯楼一更两更，杜鹃啼遍相思苦。望邛山西角，两三星点，算君来路。迟暮。愁乡住。念锦绣成都，托身无所。东城向晚，新鬼多于人数。扫山中茅屋半间，小禾四月天未暑。到荣州，一醉红香，笑作榴花主。"
"南浦 次韵调辛子","清末近现代初","赵熙","相如病较，料春山、横黛镜华明。叶叶花花当对，绿意逗红情。识字早关忧患，判头衔、世外署田更。莫近弹棋局，一枰如梦，半夜有潮声。铸得金瓯无缝，到如今、瓜剖已成形。不卜浮家何地，生计稳樵青。我是有诗渔父，泛风波、一舸当西泠。盼玉台新咏，小荷花底寄人听。"
"消息 答辛子望月寄怀","清末近现代初","赵熙","君不来兮，又看春尽，清夜无睡。玉叶从风，缸花笑客，阁阁蛙鸣水。麦黄云过，梅红雨绽，都入杜鹃深意。立花前、相思一片，谢郎愁到千里。柝声楼阁，三更天净，想得佳人都起。玉臂云鬟，青天碧海，圆了姮娥味。天南地北，苍龙星没，惨惨镜中田地。剑光寒、荒鸡远叫，万山梦里。"
"梦横塘 次刘苕溪韵报辛子并寄休庵","清末近现代初","赵熙","月明千里，人坐空山，好风吹送琼瑟。煮药香中，看卫玠、天生英物。荷气生凉，麦秋含润，浪痕鱼没。笑春风鬓影，一点琴心，怎消受、临邛客。簪山白发词仙，洗贫家似水，冷透诗骨。布谷声声，知唤出、故人相忆。碧纱外、榴花胜火，笑比红裙最初色。且醉钗边，晋阳笳吹，只胡儿听得。"
"花心动 粉红绣球，梅溪韵","清末近现代初","赵熙","霞色千星，黄梅过，依稀杏花春雨。倦枕乍羞，中酒微酣，勾引蝶儿娇舞。宛然珠彩攒心髻，茜裙皱、定留仙去。脸潮向，香瘢动了，个侬知否。杂组分明剪处。笼做月华圆，碎黏珊树。淡里艳妆，错落玲珑，和合一团心绪。汉阳宫外三郎醉，仿新样，大唐新语。描绣谱，催它早拈绛缕。"
"换巢鸾凤 五色凤仙，梅溪韵","清末近现代初","赵熙","金屋阿娇。又偷长绛雪，软醉蓝桥。明珠千样锦，弄玉一枝箫。星星丛露小蛮腰。泫然午痕、唇脂未消。同心彩，试换取、朵云红照。风悄。春思渺。非是小家，翻作回身抱。艳绝端阳，沁将纤指，生就香奁仙草。休道镶蓝复镶黄，日华消尽旗妆老。云霞衣，耐卿、著到秋晓。"
"洞仙歌 戏问休庵疾","清末近现代初","赵熙","向聋丞笑，得耳根清净。是事关门不须听。甚浮云、翳了秋水生时，明明月，又报蟾蜍蚀影。伤心崔旰传，觱栗频吹，自惹多愁复多病。种种悟空花，法眼依然，本来是、无明无尽。但秪负、清娱弄新妆，逗镜里横波，乃公难省。"
"三姝媚 其一 日本美人小相，用半塘唱和韵","清末近现代初","赵熙","蓬山相望苦。乍奇花初胎，镜心眉舞。小幅唐妆，惹断肠人咏，鬓云松句。燕舌和音，怎诉与、玳梁吹絮。一种英姿，秋水双蛾，夐无前古。春到樱花徐步。著小风裙屐，蝶边红路。采药三山，意旧随徐福。水仙来处。片月烘云，留妙影、非烟非雾。更欲移情何地，冰弦暗谱。"
"三姝媚 其二 新荷","清末近现代初","赵熙","阿莲心最苦。爱翩何珊珊，玉儿工舞。净色嫣然，著碧纱笼上，冷香诗句。盖得萍踪，遮不到、前生飞絮。自小团圆，难怪红衣，此花千古。风际凌波微步。闪一镜凉痕，绣猗鱼路。采绿前陂，问舵楼消酒，涉江何处。护热鸳鸯，秋思在、洛妃乘雾。渺渺扬荷新怨，骚心待谱。"
"三姝媚 其三 美人蕉","清末近现代初","赵熙","层层心绪苦。隔烟纱亭亭，倚风慵舞。俊极波纹，向翠罗衣上，织成愁句。醉血猩红，新染透、粉绵香絮。似此花心，鱼缬凰钗，定撩柯古。荷外轻移莲步。误夜雨声声，一条溪路。蝙蝠飞来，也变成仙种，绿天深处。秀色传餐，蒸气喷、露华霏雾。赠取虞兮名字，铙歌夜谱。"
"三姝媚 其四 凤仙","清末近现代初","赵熙","丹山归梦苦。美人兮娟娟，绛河仙舞。众绿生时，便守宫先染，定情新句。艳蝶泥金，魂断了、午痕芳絮。念佛成珠，修到红鸾，小星终古。风露朱栏鸳步。逗茜色榴裙，翠苔封路。爪渍麻姑，怕痒时搔损，淡脂笼处。夜月秦楼，帘半卷、云鬟香雾。笑倚珊瑚钩坐，琼箫细谱。"
"三姝媚 其五 端午寄锦江词社","清末近现代初","赵熙","春心攒万苦。又菖蒲花开，彩舟龙舞。咫尺前尘，尽华阳奔命，庾兰成句。乱叶争风，偏更搅、漫天飞絮。未省馀生，江北江南，几回盘古。思向云中横步。奈正则如今，梦天无路。大局文楸，念去年今日，祖龙何处。历劫群仙，聊共醉、澡兰香雾。破子家山重按，铜琵断谱。"
"声声慢 菖蒲","清末近现代初","赵熙","苔礓净暑，药涧流澌，午风一道清芬。叶叶干将，参差绿就龙文。新芽乍吐努白，又丛丛、芳渚长春。玉泓水，合湘兰风露，采供灵均。岁岁京华佳节，遍家家儿女，挂艾当门。寸蒂朱丝，香囊扣近罗裙。芳醽至今味苦，任罗浮、山下移根。仙梦远，一茎花、如见故人。"
"南浦 廖芷才大令招饮镜香亭，用张春水韵","清末近现代初","赵熙","天在玉壶中，自唐年、已照旭川春晓。杨柳绿于人，青钱外，依旧浓烟梳扫。田田弄影，风裳入夏迎苏小。叶上明珠花上雨，心上美人香草。凉云一片潇湘，念夫君，曾读离骚未了。侬也梦西华，蓬莱殿、今问采芳谁到。前生路渺。一樽官阁云廊悄。此时人间乾净地，却笑主人来少。"
"渡江云 得景乔书","清末近现代初","赵熙","新篁摇醉影，端阳过了，凉雨四山秋。故人天际去，几日荷花，红到镜香楼。林西月子，未黄昏、先上帘钩。烟寺暝，夜堂吹角，知白老僧头。双流。当官驿路，望子燕山，坐一灯人瘦。定几时、吴淞觅句，江树归舟。邛崃有客清如玉，昨书来、寸寸离愁。全按苦，思君一骑眉州。"
"三姝媚 偶以小绢写树石，有似蓟门山者，聊短述","清末近现代初","赵熙","荷花红向午。写青山如龙，掉头西去。断角残钟，著老僧三两，戒坛烟树。大瀑淙淙，知半夜浑河飞雨。是梦全消，长乐花深，六龙何处。遗事宣和笺注。仗断幅收将，旧家坟土。故国归来，任乱山无缝，幼舆难住。大错而今，伤聚铁、九州还铸。寄与南朝家令，星娥认取。"
"泛清波摘遍 荣之北山产绿茶，香色一如龙井，借小山韵张之","清末近现代初","赵熙","云腴养碧，月液含秋，谁分老来乡味好。美人新摘，春到千山万山早。牛峰道。苍苔冷处，红雨香中，才近露华先醉了。少个樵青，莫笑烟波钓徒少。旧游渺。湖上记开寺门，井畔遍生瑶草。曾煮松声涧声，翠楼钟晓。梦痕杳。烟蕊饷客自佳，风篁甚时重到。且当龙泓片叶，寸心倾倒。"
"湘江静 竹簟","清末近现代初","赵熙","净展流犁天正午。倦摊书、翠阴笼树。娟娟帝子，情根泪点，倩红斑留住。纤就笛材匀，春葱乱，文涟千缕。凉云半枕，清风半帘，诗来在、梦中路。晚醉醒，茶味苦。最承恩、汗香闻处。纹帱未掩，蝉纱乍脱，衬冰肌如许。玉腕嫩纹生，荷花样、脸潮含露。秋心到此，青奴漫领，潇湘夜雨。"
"婆罗门令 两月来蜀中化为战场，又日夜雨声不绝，楚人云：后土何时而得乾也。山中无歌哭之所，黯此言愁","清末近现代初","赵熙","一番雨、滴心儿醉。番番雨、便滴心儿碎。雨滴声声，都装在、心儿里。心上雨，干甚些儿事。今宵雨，声又起。自端阳、已变重阳味。重阳尚许花将息，将睡也、者天气怎睡。问天老矣，花也知未。雨自声声未已。流一汪儿水。是一汪儿泪。"
"绮寮怨 吊杜步云、樊孔周，清真韵","清末近现代初","赵熙","唤此人间何世，老天知醉醒。为往日、二老销亡，山河影、步步新亭。思君如今更酷，光天下、夜黑燐自青。竟先后、化作长星。空山叟、破屋珠泪盈。去岁记寻雁程，江楼坐上，当官盼到黄琼。按拍三清。善才韵，有谁听。甘人乍逢魑魅，酒后语，梦中情。茅斋少城。芙蓉万树外，风露零。"
"换巢鸾凤 夹竹桃","清末近现代初","赵熙","非竹非桃。甚眉舒翠玉，泪掩红绡。新妆明灼灼，嫩叶影萧萧。天台仙子降湘皋。泪痕酒痕，春情未消。瑶池果，定惹得、凤皇儿笑。诗巧。图更巧。春在武陵，人自弹琴啸。万绿丛中，小红心上，和合琼株瑶草。知是双仙化身来，夏中开到秋难老。潼江边，杜陵翁、作杖尤好。"
"玲珑四犯 含羞草，清真韵","清末近现代初","赵熙","酥了春心，但有物相挨，收尽娇艳。碎叶摇风，花粲女儿宫脸。无意挂到裙钗，未饮醉妆全乱。问甚时、玉骨偷换。香软任它厮见。似闻仙液苔根荐。系金茎、露珠圆茜。依稀树痒搔无力，慵送秋波眼。休认夜合性情，况翠柳章台千点。仅向人迎送，吹作雪，随风散。"
"还京乐","清末近现代初","赵熙","竟无计。作个乡农，荷笠归大理。叹彩云春散，爱晴一草，潘安才费。耿使星天际。渝州四月千花委。为杜宇，穿了望眼，铜仙铅泪。甚巴云底。又扁舟东下，蒲团面壁。从今消尽世味。生生誓撇残书，补陀山、自挑行李。问何年、仍挂衲峨眉，淘滩灌水。自失潜庵约，南天何限心悴。"
"侧犯 唐池，清真韵","清末近现代初","赵熙","数花衬叶，小风活了红儿靓。香定。幻弄玉施朱照妆镜。新蝉抱树响，雨歇苔生径。波静。浑印出、湖州万竿影。刘兼句里，绿水唐年瑩。闲自省。几朝人、池上认家令。半箔清风，老来梦迥。烟暝落日，一瓯龙井。"
"倾杯乐 用耆卿韵寄锦城","清末近现代初","赵熙","蜗角军声，鸿毛民命，龟城旧邻犀浦。伤心是二三，耆老大劫荒荒，几时快聚。问天公、何忍将人折磨，祸水又横江，与鸥为侣。半月风影，频吹火云兼怪雨。想旧京，初年光绪。尚万方无尘，村农多吉语。如今者般，送老崦嵫去。将此恨谁诉。劳天外双玉清词，殷勤鱼素。流光且醉凭飞羽。"
"庆宫春 知休庵避新都，室庐未毁，既哀且慰","清末近现代初","赵熙","重叠兵荒，苍茫天问，剩君矮屋如舟。青眼高歌，赤眉新史，举家儿女蓬头。桂湖招隐，又归路、西风送秋。故乡无梦，门外湘漓，一样横流。崔杨转转恩雠。唐家此例，蜀局谁收。刀上生涯，火边尸气，一城鲍照新愁。休休居士，幸历劫、休庵未休。此身何托，南北争椿，蛋壳神州。"
"采绿吟","清末近现代初","赵熙","水活鱼先喜，弄影藕叶东西。寻仙入梦，饮香疑雨，消醉成诗。此心凉欲化，龟巢里。万花举国红璃。美人兮，湘江浦，亭亭清露怨谁。烟筱四围秋，书帘动，时闻娇鸟声脆。晚色忽筛金，漏一径苔衣。待西风吹老蘋洲，何人谱，渔笛旧年题。狂呼酒，明月在天，亲酌少微。"
"扫地花 鸡枞菌","清末近现代初","赵熙","乱松透日，正雨气晴蒸，万钉苔罅。土膏孕夜。乍含苞似卵，巨根盈把。伞顶微尖，雪臂影儿娅奼。翠阴下。羡别业海西，人种平野。风味消九夏。共银蒜登盘，玉芝论价。鳖裙欲化。倩樱唇细品，藕花香榭。杂本青红，全付烟熏火炙。醉吟社。代蘑菇食单慵写。"
"壶中天 纪梦示芷才","清末近现代初","赵熙","仙山楼阁，枕函边历历，方壶员峤。一色水天如翡翠，尔忽双凫飞到。世外秋心，湖边篁气，笛里韩湘笑。塔铃风定，梵声留住云表。醒后槐雨飕飕，乱山吹角，路断蓬莱岛。欲问永禅师坐处，红得劫灰成窖。委地黄云，飞燐碧血，废井群蛙闹。羲皇窗北，约将陶令终老。"
"齐天乐 休庵屋为流弹所破，持伞御雨，辛子有词云：“形影相偎，阴晴偶换，便是沧桑一度。”叹其谐妙之情，戏赋此阕","清末近现代初","赵熙","词人例梦高唐雨，秋前一庵先破。漏尽三间，穷生百巧，不买油衣能躲。牵萝计左。仗笠样圆撑，镜台双坐。宛醉湖壖，手遮荷叶荡烟舸。娲皇补也无术，乱来天不管，全付兵火。红日烧空，黑风吹海，野哭千家怎过。如君尚可。秪盼到晴天，又排诗课。头上淙淙，一簦谁借我。"
"拜星月慢 七夕","清末近现代初","赵熙","夜鹊飞时，天狼红处，小阁还搴罗幔。万古成双，指微云河汉。笑声动，似觉盈盈鹤驾来往，脉脉鸳帏恩怨。尽诉情天，忍经秋才见。自洪荒，便结风流眷。今宵会，几度成圆满。为问那个星儿，是机头新产。叹嫠蟾抱月年年伴。银潢路，渐学蓬莱浅。只落得瓜果蛛丝，赚罗池香案。"
"玉京秋 牵牛花，草窗韵","清末近现代初","赵熙","银浦阔。黄姑渡河候，此花心切。藓砌仙根，竹篱露蔓，凉丛千叶。秋色名蓝半盏，海棠阴、微沁红雪。梦中别。鹊桥心事，欲提羞说。日照东南先怯。缀金铃，莓墙半缺。翠染姜梅，香生兰菊，容华都歇。碧玉娟娟，又送过，灵匹匏瓜时节。冷蛩咽。还等双星抱月。"
"选冠子 白露","清末近现代初","赵熙","水气凝珠，仙心浓夜，月明葭渚苍苍。把有情纨素，顿换了无情，被谪空房。沆瀣绿荷，香透罗衣，叶叶生凉。傍篱根清坐，无穷心事，都付寒螀。算半年、梦境笳声里，渍方诸泪点，如此红羊。嗟未来身世，任天南地北，我住何方。前路问铜仙，秪衰兰送客咸阳。剩秋娘一笑，黄菊花开，依样成霜。"
"齐天乐 今宵酒醒图，和频伽韵","清末近现代初","赵熙","明朝此客知何地，樽边画桡先动。醉浅无眠，愁多畏晓，柳下月明相送。双星一梦。忍带泪牵衣，唤声珍重。小小灯花，结将红豆做情种。阳关休劝更饮，酒阑思昨夜，鸳被还共。隔水鸡声，收风鱼浦，消尽脸潮红涌。离亭树拥。问甚日归妆，紫骝亲控。我亦屯田，画中眉翠耸。"
"一寸金 秋分月夜","清末近现代初","赵熙","秋色中天，乍数虬签又平列。正小园金粟，霏霏染袂，西风瑶井，萧萧鸣叶。回想春分节。桃花下，夜深醉月。从今后，客枕如年，照影嫦娥定头白。何限征人，千山摇梦，腥吹战场血。念玟砧香杵，红灯如豆，刀镮马策，青丝成雪。千种心头苦，凉蛩外，向谁细说。何堪念，往日秋分，汉嘉浮翠艓。"
"百字令 其一 约斋叟得南城废园，葺之曰约园。用竹垞韵寄贺","清末近现代初","赵熙","约斋守约，借小园消受、秋光淡泊。占定浣花溪作号，天予花溪栖托。愚谷非愚，老莱未老，请赋闲居乐。阿稽阿段，为花先补篱落。同是汐社中人，嫦娥耐寡，秋色谁斟酌。早晚栟榈刊合集，头白论功书幕。小玉司香，牟珠入梦，将砚安岩壑。青山浮白，不知门外蜗角。"
"百字令 其二 寄山腴","清末近现代初","赵熙","青城石室，把前生记否，花朝南泊。六度流光千种梦，心事微波难托。白石箫声，绿珠眉样，羡尔文园乐。海棠秋禊，去年红雪开落。今幸留命桑田，松风八十，依旧红蠡酌。我自无锥能卓地，醉泥借天为幕。一局康猧，百年书蠹，生计云归壑。一言难尽，山头夜夜吹角。"
"百字令 其三 寄吴念存祖沅，兼答鄢公，复祥祜","清末近现代初","赵熙","少年为客，计三秋黄浦，海潮边泊。家计鹪鹩艰一饱，更苦一枝无托。字水渝山，春华秋实，差剩新交乐。计程相望，瓮头先办桑落。生此乱世衰年，怀人最苦，夜不成孤酌。短李迂辛书久断，燕子香巢珠幕。素浐无源，青荷作镜，自分邻沟壑。西风满眼，剑虹双吐芒角。"
"百字令 其四 答休庵","清末近现代初","赵熙","一庵秋雨，叹此翁头白，鸾飘凤泊。从古诗人多寓蜀，第一花潭依托。眢井鸣蛙，蛮山骑象，损尽崔骃乐。命中晞发，我曹生就流落。公有红线知心，不时需酒，双笑还双酌。甚事干卿春水皱，燕子从争危幕。大月中秋，小山丛桂，夜半舟藏壑。啬夫无恙，扣门时听张角。"
"百字令 其五 寄圣传","清末近现代初","赵熙","月圆花好，料文君井畔，鸳鸯名泊。水调歌头今夕酒，玉宇琼楼堪托。红豆香奁，碧山乐府，妙领琴心乐。程垓李石，蜀才宋后辽落。我是识字田夫，老兵留饮，当劝长星酌。不信劫灰吹不尽，刁斗千山戎幕。大野哀鸿，长城饮马，云卧无丹壑。蒲山公子，汉书应挂牛峤。"
"百字令 其六 寄壶庵师","清末近现代初","赵熙","草荒吟社，注一汪秋雨，乱蛙鸣泊。旧梦青羊沽酒路，尚有蜻蛉堪托。陇水肝肠，秋风鳞甲，党传全媮乐。水仙弹罢，九州愁变夷落。大好良夜秋光，寿星如月，绕膝从翁酌。花下双骑红尾凤，七宝香团珠幕。蠹粉花虫，鹍弦芦雁，事业占松壑。城南聱叟，好诗偏出麟角。"
"百字令 其七 乱中受一廛而不得，感纪","清末近现代初","赵熙","卜居何地，似柳花著水，随风栖泊。命到溧阳无躲法，家具一车谁托。雁是劳人，龙名怪物，今止从军乐。五湖三亩，但除天外飞落。早识一把无茅，风飘挂处，悔不贪泉酌。多少侯门森画戟，花锁九微香幕。荒翠三弓，小红双盏，纸上专云壑。太平终老，马头夜梦生角。"
"酹江月 草窗中秋韵","清末近现代初","赵熙","一年今夕，说阴晴，万里八荒同色。烛外青山笳鼓静，细雨旌旗微湿。兔魄衔云，龙头泻酒，剑气孤虹白。苍生谁问，汉家夜半前席。槛外桂树婆娑，万香如海，渐扫前朝迹。星斗以南人几个，一曲琵琶消得。故国花潭，遗民酒舫，短梦殊今昔。明年明月，笛声犹袅空碧。"
"花犯 红蓼，碧山韵","清末近现代初","赵熙","点秋心，疏红细朵，星星照池水。鹭鸶乡里。记中酒西湖，无限诗思，断桥过雨萍踪寄。栏干人倦倚。泛钓艇，夕阳天色，渔家如画里。年年雁声送西风，怀人念此际。凉波空委。归梦远，江南路，令人心悴。何时更、夜亲蟹火，香穗影、清萤飞又起。便唤取，月明相伴，芦花偎素被。"
"玉京秋 苇，用蘋洲韵","清末近现代初","赵熙","秋影阔。沙边夜潮退，雨声亲切。岸阁鱼舠，石横蟹簖，梢梢凉叶。身入江南画藁，卷西风、无限飞雪。故人别，一行征雁，昔游休说。劫后家山尤怯。莽天涯、鱼笺又缺。断涧人家，新霜天气，吟情先歇。白发听潮，梦不到，当日黄花清节。棹歌咽。回首江村夜月。"
"齐天乐 屋漏，得哲生词，因寄辛子","清末近现代初","赵熙","天光透缝如星点，晚闻碎珠飘瓦。钟乳岩泉，榨头春酒，细响依微灯下。宵情暗写。似花外虬签，荷边蟹舍。与妇移床，约参禅味过今夜。晴朝风意送爽，渡江云曲子，吹动骚雅。去日归心，凌云渡口，黄叶声中跨马。征鸿到也。并远梦崃山，买书无价。菊又将花，几时杯共把。"
"花犯 荷池晓望，得鹤叟词，用美成韵却寄","清末近现代初","赵熙","几番风，宵来送雨，罗衣透秋味。露荷红缀，将半老徐娘，犹爱姝丽。瘦筇向晓池边倚。新晴鸦报喜。叹照眼，绿云千片，寒香消翠被。西园桂花过中秋，劳公唱水调，年华凋悴。心最苦，南云外，暗愁天坠。青山似、向人劝酒，君自管、功名诗卷里。待净洗甲兵完了，应乾银汉水。"
"新雁过妆楼","清末近现代初","赵熙","小队西风，年年是、秋晴一字排空。自春别去，应讶战血飞红。羡而无家天地外，计程万顷水云中。又相逢、乱山画角，身世霜枫。人言潇湘似玉，问翠苔夜宿，曾梦卢龙。万方多难，何地更著渔翁。声声唤人泪落，况铁甲、沙场书未通。三更雨，正向南飞去，千岩佛钟。"
"高阳台 旧日耸云山","清末近现代初","赵熙","秋老黄花，风吹画角，高云耸出苍峦。净土无多，青留片席苔斑。烛龙含火千山里，送阿香、弹路阗阗。祓闻根，一径云璈，风吹岩关。六年如梦西风苦，算几番吹帽，头白尊前。堕笏司空，移家未卜王官。飞鸿底事分南北，遍人间、落叶天寒。紫萸香，如此虫沙，如此江山。"
"霜叶飞 生日，梦窗韵","清末近现代初","赵熙","少年光绪。銮坡旧，如今身似枯树。过来重九又生朝，归雁千山雨。看绰约妖鬟翠羽。金沙全换宫装古。剩断叶蘼芜。忍泪泣、秋风半世，渍它缣素。何况万落千村，新红血海，浩劫都自天赋。可堪湖海喷潮声，未了沙中语。系落日难凭断缕。西崦怎转东方去。记梦中、黄花候，醉客香龛，战云深处。"
"齐天乐 秋荷","清末近现代初","赵熙","水窗无避秋声处，田田半宵凉雨。翡翠无家，玻璃浸月，欲逼西风何路。生涯恁苦。记小叠青钱，一群鸥鹭。转眼铜仙，玉盘圆贮泪如许。托根曾隶太液，翠华三海地，都化南浦。暗绿摇天，枯香换世，叶叶洪荒一度。情天漫补。便战地黄花，也愁霜露。老付禅心，妙莲华万古。"
"梦芙蓉 木芙蓉，梦窗韵","清末近现代初","赵熙","秋光霞散绮。做黄花步障，晚香栗里。绣猗临镜，低亚短墙外，锦丛风露醉。琼娘新换鸳被。艳绝高城，将仙云万朵，催唤曼卿起。倘照风荷影底。名字相搀，定结双珠佩。赵昌图好，红晕劝休洗。嫩晴窗眼翠。霜华隐，逗春意。漫怨冬寒，知山梅梦醒，欹枕笑溪水。"
"霜叶飞 题雷实夫小相，梦窗韵","清末近现代初","赵熙","乱离秋绪。黄花外，遥天吹下琼树。华山仙掌是前身，灵气青柯雨。愧鹤骨凄凄病羽。书丛身世花虫古。送半百流光，老泪滴、班姬命似，箧中纨素。追念故国承平，霓裳曲里，旧日兄弟同赋。紫驼留影卧铜街，换了宫鹦语。挽碣石丝杨寸缕。西风愁卷中华去。夜醉时、思君甚，梦落燕云，太行飞处。"
"百字令 松花石","清末近现代初","赵熙","龙身一段，尚残鳞未蜕，乱斑铜绿。生近洪荒知几代，定孕云雷成茯。气母蒸时，土山埋处，琥珀消红玉。有缘相对，石盆青峭岩谷。曾见古柏精忠，岳王坟畔，断块占星宿。一例娲皇收不到，五色康干留浴。九节菖蒲，三山蓬岛，合榜洪崖屋。镌铭苔背，历陵心事枯木。"
"寿楼春 十月十七日，十六子士禔生","清末近现代初","赵熙","劳清娱多情。似为期斗子，多数先赢。喜是身前身后，蔡邕张衡。家似水，书为城。老复丁、丁年添丁。算蠹简寻仙，鸦锄斸土，随分做苍生。完婚嫁，何时清。甚商瞿受福，元凯知名。但愿无灾无难，让人公卿。横吹曲，平林兵。自祝它榴房星星。到修得梅花，衰翁任呼刘景升。"
"高阳台 寒竹，和频伽韵","清末近现代初","赵熙","清节争春，虚心领雪，美人翠袖天寒。万绿凋年，亭亭四照明玕。穷阴不结孤生伴，孰花予芳岁今阑。拗孤山。梅外斜枝，红片花残。情知正则幽篁命，奈见天无路，石冷苔乾。泪点潇湘，露华滴滴铜盘。拳枝忍读宣和画，纥干山寒雀争喧。锦绷斑。将尾捎云，谁作龙看。"
"曲游春 约园","清末近现代初","赵熙","好个潜夫样，占锦城佳处，因树为宅。大略荒园，祇梅花粗就，便安诗客。一幅黔山碧，望不尽战云红隔。著此间几片篱笆，全换太平天色。古德。禅师风格。梦前世长安，空剩铜狄。何事开心，有慈媊寿酒，老莱家集。天远荣州国。甚日访中仙头白。叹有人破衲庵居，残年四壁。"
"金浮图 腊八粥","清末近现代初","赵熙","残年饭。何缘梦见。且做梅边，懒残僧馔。撷园蔬，并入沙锅爨。杂沓香风，乐到小儿争唤。喜当给孤园看，神鸦放口，饥火风吹散。谋生贱。哀鸿叫断。转粟青天，战云千片。问何人、坐拥如花眷。李郭樽前，小出长安乱。还我伊蒲，自办头陀半饱，消受山妻劝。"
"高阳台 病酒，频伽韵","清末近现代初","赵熙","小劫壶天，空心药盏，思量自取无聊。多谢闺情，葛花煎似红绡。风流那比相如渴，欲消愁、愁聚眉梢。誓今朝。杯底休乾，坟上休浇。百年一泡成归客，算海山兜率，帘影齐招。坐炷香，蛤蜊墙外偏撩。乾坤纳纳无醒法，判湘累、身世风骚。酒盘高。未到重泉，仍泛双桡。"
"海天阔处 挑耳","清末近现代初","赵熙","妙音新透清虚，静凭风日当窗几。到深深处，作泠泠响，会愔愔意。铁拨鹍弦，铜仙蝉蜕，鸿蒙初地。扫闻根净尽，洞天无垢，仙人障，层层启。也爱痴聋风味，奈螉螉飞蚊膜里。杳然探入，麻姑鸟爪，痒时搔背。坐领无言，梅花香候，鼠膏慵冶。笑小王都尉，底须磨剑，割乖龙耳。"
"寿星明 东坡生日","清末近现代初","赵熙","丁巳徐州，公四十二，熙宁十年。作防河小录，长堤亘水，改元新表，献岁朝天。孤鹤南飞，大江东去，老至难耕阳羡田。伤心事，过建中靖国，宋室江山。人间万事奎躔。又尊酒梅花香寿筵。算几朝如梦，历尽新腊，千家尽哭，血染西川。画角连营，紫裘腰笛，诗卷长流天地间。南荣夜，问何人异代，配食仇仙。"
"春从天上来 祀灶日立春","清末近现代初","赵熙","春又人间。坐画角声中，聊饤辛盘。土牛佳节，风鹤残年。战血一片关山。更刮毛何地，向龟背千度成毡。有谁怜。尽野梅红处，青是烽烟。东皇也应如旧，见珂马当当，银烛朝天。祀灶黄羊，名官青鸟，今夕都变桑田。问醉时司命，忍凝睇、鬼妾花前。倚栏干，望香南雪北，如此西川。"
"辘轳金井 薛涛酒，戏和休庵","清末近现代初","赵熙","艳天清福井华香，但唤小名先好。沁透春心，有春人魂到。江楼弄棹。定翠勺玉纤亲舀。合注鞋杯，香坟奠取，桃花红笑。枇杷下秀眉自扫。想韦郎对饮，脸波齐照。添个笺儿，赛临邛风调。唐家梦杳。借诗约，醉它遗老。却恐休庵，微之一样，通身酥了。"
"庄椿岁 除夕","清末近现代初","赵熙","全家挨到今宵，雨声尚打谯楼鼓。怒涛中坐，劫灰中老，阵云中住。履道坊深，景阳钟动，梦痕盘古。算春花秋月，弯强寸寸，如云卷风吹去。秪有烽烟如故。问蛇年蜕将何处。百年过半，缚船送鬼，万山无路。爆竹声销，官梅寒重，银虬暗数。似新人近了，旧人将别，在鸡鸣渡。"
"玉烛新 戊午人日答问琴阁","清末近现代初","赵熙","青城归客瘦。道井络经时，坐探星宿。一筇在手，山中路、识遍千年樵叟。仙云万亩。是水脉、江源蒸就。如梦醒、茅屋鱼陂，归来市朝非旧。人间溅血陈陶，叹六郡良家，义军谁救。破书自守，公还近、晋代桃花红岫。青衫泪透。为笛韵、山阳哀奏。春思苦、人日题诗，花前雁后。"
"夺锦标 高蹻","清末近现代初","赵熙","红画双竿，花妆小队，弄影高于檐角。故故欹危作势，将动还休，欲行先却。乍轻躯半转，似黄叶、梢头吹落。向苔阶堕地无声，妙手空空扶著。千状鱼龙竞作。在古元君，列子一篇留谑。请看金狮摇处，跳出青猿，舞成仙鹤。是山经样子，信长股奇肱如昨。战云边、画鼓春风，一笑今宵行乐。"
"狮儿曲 狮戏","清末近现代初","赵熙","大傩新典，西凉妙舞，金毛奇绝。瓦鼓声声，头尾百般灵活。团团笑靥，要演过烧灯时节。波斯影，五台钻处，白题高揭。有宋风嬉未歇。欠婆罗门队，教坊围列。点缀升平，一派龙衣齐掣。江东浩劫，问耍到孙郎几摺。春梦热，听取野干饶舌。"
"雪狮儿 猫，借书舟韵","清末近现代初","赵熙","倦眠仍醒，危蹲似懒，憨憨帘幕。试爪花阴，抓得蝶边红落。佳人漫谑。笑洗面娇容清削。思春苦，屋山声动，隔林姑恶。毯上红丝戏掠。画茴香数朵，彩缠金索。一线双睛，午验虬签方觉。春葱秀弱。惯揽向香裙兜著。孤付托，鼠子夜中逃却。"
"湘春夜月 花影","清末近现代初","赵熙","问春痕。为谁留下春魂。想得绝代魂消，愁坏了春人。不辨是空是色，但化身如活，活到前身。印重重叠叠，春归一梦，怎不伤春。生绡画取，芳池倒出，明镜横陈。欲扫还留，空付与薄情游子，低唤真真。瑶京路远，到悟时、微有香闻。静坐久，看夕阳新月，一般幻景，犹判寒温。"
"三姝媚 雨水节寄山腴","清末近现代初","赵熙","仙桃红破口。问青城山中，石堂修否。应节春霏，是野人生计，种花时候。下食生台，僧去也、乌鸢如旧。似此年华，何地能耕，五湖三亩。齐向南能低首。为护法禅天，一池风绉。未识春人，作乐昌啼笑，眼波谁溜。旧曲横吹，亏异代苏威长寿。羡而图书端坐，松风劝酒。"
"南浦 燕","清末近现代初","赵熙","年年春梦，叹主人、浑不异卿卿。花外双双来往，玉剪剪愁生。诉尽玳梁身世，算香巢、未定已清明。劝小心飞去，黄金弹子，墙角打流莺。是处乌衣旧第，到如今、葵麦满空营。万里家乡何在，辽海亦论兵。却笑金河归雁，尚天涯、南北趱前程。守一帘红雨，踏青风里又鹃声。"
"瑞鹤仙影 寄赵济民","清末近现代初","赵熙","别来半月思君苦，春痕绿遍山郭。几番夜雨，渝州乍霁，定开红药。泉珠似络。向孤枕、如何睡著。算君行、巴歌下峡，宝剑淬湘鄂。寒舍今无恙，祇苦饥鹰，绕村行攫。告缗未已，想嗷嗷命将何托。镜里香亭，藕花放、应怀旧约。望天涯一纸寄我，趁雁落。"
"满路花 山寺，美成韵","清末近现代初","赵熙","芹香燕子低，柳色鹅儿破。沿溪花引客，红如火。山藏古寺，绿意将人裹。佛像欹苔座。一扇门开，断碑无字横卧。桃源何地，白发禅心左。增城关缥碧，葳蕤锁。王符末路，战鼓声中过。此情僧语我。塔上风铃响，定知几时呵。"
"买陂塘 《香宋图》资中萧慈笔","清末近现代初","赵熙","怪东风、万山吹绿，一团乾净无土。哀哀寡妇诛求尽，老去低头臣甫。朝复暮。听啄尽、空林大觜饥乌怒。高人自古。不信战云中，岩栖有福，能做自家主。横溪阁，三里城边烟渡。王家旧读书处。水中曾照苏娘影，花外一窗红雨。翻画谱。赖好我、萧郎安顿卢鸿住。生涯未苦。借一角柴扉，一条野彴，一?墨梅树。"
"鱼游春水 墨鱼","清末近现代初","赵熙","乌尤江心起。夜火鸣榔空翠里。游鳞成队，三月绿摇沙嘴。下网初寻郭璞台，载酒休斫琴高鲤。烟沈半篮，春潮千尾。古刹谁将砚洗。蘸偷一篙桃花水。年年吞尽云光，鸬鹚堰底。认来班鬣秋还到，画就香腮图难儗。樵青镜中，黛螺如此。"
"长亭怨 帆","清末近现代初","赵熙","是谁挂离愁千片。寸寸鱼天，欲行还懒。小雨微低，嫩晴先峭雁边远。一船风影，春未老，桃花怨。画出水行程，看叶叶烟中齐展。别岸。记樯竿白处，转过树梢犹见。天涯燕子，送斜日泊何乡县。更不信五两翩翩，绝无法将他吹转。羡港口人家，挝鼓潮回江面。"
"满庭芳 重三","清末近现代初","赵熙","新绿生秧，乱红吹雪，春如房老争妍。久忘佳节，花外报啼鹃。出郭晴蛙在水，纸鸢放乌牸耕田。湔裙路，悠然会意，人物永和年。芳原。心万里，青山直北，雁路横天。想铜街三月，门外榆钱。忍听潭边禊事，徘徊到怪鸟湘川。乡愁近，青羊小市，风鹤八公山。"
"露华 夜中大雷雨，用碧山韵，明日清明节也","清末近现代初","赵熙","万花尽坼。过廿四番风，绿遍山色。夜雨作寒，遥想刺桐披拂。梦中怒到阿香，湿透碧油窗格。春浪软，城西半陂，定涨溪骨。衰年到耳心恻。算去日灾祥，愁动诗魄。剩把翠蒿和露，晨起亲摘。杜鹃又啭清明，一色水田秧出，天道远，铙歌甚时住得。"
"满庭芳 清明","清末近现代初","赵熙","春雨连宵，冻雷惊笋，落红堆做清明。香街十字，邻女卖朱樱。岁岁东风柳线，韩翃句、送老山城。无憀甚，棠梨社酒，吹角下江兵。春耕。齐绿野，经年似梦，妖鸟罗平。又野乌衔纸，坟草青青。已过桐花冻了，芳原晚、人望天晴。羲皇世，村童八九，榕塾读书声。"
"满路花 懿丘，次美成韵","清末近现代初","赵熙","天晴蝶换衣，池碧鱼吹雪。砦荒无地住，人踪绝。西瓜绿处，柏老风吹折。宅边苔径阔。落尽千红，杜鹃尚唤佳节。香魂惺否，傍冢花如雪。低低前代堰，群山接。人今渐老，泉下应关切。经乱和谁说。七年苦吹，战尘亲故伤别。"
"木兰花慢 杜鹃花","清末近现代初","赵熙","万山红似血，是谁染、蜀宫花。想望帝声声，冤魂夜月，幻作根芽。天涯欲归未得，叹如今、归去也无家。多事宣城客子，三春三月三巴。铅华。一种著银纱。清绝玉无瑕。问生成薄命，淡妆浓抹，谁胜些些。飞鸦。故宫鬓影，为东皇都付玉钩斜。一例燕山亭杏，可怜人不如它。"
"凄凉犯 苦雨","清末近现代初","赵熙","百花拌出明妃样，春山一例漂泊。古苔乍长，寒灯自照，夜堂无酌。檐声碎雹，对天井铜槃正落。似空岩泠泠泻玉，古盎韵秋壑。天意浑无霁，暖暖墟烟，水村山郭。万家梦里，九头鸣、夜深还作。路少人行，忍重听、空仓噪雀。正无聊，一枕又雨，动画角。"
"三姝媚 地仙洞","清末近现代初","赵熙","春香寻洞址。叹空山无人，落花流水。半截苔瘢，剩断碑犹叙，义门王氏。草色红心，知染尽桓嫠双泪。不负生平，清鲠家风，白蟫身世。谁送徽钦如此。想白发伤心，靖康遗事。旧集无传，只挂名丁部，艺文重志。落叶归根，岩上称黄涪翁字。忍信阳秋身后，元修宋史。"
"买陂塘 题萧佛意补衲庵图","清末近现代初","赵熙","问头陀、一身无著，水田衣在何处。八方都坐惊烽里，那有禅龛容住。君听否。已涧底浮尸，尚自刊章捕。穷檐恁苦。又满市夷歌，酒边罢簺，城上奏笳鼓。幡然笑，是事从头先误。此官今为谁做。心如蕉叶风撕尽，破得千头万绪。勤自补。仿石恪维摩，风雪黄岩路。谁宾谁主。请折脚铛边，袈裟伴我，枯坐万松处。"
"湘春夜月 帘","清末近现代初","赵熙","挂双扉。一层真是天涯。秪惜隔住花关，关不住相思。出外小红先笑，道海棠吹落，没个人知。妒猧儿巧入，仙裙瞥露，银蒜声低。生来命薄，香斑竹子，曾渍湘妃。化作波纹，任数遍千条万缕，愁样丝丝。香消夜永，料汉宫门巷如斯。荡漾处，便真珠织就，衔花燕子，都要嫌伊。"
"月边娇 美人小相","清末近现代初","赵熙","春影华鬘竟不分，三生修来如此。黛痕山笑，红窠露饱，何限六朝风致。瘦绝单衫，又妙是清和天气。家常梳裹，透雪腕，双笼珠子。似曾相识非耶，镜中依约，圣湖烟翠。淡妆无语，香霏欲滴，无法安他名字。将身靠几。任起坐都如人意。桃花小样，请戏猜年纪。"
"渡江云 柳","清末近现代初","赵熙","双溪红雨过，绿烟金穗，燕子掠晴沙。小风三月影，袅袅腰肢，春醉美人斜。心中万缕，绾离愁、不在天涯。归卧久、罢官陶令，垂老尚无家。悲笳。妖烽剑阁，劫火夔关，定杨椿系马。吟不尽、金城过客，板渚栖鸦。前生做下江潭梦，算七年、人去京华。天万里，青门岁岁飞花。"
"满庭芳 柳","清末近现代初","袁克文","怨锁纤眉，愁萦倦眼，十载憔悴东风。梦迟云阻，莫谩与寻踪。闻道隋堤旧路，曾当时、吹絮濛濛。凭阑处，斜阳密霭，都在断肠中。楼空凝望久，飘残树色，疏到帘栊。黯芳陌空牵，别恨重重。便乞流莺唤住，声未歇、春去匆匆。还惆怅，尘回月上，依恋与人同。"
"一萼红 凤仙","清末近现代初","赵熙","比红儿。自经年不见，风露最相思。葱佩仙妆，牟珠佛顶，依约前度来时。画栏外嫣然笑靥，似中酒，微晕淡胭脂。俊极蜻蜓，梦边蝴蝶，香处晴飞。谁信此花身世，也胡僧话劫，血溅苔衣。雨过黄梅，篱开素槿，今岁人又逢伊。更谁浸春纤翠甲，锦城里、犹谱悼红词。忍说非耶是耶，弄玉魂归。"
"春从天上来","清末近现代初","赵熙","天外骊珠，借一阵东风，吹送山居。卅年相望，孤抱谁如。合铸许郑韩苏。是茗柯同调，算绝艺、诗思还输。帝城南，见灵光一坐，昭代鸿儒。于今七经年矣，喜寰海争传，旧样霜须。北徼开藩，西山辟粟，绿意全换蘼芜。问锦江花发，旧游地、有梦来无。曙星孤。占太行高处，山翠藏书。"
"渡江云 锦城诸遗老，和春柳韵成帙，却寄","清末近现代初","赵熙","锦城耆旧传，相思两地，桑梓当龙沙。送春春已去，去日春人，都付玉钩斜。贞元梦影，剩燕山，一绿无涯。休望远，喷蓬莱阁道，双凤万人家。哀笳。经年患气，竭地军需，胜西来铜马。谁更念，催耕野扈，斸土金鸦。婆娑老树如人样，赖新词，传唱瑶华。晴又雨，花潭且醉榴花。"
"声声慢 补衲庵闻蟋蟀","清末近现代初","赵熙","苔阶咽雨，草阁延秋，夜深人似枯僧。梅子黄时，居然四壁蛩鸣。回栏凤仙花发，变井梧落叶无情。孤灯里，念鹊巢卜岁，雁字知兵。历历美人名士，诉青春薄命，一样平生。燕子红楼，为卿长叹漂零。前身溧阳仙尉，到白头还做兰成。吟正苦，柝凄凄遥应数声。"
"澡兰香 重五，梦窗韵","清末近现代初","赵熙","啼鸠送雨，小凤新花，一枕半年梦觉。朱符篆古，彩鹢波翻，老剩岁华如约。更何心风采萧家，人如菖蒲秀萼。楚粽厨空，负了香菰青蒻。不意仙风远送，上客能来，解衣槃礴。心圆似月，梦好于仙，喜气庾莲吹幕。是平生第一天中，狂引离骚痛酌。只怅断峡雨江云，天南吹角。"
"风入松 怀辛子嘉州","清末近现代初","赵熙","淙淙檐角瀑泉分。山雨梦中闻。今宵汉县南安宿，有烟鬟亲侍夫君。一枕听风听水，诗心晓落凌云。少年王粲学从军。青羽送回文。残书左担行装古，别峨眉三日新津。药草香浮内院，榴花红待归人。"
"芰荷香 荷花雀，用介庵韵","清末近现代初","赵熙","钓船归。正红情露重，绿意花迷。一群纤翅化身，浑食胭脂。莲娃斗影，为采香，新换罗衣。人外忽地纷披。鸳鸯结伴，翡翠齐飞。百样都成劫运，叹网罗空误，刀俎群挥。水乡诗味，晚凉空饷深闺。小名先好，胜陶庄黄雀堪思。良夜酌向琼杯。桐花凤子，来世仙期。"
"夜合花 寄辛子崇庆","清末近现代初","赵熙","客路青山，诗心红豆，计程今也还家。蛛丝报喜，消除病里才华。银液酒，玉川茶。掩屏山，低劝秦嘉。怪兰缸影，干人何事，连夜双花。知君才笔无加。争奈登楼惯了，体弱些些。峨眉便好，如何消受天涯。香篆袅，月轮斜。听虫声新透窗纱。指明河，笑生生世世，休便瞒它。"
"万年欢 寿休庵，方回韵","清末近现代初","赵熙","末路乡关，先朝宿耇，寿觞红藕花妍。铜狄摩挲，知是前汉何年。禄尽空馀苦命，剩池塘留取阿连。馀生事，锦里乌巾，榜门别号天全。香山雅会，梦华遗老，重歌水调，一奏冰弦。漫把桑田新怨，堆上吟笺。小传齐家定了，分诗穷，早注生前。聊相醉，孤鹤南飞，一庵人外岿然。"
"解语花 梦窗韵","清末近现代初","赵熙","晴蛙唤客，睡鸭拳沙，斜照城西岸。燕儿双剪。波心影，掠得断霞天浅。前村唱晚。淡烟引，稻畦人远。飞电边，云又如山，雨意中宵见。归去凉风散暖。乍吹来荷芰，花气清婉。路通禅院。铙歌响，应也翠颦红怨。田家四面。任点染王储诗卷。知甚时，重访青墩，吟水晶乡馆。"
"八归 哭江杏村侍御春霖，用石帚韵","清末近现代初","赵熙","燕山梦里，闽山天末，连岁泪雨未歇。当官抗请朱云剑，亲见举朝风动，老臣心切。下泽归兮天坠去，望九庙、愁云难拨。剩草色、夹漈青青，枉送了鶗鴂。谁分春风进酒，椒山祠下，便做今生长别。母哀谁养，子饥谁饱，信史伤心来叶。近如花众女，改著鸦头嫁时袜。人间世、未知胡底，幸挽龙髯，中天悬皓月。"
"羽调解语花 镜香亭荷花，用草窗自制曲韵","清末近现代初","赵熙","云红作壁，水绿摇天，凭栏晚阴客寂。万叶扶花，薜萝衣都被露华吹湿。唐时皓月，浑抹出西湖卵色。冷处却输鱼翠，占秋影，先偷得。年年亭上，载酒人坐，乱香心苦似莲菂。往日吴娃袜罗边，多恐战时尘接。休弹宝瑟，谁惜湘灵仙路窄。醉扫碧苔碑上字，还等崔斯立。"
"天香 六月廿一寿闺人，次梦窗寿筠塘内子韵","清末近现代初","赵熙","红荔风香，金萱露醉，银河影挂珠斗。十载从官，两朝经乱，算抵半生知旧。故乡梦远，微记得柯山晴岫。多病娇儿自乐，凉鞋寿星亲绣。牵萝费卿素手。愧荣华，肖他天秀。笑指小星，三五夜凉占候。何处芝田蕙亩。且伴我齐浇赵州酒。春在瑶池，桃花耐久。"
"夏云峰","清末近现代初","赵熙","万山青。斜阳影，金色返照东城。天意晚凉似洗，淡点疏星。老云西上，千万种巧簇奇形。似古铁镕成大岭，横亘长鲸。一峰菌子孤撑。最高处，宛然三两人行。凝望半天渐黑，怒碾雷声。露凉侵座，花径外，且扑流萤。算倚枕，淙淙快雨，知待三更。"
"解语花","清末近现代初","赵熙","凉云透绿，画阁延秋，人病壶天醉。寿华卮里。苏堤路、一舸闹红犹记。衣香舵尾。西子样、南高眉翠。楼外楼、山外青山，领尽杭州味。门对钱塘江水。望西兴红树，潮信风起。驾涛新里，潜庵在、共数欧阳遗事。三秋桂子，果送到、冬青无地。荷又花、人化长星，嗟万方如此。"
"玉簟凉 立秋","清末近现代初","赵熙","天又新凉。似久别故人，喜会他乡。梧桐知信息，便暗响银床。吟蛩深夜咽碧，透断砌、草露闻香。仙梦冷，共画屏无睡，牛女河梁。吟商。年徂扇底，人老镜中，双鬓色半如霜。西风催画角，赖大野云黄。荷花应做怨女，算此后，日褪红装。将进酒，当早莺、迎到春光。"
"八犯玉交枝 盛树人大令工刻印，今陈鸿寿也，刻天山逸民见馈，盖别十二年矣，感寄此词","清末近现代初","赵熙","仙隐生涯，石交名宿，送老隔朝官府。曾到江源峰第一，正作青城山主。离堆烟树。记与孤客寻秋，诗心黄叶风吹去。谁分浪声淘尽，浮云千古。白头梦冷洞天，怕闻杜宇。欣然君尚如故。占三径芙蓉深处。借消暑，铜斑摹取。印花色、千红成谱。一条生活周秦路。且兑酒馀杭，燕然定勒谁家土。"
"夜飞鹊 七夕","清末近现代初","赵熙","微云淡河汉，庭树鸦栖。红烛点尽深闺。年年一度美人怨，人间天上相思。西风拜花下，叹秋生凉早，夜短来迟。痴心送巧，做双星仍是分离。桥上问谁先往，瓜果到如今，应换佳期。谁信桑田千变，仙家作梦，才过些时。一般命薄，料长生、有个人知。笑闲心休管，鸳鸯帐底，月挂蛛丝。"
"百字令 自题光绪中小相，用江湖载酒集韵","清末近现代初","赵熙","施身自谓，问是真是幻、廿年朝士。自觅芦川花下句，己似闭门无已。歌行路难，念家山破，树老人如此。青蜺扣额，九关横塞天耳。后事都到今朝，可憎面目，重照恒河水。不尽海潮吹地转，闪闪青红蜃市。野火空心，铜盘注泪，自老残僧事。绛云楼上，柳家争对如是。"
"大有 秋收","清末近现代初","赵熙","秋水龙鳞，晚风牛背，散新晴、郊外芳昼。几多时、春原嫩绿如绣。如今活计汗珠里，说经年、一家南亩。幸靠得天恩，酸心剩此升斗。青黄断，挨饿久。度日更无糠，白泥哄口。还刮龟毛，半死命根谁救。莫更笑，乡中叟。军歌响、如何将就。趁今日、郑侠图中，斟杯浊酒。"
"如此江山 其一 焦山图，程白袈观察室刘夫人绘","清末近现代初","赵熙","高人一去山留姓，苍苍海门关锁。万古风涛，六朝烟树，输与松寮僧卧。寒钟翠裹。怕下有蛟宫，洞雷惊破。月落潮平，瓜州三两照星火。秋清无梦半夜，一行京口雁，天外吹过。故国青山，神州黑子，望断夷吾江左。苏髯误我。便弥勒留龛，古今谁坐。绝代仙鬟，镜奁装画舸。"
"如此江山 其二 图中人竞题词，问琴阁独高，依前韵志谢","清末近现代初","赵熙","笔尖活了江心绿，依稀二乔春锁。水亮鱼天，霞红雁路，冷透衣裳云卧。行縢快裹。约榔栗声中，白云穿破。夜鹘呼风，扬州隐隐见灯火。南天从古重镇，酒边歌羖䍽，愁梦应过。六代江声，长淮树影，是计如今都左。青山笑我。指劫后焦先，浪淘中坐。老泛花潭，海天凭战舸。"
"水龙吟 题稼轩词。即用集中登建康赏心亭韵","清末近现代初","赵熙","风吹太古秋声，手扪星斗行天际。荒荒下界，齐州九点，万山如髻。元晦论交，叠山请谥，齐名苏子。有龟堂诗骨，龙川文笔，唾壶响，铁如意。志取长鲸为鲙，问中原、虏尘消未。苍天老矣，赵家宫殿，钱塘王气。小试滁湘，可怜王蔺，谤书忘此。逗丛编夜雨，天惊石破，化黄河泪。"
"齐天乐 挥扇","清末近现代初","赵熙","凉生几叠湘裙样，春葱动摇朱夏。侧翅鸳鸯，闪花蝴蝶，展出宋时声价。泥金细写。更点笔樱唇，淡描宫画。子夜闻歌，栏干按拍背人打。秋来装入绣套，万千针线眼，曾刺遥夜。无分团圆，不时开阖，红裹泪边罗帕。萧郎醉也。惯撩向风前，聚头低话。玉骨香桃，瘦来无一把。"
"击梧桐 白露，鹤田韵","清末近现代初","赵熙","朝色将霞，染红未已，天际乌云深浅。渐渐梧桐树，泪痕样、泻出啼珠万点。寒随老至愁多梦怯，身世磨牛转转。白露今朝节，叹物华换了，秋边人远。摇落见江关，漂零岁晚。各各燕山吴苑。七度哀蝉曲，凉叶下，顾影银屏双掩。遥望蒹葭何处，大旗残照，但湿云翠敛。任西风霜花吹到，齐响刀剪。"
"月中桂 八月十四夜月，介庵韵","清末近现代初","赵熙","又老三年，记中秋未中，酒半伤别。花潭梦冷，是一般归燕，西风如客。小山丛桂发。认不定秦时旧月。休说人间世，青天碧海，呼影醉瑶席。姮娥近应犹昔。问河山镜里，今是何夕。狼星扫未，到八荒无事，乌头先白。露凉知夜久，伴角枕、新添鬓雪。渐渐乌云上，情知雨声催曙色。"
"桂枝香 桂","清末近现代初","赵熙","西风艳发。记旧日小山，人醉香国。珠子星星碎颗，镀将金液。诗心又领如来境，散天花、额黄千粒。麝尘惊梦，萤霏弄晓，身世非昔。遍宙合烽烟未息。便招隐能歌，何处安宅。夜冷无声露点，画栏微湿。月中渐老山河影，劝吴刚留取秋色。素娥知否，年年花下，也应头白。"
"瑞鹤仙 开元寺","清末近现代初","赵熙","今城山寺古。正屏风转角，碧岩嵌处。交流会南浦。似苕苕伊阙，洛川门户。禅家掌故，问唐年、伽蓝记否。幸知二佛香龛，宋史盛传甘露。荒坞。乡儒设塾，村妪祈男，白头僧住。秋边画谱。立斜照、郭熙树。记清时吟望，花宫信梵，曾听伤春杜宇。到如今、黄叶西陂，破楼夜雨。"
"紫玉箫 阶前五色凤仙，落子重生，秋来第一胜事","清末近现代初","赵熙","仙女思凡，秋娘生子，与谁重化香魂。年华转转，似小红犹小，依旧腰身。笑白头客，消受了两世佳人。三生事，似灵不灵，结下情根。相思正自无路，偏命续鸾胶，过夏犹春。秦楼梦好，趁碧天凉月，彩凤归云。问香奁里，曾记否、俊指留痕。韦郎醉，亲挽玉箫，各诉前因。"
"金缕曲","清末近现代初","赵熙","四壁秋虫叹。似栖栖、衰年才尽，病贫伤晚。伴我愁心无眠夜，思妇劳人合传。又凉雨、声声河满。老去匆匆神州路，甚涛头、尚喷鱼龙战。风信黑，海无岸。九霄封事三更半。记归轮、谯楼挂月，御河南转。晓约酒人城西去，石景戒坛僧饭。忽落叶、一身天远。短剑床头苍龙吼，哭荒鸡、小拍秦王犯。天又曙，数声雁。"
"月华清 和休庵中秋见怀韵","清末近现代初","赵熙","丛桂乡心，万松秋色，夜中都到愁眼。来雁传书，路绕云罗三万。料相看络角明河，定暗恼知心红线。吟卷。正巴山夜雨，丝丝点点。不信钧天梦浅。把大地河山，月宫重换。团扇无情，苦借彦回遮面。木萧萧、九辩空悲，山淡淡、重阳未远。天晚。指芦梢鬓白，不成花片。"
"宴清都 庞靖侯祠","清末近现代初","赵熙","翠玉封庭藓。山湾抱，古祠来拜英彦。瑩然水镜，南州品士，自来冠冕。人心万古思汉。惠陵路应穿望眼。倘大年、长奠三分，降王争到刘禅。如今石溜延秋，晴天幻雨，人醉花院。魂兮不沫，云骑白马，宋碑犹见。梁州艳说巾扇。是丞相通家眷晚。共断崖、灵枣相望，英雄泪满。"
"陌上花 胭脂花","清末近现代初","赵熙","生来不上樱唇，红过一秋谁管。小朵新抽，长自挂名妆院。血痕点向壶心泪，怎画牡丹千瓣。似南朝废井，景阳钟动，玉人魂断。甚西风，又脸霞吹处，淡白娇黄相半。粉子成丸，圆到香奁空转。绝怜北地青山色，匀上徐娘羞面。愧芳丛、尚点春纤银甲，凤仙成畹。"
"风入松 雁","清末近现代初","赵熙","一绳拖字叫新霜。风起不成行。楚天长短黄昏雨，甚年年飞泊潇湘。万里悲秋作客，不知何处家乡。七年头白卧秋光。无梦到渔阳。人今那识苏卿苦，盼音书地老天荒。卖却卢龙古塞，怜卿不管兴亡。"
"念奴娇","清末近现代初","赵熙","苍龙星没，望神州不见，小栏杆北。似听孤鸿天外语，十六燕云历历。承露铜仙，朝天银烛，驰道如弦直。忍拚孤注，幕巢秋燕如客。岁岁南北烽烟，茂陵归路远，马嘶无迹。宛转古城蒿影下，袅袅白狐人立。空穴来风，漫天作雪，火笑巢中碧。雄鸡尾断，一声天下皆白。"
"庆春泽","清末近现代初","赵熙","香劫回春，罡风渡海，安然中垒馀生。苦尽仍甘，思量竟死何名。蓝桥不换神仙骨，笑求浆、微戏云英。惜惺惺、元自多情，偏似无情。平时共命迦陵。怕真埋锸下，苦劝刘伶。噩梦何堪，误书虽适犹惊。菊花留得渊明在，似仓庚、疗妒无灵。乞卿卿、还为髯兮，储就双罂。"
"西子妆 菊中有名醉西施者，以君特自制曲韵写之","清末近现代初","赵熙","秋软一畦，露融双脸，梦里非花非雾。化身重九作宫妆，苧萝村淡红香堍。娇魂倦舞。请蝶影将它绊住。问东篱、似浣纱人否。芳心如许。前生误。越艳西江，尽送明月去。一枝枝向屧廊空，剩碧尊、晚吟霜树。陶家断句。几曾为吴娘重赋。望江南，怕听潇潇夜雨。"
"满江红 鸦","清末近现代初","赵熙","风响千翎，噪落照、秋影一团。高城上、晚天初霁，霞色无边。阵阵黄昏投宿处，村村红叶当花看。借米家墨点点诗心，浓淡间。昭阳梦，冷长安。胡笳怨，莽高原。坐太平牛背，吹笛何年。作队成群飞历乱，坏营残堞写荒寒。况夜深归雁语边愁，千万山。"
"探春 数日下体忽疮，如堤之溃，夜中无寐，噫，甚矣，惫","清末近现代初","赵熙","蛩语供愁，僧规习静，夜长秋味如许。断酒生寒，催租吟近，天又凄凄微雨。灯烬魂先瘦，怎禁得银虬还诉。未知仙蠹馀生，古今安置何处。新定巢痕半亩。思种遍菊花，兵又横住。凿穴台佟，休官陶令，老至百端仍误。风定梧桐落，笑病叶、相亲惟汝。太白星高，不知好梦谁做。"
"高阳台 病夜","清末近现代初","赵熙","檐叶僵秋，缸花翳梦，人言病忌生前。一样西风，偏催蒲柳人间。命穷鬼亦憎同路，奈夕阳、红到中年。负苍天、开遍黄花，妆遍青山。茂陵岁岁禁秋雨，便斋心强饭，也瘦文园。易脆玻璃，故人多半重泉。情知黄九泥犁狱，胜白头、青是烽烟。叩群仙，还返芝龛，还守桑田。"
"霜叶飞 九日，清真韵","清末近现代初","赵熙","病如秋草。惊霜信，双溪长梦霞表。去年重九又今朝，为故人心悄。记霹雳千山破晓。腥云三面孤城小。望乱鸦茫茫，醉帽落、西风万感，不禁残照。依旧令节萸香，音书天远，甚日飞雁重到。镜中人老似黄花，碎子山怀抱。唱落叶哀蝉未了。吹笳声谁同调。但暗祝、明年会，尊酒人间，战瘢红少。"
"庆春泽 休庵审予致疾之由，秘不示人，惧传之徒取谑也，词有佛心，戏和以忏此厄","清末近现代初","赵熙","风语关人，诗心化劫，维摩甘认灾星。小偈吹香，护花字字金铃。鲍家倘唱秋坟句，累故人、怎草新铭。讳风前、脉脉盈盈，春水干卿。李阳秪作冰山倚，算瑶台露气，多谢飞琼。一呷情波，风流险卜它生。客来此后将茶代，任小鬟、声不停筝。笑侬家、真个春禅，身毒曾经。"
"水调歌头 生日","清末近现代初","赵熙","天地此秋色，人老菊花风。生前生后无际，何法款鸿濛。半世山河一梦，七载虫沙万劫，寸寸鍊衰翁。海水一泓绿，摇荡酒杯中。荣州郭，今自寿，老为农。万方一概，何必皂帽老辽东。天际云来云去，世上潮生潮落，如剑斩虚空。五十二年事，头上五更钟。"
"百字令","清末近现代初","赵熙","草间偷活，算此心灰尽，历陵枯木。堕地不辰丝样命，一传滑稽谁读。蝜蝂冥顽，琵琶老大，各幻弹棋局。无麟无角，画龙多少蛇足。君有南宋骚心，吴歌昨梦，佼佼争奇服。五百里山青隔县，不断唐衢歌哭。三度蓬莱，千年华表，知我陶家菊。紫裘腰笛，鹤飞愁听仙曲。"
"风入松 九月十八日怀江叔老","清末近现代初","赵熙","病中无客款秋香。花冷古重阳。十年此日桑乾路，纳松风、石景僧庄。小市橐铃声里，一鞭驴背山光。西风如梦海生桑。明月照流黄。白头江令今应健，奈归人、卧老清漳。枕上孤鸿落叶，天边绿树红墙。"
"鹊踏枝 其一","清末近现代初","赵熙","叶叶雨声清罩水。只欠荷花，解孕专房子。种在王孙山下地。一锄秋养文君腻。分半栗园收锦里。玉糁香羹，新法传诗味。添得夜堂多少事。老僧拨火寒岩寺。"
"鹊踏枝 其二","清末近现代初","赵熙","失笑两头齐似杵。自卖身材，郑重悬高树。摘下横陈应怨汝。分明孤枕无眠处。名像消寒心避暑。粉碧如灰，雅谑寻张祜。印出圆樱红一缕。茶边片片糖霜煮。"
"鹊踏枝 其三","清末近现代初","赵熙","开过紫花垂两两。砑色汪汪，黛浅衫儿绛。几日不来身又长。光圆乍剃僧头亮。鱼子剖时摊半掌。俊种如银，素手调新饷。小小阿侯心上痒。彩绳牵出吴牛样。"
"鹊踏枝 其四","清末近现代初","赵熙","节节苍藤花数朵。走上茅檐，恣意青黄卧。一队娇雏抬一个。风吹雨打秋痕涴。荒岁全家凭抵饿。土锉潮生，苦费厨娘火。大肚浑如弥勒坐。羞羞碧玉红潮破。"
"鹊踏枝 其五","清末近现代初","赵熙","网遍临墙新雨后。小树棚边，纂纂蛟蛇纽。一串鱼儿提在手。山童戏唱蔬香候。紫白争花新间旧。络纬为家，入夜凉声久。采撷罗裙兜处皱。秋来直恁蛾眉瘦。"
"鹊踏枝 其六","清末近现代初","赵熙","红白肌肤区作界。各自生儿，秋露缨缨矮。晚饭乡儒搜故债。侈谈诸葛营中菜。岁到军荒蔬市改。袅袅香肩，担向街头卖。战后无家逃病外。一丛丛当仙芝采。"
"鹊踏枝 其七","清末近现代初","赵熙","白似椿花开细朵。七子攒星，小炷灯头火。集蓼申椒无不可。辛家风味农书课。一点樱桃红欲破。莫劝吴娘，误蘸丹砂颗。嚼处残绒香使唾。吁吁兰气如何过。"
"鹊踏枝 其八","清末近现代初","赵熙","密裹酥胸芳袜紧。似剥蕉心，护叶层层尽。花外初胎秋玉褪。水乡生脆鲈鱼信。样子偏于鹅卵近。近日裙边，也改纤纤笋。握入柔荑卿细认。一般白腻谁家嫩。"
"鹊踏枝 其九","清末近现代初","赵熙","品第小名当紫玉。以水为家，生长湖光绿。瘦损鞋尖思艳福。洛灵缠就凌波足。刺手相呼防断镞。试揭罗襦，嫩过杨妃肉。一色船头人出浴。水红绫子新装束。"
"鹊踏枝 其十","清末近现代初","赵熙","生就相怜谁似汝。褪尽红衣，匀在蜂窠住。蚌里珠胎才擘取。小夫人乳花头露。薄薄生绡春意护。白玉为肌，秋水香时煮。抛去空房知甚处。芳心一点从来苦。"
"鹊踏枝 其十一","清末近现代初","赵熙","白玉搔头花一箭。戴上黄昏，拢髻开新瓣。香动帐纹风自颤。一星星事饶它见。小字仁皇将汝唤。此日昭阳，一样于阗远。玉几金床天又晚。饼师可有宫人怨。"
"鹊踏枝 其十二","清末近现代初","赵熙","杂锦一丛铺碎彩。砖子安花，五色分无界。借问家乡何处在。新加坡外珊瑚海。性畏秋阴偏喜晒。小妒南强，香逗珠娘戴。细子一苞无虱大。自家生出心头爱。"
"鹊踏枝 其十三","清末近现代初","赵熙","黄白相搀成画㡠。满架牵藤，细朵娟娟影。何福春纤刚晓净。摘来风露和香茗。无分钗梁休怨命。修到仙方，一一清凉性。添上苔钱铺满径。怜卿不疗贫家病。"
"鹊踏枝 其十四","清末近现代初","赵熙","金络一团香梦惹。小小冰莲，满屋吹兰麝。宝袜松时妆半卸。枕边钗上闻遥夜。艳福花田专九夏。淡著银纱，水味评茶社。日暮鹧鸪飞去也。凭伊絮起降王话。"
"鹊踏枝 其十五","清末近现代初","赵熙","花下夜骑红尾凤。一滴情根，化作丹山种。蝙蝠飞来将影弄。红鸾命里星儿动。躲过绿天寻旧宠。半脸酥霞，醉欲和它拥。新约额黄秋色重。重重心事秦楼梦。"
"鹊踏枝 其十六","清末近现代初","赵熙","虚白堂前香半亩。红过三秋，第一琼娘寿。戏为怕搔偏试手。知它痒得心儿透。合抱依然仙骨瘦。月上如钩，钩动花心否。一笑紫微郎坐久。香山争过黄昏后。"
"鹊踏枝 其十七","清末近现代初","赵熙","谁斛蜂黄星点碎。换了真珠，红撒麻姑米。玛瑙杯中搀酒气。小山丹鼎淮南味。月子弯弯新报喜。一镜朱霞，粒粒烧鱼尾。晕得嫦娥羞脸醉。瑶池好浴桃花水。"
"鹊踏枝 其十八","清末近现代初","赵熙","碎碎香瘢茸簇簇。也占花名，红皱珊瑚肉。到眼群雌今粥粥。狸膏便浴头先秃。小玉生来冠似玉。竟体羊脂，配上胭脂绿。栽向庭前知别族。伊家不够兴亡局。"
"鹊踏枝 其十九","清末近现代初","赵熙","才咽霜痕先醉了。扮出红儿，强向西风笑。一色败营凉血饱。雁飞时节年年到。叶自如花身是草。冷入蛩边，不久秦宫貌。老去少年终要老。有人早画伤秋藁。"
"鹊踏枝 其二十","清末近现代初","赵熙","每到花时惊瑟瑟。一半丹枫，老却浔阳客。画里鱼标鸥一色。西风作雪无南北。才上河豚芽吐白。雨折霜乾，此是秋魂魄。自古英雄生草泽。寄奴王气新洲碧。"
"念奴娇 送秋","清末近现代初","赵熙","秋光告别，便晓钟交代，一杵新冬。略似阳关三进酒，天涯寒士途穷。萤火长门，蛛丝团扇，三十六离宫。并无馀地，一声南雁愁中。白帝归向何方，欲留不得，如梦杳无踪。不信有情天不老，鍊成顽石鸿濛。万念如潮，五更吹角，黄叶下西风。河梁枕上，闻鸡漫蹴司空。"
"百字令 地震","清末近现代初","赵熙","谁摇大块，忽壁声戛戛，四闻噫气。恍自东来西北去，新鼓洪炉大鞴。千幻生愁，五行志怪，睛转灵鳌地。令人肉颤，杞忧难怪天坠。万世陵谷谁知，景皇中叶，蜀道长如此。火在地心成海啸，一例洪荒前事。石缝螀啼，灯头花烬，久病人无寐。记将夜半，冬前十月初四。"
"四犯剪梅花 立冬","清末近现代初","赵熙","吹老西风，乍开门、又是一番天地。一色同云，换千山秋气。黄花病里。镇长守、药炉风味。宵梦惊回，岭梅胎玉，嫩红香里。年年是春阳信暖，甚冬心乍抱，雪天霏絮。夜柝空村，奈无衣何计。新霜雁尾。送哀角、八方寒吹，鹬蚌还持，鸡虫未了，岁华如水。"
"望海潮 题香草簃辛亥书后，淮海韵","清末近现代初","赵熙","无名风浪，全家兵火，滔天四壁横流。千犬吠声，三巴度劫，承平自此长休。身世付扁舟。正小桃迎客，花外天游。梦醒良痴，一肩担尽古今愁。山窗净洗双眸。笑蚕丛地隔，蠹粉香留。高谊太邱。馀生上海，凭它天下阳秋。红日射潮头。恐国门东望，人瞰雠犹。藏作名山信史，麋鹿待长洲。"
"汉宫春 阶前娟然一蝶，容色相鲜，意其仙也","清末近现代初","赵熙","花底秦宫，向霜中忽现，仙影惺惺。迎风乍苏乍困，如醉如醒。天清海碧，信香魂真化韩凭。梅树下，罗浮俊种，一般蝙蝠成精。莫羡美人长寿，为南朝金粉，曾梦瑶京。凄凉太常旧寺，百样飘零。春华万劫，耐徐娘犹自风情。身世事、哀蝉清怨，岁寒各有平生。"
"庆清朝 十六子晬日","清末近现代初","赵熙","脉望传家，刍尼报喜，霜天晴转佳晨。零星破物，晬盘罗列红茵。漫学乃翁自苦，命如王霸秪愁人。金银气，左戈右印，年少从军。何事破书到手，又似曾相识，古义今文。鲜卑正语，谁问明月前身。尚忆老亲爱我，至今如梦拜荒坟。梅花下，邴原断酒，心上回春。"
"渡江云 其一 以《香宋词》寄辛子代柬，春柳韵","清末近现代初","赵熙","七年愁里过，春鹒秋蟀，断本付麻沙。紫云前代曲，花露宫莺，星淡玉绳斜。元和奏雅，谱霓裳、早艳王涯。第一才、金风亭长，兰藻世名家。惊笳。江翁狗曲，蜀魄鹃声，趁田哥秧马。闲自笑神仙化蠹，事业涂鸦。如君剑气孤虹白，正丰城、夜卜张华。胸万古，冶亭春梦生花。"
"渡江云 其二 辛圣传不远五百里省我山中，无以鸣吾喜，即春柳韵联句","清末近现代初","赵熙","画中人似玉，恒河影里，身世悟团沙。旭阳山翠重，小阁天中，雨细又风斜。三年一聚，有涯生幻作无涯。深夜语、唐安入梦，佳节未还家。悲笳。江程一路，画本三蛾，半萧萧战马。谁念取芳田众绿，牛背争鸦。故人汐社知无恙，盼书来旧苑宣华。南望否，灯前醉落檐花。"
"渡江云 其三 送辛子，叠春柳词韵","清末近现代初","赵熙","七天人又别，诗心一路，秋色吊虫沙。笋将穿翠去，古镇三江，隋塔日西斜。仙山秀立，照铜河、绿到天涯。回望否、题襟夜馆，清过梵王家。金笳。哀弦蜀国，弹铗并州，问高生鞍马。应写遍风流秦七，流水栖鸦。龙头名士多于鲫，几人吹、玉琯昭华，吟寄我，江城五月梅花。"
"渡江云 其四 答峨眉令，春柳韵","清末近现代初","赵熙","此山仙吏管，葛洪一样，勾漏请丹沙。七年山外路，画角声中，寸寸度褒斜。云涛似海，白茫茫、不见津涯。曾记写、秋边小幅，红叶段侯家。鸣笳。落照乌尤，借还官马。偏事阻、纷纭似猬，历乱如鸦。风流地、主旌阳裔，坐江亭，夜读南华。"
"东风袅娜","清末近现代初","赵熙","怪东风无力，总荡愁边。吹作雪，软于棉。一条条、绾定万丝千缕，非花非雾，情海漫漫。绿鸟吴音，黄骢征曲，欲挽生涯难上难。拾翠佳人洗眉黛，一鞭游子怨关山。知有宫莺噪起，衔来忽溜，未央事、密爱轻怜。金堤上，玉台前。春魂一样，离恨千般。薄命三生，碎池萍叶，离魂双醉，秋苑榆钱。年年飘转，便成球成队，风流因果，不算团圆。"
"念奴娇 重题翻书图","清末近现代初","赵熙","蠹丛仙眷，隔两年不见，别成天地。小册夹乾胡蝶翅，也算梦华身世。露粉香葱，风签乱叶，一卷拈花旨。盘龙镜角，恒河漾漾春水。却喜无恙林逋，神清骨冷，生就梅花婿。酒后颊红留舌剑，欧九剧谈风味。绿绮琴心，青莲巷口，重转华严字。将雏报信，片时书课收起。"
"玉漏迟 梁园春夜","清末近现代初","赵熙","酒醒灯作伴。中年照影，寂然僧馆。四远无声，薄冷自开窗扇。坐久疏疏细雨，觉庭树栖鸦微叹。池气暖。红鱼戏唼，几星花瓣。静中想到洪荒，奈独夜惊心，南朝人换。一缕游丝，挂遍柳梢风颤。暗省愁根似我，不言处、绵绵难断。银漏转。生涯比春还短。"
"满庭芳","清末近现代初","赵熙","风替花愁，春随人老，酒醒中夜思归。故乡吹绿，秧水县门西。似别燕山未久，新亭宴、风景依依。东华梦，香山病酒，崇效牡丹期。玻璃。江上棹，河桥忍别，杨柳千丝。奈不平心事，争近弹棋。细语谁家燕子，江南怨、朱雀斜晖。酴醾雪，佳人为我，低唱缕金衣。"
"尾犯 梁园送春，梦窗韵","清末近现代初","赵熙","夜雨一声钟，从此问春，如界秦越。客子梁园，绾红心千缬。看镜影、催人更老，唱金衣、无花漫折。似阳关路，马上故人，弹到声声咽。司勋头半白，何事刻意伤别。地北天南，已三年离阔。太平梦、何时重做，雨中愁、丁香半结。共春归去，故里麦秋黄四月。"
"一枝春 芍药，草窗韵","清末近现代初","赵熙","春在风诗牡丹前，第一珠丛香雨。飞红细数，燕子正无头绪。瑶台夜暖，乍浓染、太真眉妩。真未枉云想衣裳，艳得万花魂聚。前生凤池开处。记翻阶照影，承华金缕。仙根地老，素侣剩寻医谱。将离恨晚，更谁念、汉宫人妒。天万里，空梦丰台，担头腻语。"
"金缕曲 栏干","清末近现代初","赵熙","一段朱丝格。接回廊、玲珑入画，缃裙同色。夹路高低随水曲，妙自文心偷得。惜界破、苔钱千百。只有相思栏不住，闪罗衣、一半疑城隔。排亚字，眼疏密。碧城十二通仙籍。记前朝、醉看红芍，沈香香国。调寄霓裳风露下，字字春纤亲拍。天万里、双鸳无迹。花影月移依旧照，莽神州、一样心头窄。嗟此地，有南北。"
"迈陂塘 题骆公骕修撰清猗楼","清末近现代初","赵熙","舍荒陂、此生何著，一楼中有天地。萧然堞影波光外，断烂遗经自理。南郭子。受无限沧桑，老揭清猗字。一奁生翠，看白鹭欹风，紫鳞冲岸，香梦藕花底。飞鸿迹。休问子京诗意。顾痴无复乡里。砚田转转鱼租例，寥落香山生计。门外事。君试问，浙江潮信横流未。千秋万岁，数第一人居，升庵相望，秋色桂湖水。"
"五福降中天 其一 寿季吾","清末近现代初","赵熙","眼中年少今都老，将杯起为君寿。江渎消凉，汾阳纳祜，炯炯一星南斗。泸川旧友。似满地飞花，一池春皱。廿载桑田，岁寒几个誓相守。芙蓉城里过夏，小凉吹夜雨，香遍红藕。碧玉当家，朱云受学，鹤料养饥还够。荣州退叟。笑饭颗山中，笠边人瘦。若访桃源，好花分半亩。"
"五福降中天 其二 寿尹仲老五十","清末近现代初","赵熙","梦华可记东京录，当年保安同住。赶路通州，浣花别墅，曾醉生朝甲午。秋风路阻。便卅载西风，梦萦秦树。到老谁知，更寻黄蘖苦中苦。横流沧海立足，落红三月晚，君又初度。一卷埋头，万山吹角，白发几回重聚。偏忘寿汝。约城北徐公，武侯祠去。浮白山青，寸心持万古。"
"五福降中天 其三 寿蕴华","清末近现代初","赵熙","如将五十吟诗例，君今十年还欠。平远山光，英华文苑，名字性情都占。桑田万感。付一卷人间流转嗤传。史上生涯，六朝南北在心坎。花朝才过一月，少城春未老，初度皇览。竹屋家风，草堂人日，一奏小秦王犯。茶香夜槛。笑古画娱宾，镜边人念。长命双杯，醉霞红照脸。"
"一箩金 和季吾赋枇杷","清末近现代初","赵熙","解醉西园新摘取。爪渍蜂黄，珠弹将金镀。杏子衫儿兜住否。蜡瘢点面防虫蛀。校书门巷江楼路。冷处先花，额是唐妆古。一样玉堂冠顶误。如今晚翠兰成树。"
"齐天乐 庚申中秋成都作","清末近现代初","赵熙","江心一枕乌尤雨，中秋去年萧寺。佛火寒星，渔灯古汊，绿透仙陀山水。离堆如此。揽万古江声，三峨云气。似醉金焦，白银盘里一螺翠。潇潇今夜又雨，锦城无月坐，空守双桂。白棓芟刀，红旗露布，妙演咸通年事。年光梦里。盼雁外新装，黄花归骑。放棹嘉州，法铙天半起。"
"酹月 庚申九月十三，方鹤叟、邓约园、林山公、邓休庵、胡玉叔、龚慧修、唐仲威、龚向农、李季讷招同宋问琴、向伋公，泛舟百花潭，憩二仙庵，归饮唐氏桐花馆。越日，问琴、约园、鹤叟以诗词见寿，遂依西麓此调纪胜，因录质政","清末近现代初","赵熙","浣花秋声，载一潭诗思，碧玉壶中。绿合水天凉一色，泊船仙梵花宫。蟹堠吟香，鸥边泛棹，江阁树葱葱。秦淮缩本，鱼天莲叶西东。佳节又过重阳，明年此会，耆旧可重逢。得意万鸦盘阵黑，乱霞残日城红。大劫昆明，孤生皇览，人老菊花风。一椽归去，月明吹笛青峰。"
"忆旧游 渔村图","清末近现代初","赵熙","认横滩老树，晒网谁家，人影沙汀。破笠圆于盖，便维舟细竹，载酒双瓶。近邻到即围坐，红蓼富春亭。叹断鳄旋翻，捞虾渐险，举世潮生。西泠。过桥去，问洞口桃花，何计重经。忍数湖天事，尽严陵知旧，无限飘零。上官自写清代，鸥影一帆星。剩小幅风流，江云自白山自青。"
"风入松 草堂留别","清末近现代初","赵熙","江梅新扮小红看。指日趁花还。明知归亦无家住，号司空、且占三官。一担将书作伴，半头向岸牵船。算来冬至去三天。梦里汉嘉山。何年再似今朝醉，望桤林、不尽凭栏。风雪离人头白，尊前一步阳关。"
"南浦 别江楼送者诸君子","清末近现代初","赵熙","花外小红楼，古今来、堆得离愁多少。唐代辘轳声，吟香地、元九韦皋曾到。枇杷翠晚，玉人魂断生秋草。留与阳关三弄笛，楼下绿波双棹。元戎小队郊坰，置行厨、丛桂香中更好。转柁秀山光，平羌上，换尽年年怀抱。壶天尚早。大旗落日红霞照。燕子生涯如客样，一醉一番人老。"
"满庭芳 甲子除夕感旧","清末近现代初","赵熙","红烛深宵，青山行客，爆竹催送年华。廿年除夜，风雪到山家。争向堂前问讯，亲欢喜、餐饭先加。喁喁处、香篝翠被，温酒话天涯。西瓜山一角，荒坟冷翠，疏竹啼鸦。到如此烽烟，落日西斜。今又声声腊鼓，除梦里、何处寻他。宫纨在、消魂画扇，金井水荭花。"
"声声慢 水烟","清末近现代初","赵熙","金壶翻浪，瑶草炊香，松风涧水声声。小注芳茸，春纤缕缕团成。烟涛化为一气，妙天然水火相生。微倦后，似一瓯花乳，春夜瓶笙。装在闺绣袋，乍琵琶一样，斜抱云屏。玉箸圆齐，小鬟催唤娇鹦。清芬妙于花气，过来风吹出红樱。消魂味，愿供它茶罢酒醒。"
"满庭芳 叶烟","清末近现代初","赵熙","栀子含苞，蕉心卷节，天然饭后胸宽。但挑容泽，云叶胜油檀。最是新来吕宋，中人产、一顿西餐。乡风古、于阗玉嘴，湘竹碎红斑。微烟。香袅袅，能消国力，酒税同颁。怪塾师云雾，酸味流涎。吸得灰痕似雪，吹箫样、还拗渔竿。君休笑、枝枝破瘴，功退小龙团。"
"木兰花慢 纸烟","清末近现代初","赵熙","海山瑶草碧，为仙种，唤龙耕。取叶叶相当，雪衣一片，圆裹单层。妆成。玉簪样子，学辛家，整整玉盘盛。点得小红心热，花前顿歇书声。亲擎。香气袭卿卿。一寸逗圆樱。比春葱还瘦，情根节节，香火三生。惺惺。半嘘半吸，论仙才，端合号云英。错认非烟小像，画帘鹅管吹笙。"
"忆旧游 和伋公公园师弟摄影","清末近现代初","赵熙","旧游如梦里，梦影重重，先后邯郸。省识前清味，怪飞鸿印雪，大氐东川。秀才半出巴县，薪火一灯传。自夜色神州，乡音战鼓，两鬓潘安。公园。众星聚，又镜底沧桑，重换朱颜。老了儒酸命，便文翁身价，怎抵材官。道将近纂新志，春柳玉门关。算水驿山程，梅花送客千万山。"
"满庭芳 得哲生欧洲来书","清末近现代初","赵熙","骡市花西，鱼书天外，书生婉婉离忧。倚天长剑，伸足踏全球。一笑胸无博望，杯中泻，海绿眉头。祛庐字，伦敦夜展，星火九层楼。扁舟。寻旧约，青山雁尾，归梦荣州。念伊人同宿，何日乌尤。听得咸通战否，酋龙去，铜鼓声愁。思君处，凉蛩一穗，黄叶汉宫秋。"
"齐天乐 辜懒云竹西精舍。“竹西佳处”，白石《扬州慢》句也","清末近现代初","赵熙","十年三换蓬莱绿，依然此翁无恙。翠羽巢烟，红蝉蜕叶，劫外箨龙新长。仙方定讲。近八十流光，生儿珠样。倘传高人，只除倪瓒世无两。图中名士若鲫，数竿茅屋影，天色还亮。五砚风香，小栏花笑，胜我无家安往。山门自榜。问水调扬州，月明谁唱。钓定幽篁，百年清露响。"
"齐天乐 清明，寄山腴、伋公","清末近现代初","赵熙","送君小幅荣州画，山城百花春雨。北郭人归，东方日出，格磔渚头沙路。鱼陂四五。渐远渐无人，豁开平楚。一坝晴蛙，宅边倪瓒数株树。山从西角落下，翠尖尖似笔，天半撑住。倒影于溪，各家之竹，水碓绿荫人语。思君路阻。奈小店依稀，草堂佳处。又过清明，乱山啼杜宇。"
"忆旧游 除夕，赠张夫人","清末近现代初","赵熙","记丁年守岁，子夜同心，人在云安。向夕沙滩下，听千峰爆竹，泪数乡园。素裙半榻同梦，江雨彻宵寒。笑汉腊催程，巴船送影，悔嫁朝官。桑田。幸留命，又四远鸡声，今夜今年。滚滚新潮大，望神州何地，横界阑干。夜堂对酒闲话，儿女集灯前。便咫尺天涯，归帆上峡山外山。"
"满庭芳 冬夜","清末近现代初","赵熙","茅屋霜团，管城春满，夜雪初霁房栊。峭寒人寂，灯影坐衰翁。倦倚红泥小火，无衣者，怎过深冬。乌啼悄，更阑梦远，天上景阳钟。花骢。趋曙雪，鸡鸣紫陌，晓辟铜龙。正玉梅三九，琼海香红。谁分桑田送老，梦华录，空忆京东。宣皇句，亭前垂柳，珍重待春风。"
"如此江山 传度大师新构一楼，榜曰：如此江山，即赋此调为贺","清末近现代初","赵熙","天开图画乌尤寺，江心一螺孤峭。方外疏钟，秦时片月，万绿孕兹瑶岛。峨嵋翠扫。趁玉宇初揩，铜河先照。如此江山，海天秋色一长啸。高僧提举一切，旷怡亭故址，阑槛新造。春水鱼天，洞庭龙穴，豁出雷堆杭道。香台缥缈。待日落将西，幽篁更妙。如此江山，一楼天下好。"
"渡江云 答榆生","清末近现代初","赵熙","相思黄浦信，早秋片叶，意外转山家。旧吟春未损，又报东风，点缀柳条斜。声声布谷，唤过客都在天涯。归去兮，北窗陶令，梦断武陵花。吹笳。三官堂下，五老峰前，苦西来铜马，忻又闻、飞鸿突然阿雪，宿鹭团沙。如君剑气孤虹白，望斗牛谁是张华。天万里、鱼书更达三巴。"
"百字令 石缸","清末近现代初","赵熙","石函双斛，就偷他一片，碧天无迹。巧匠琢成山骨瘦，恰好紫藤安置。小泡浮花，四围生藓，渐染沙虫腻。么鬟亲舀，井华亲汲亲洗。一寸二寸之鱼，于中唼唼，便沧溟万里。静极夜凉秋更远，收得恒星在底。半载渝州，一沤书屋，笑我江湖气。将归何事，断瓢思注春水。"
"齐天乐 留别","清末近现代初","赵熙","夕阳红是愁来路，依稀数峰青峭。个是荣州，算来公井，陌上萋萋春草。清明近了。正秧马田荒，杜鹃山笑。相对阳关，一回离别一回老。霓裳中序第一，故人清唱里，何限怀抱。红雨沾衣，白头扶杖，还想花崖重到。河清尚早。问来日晴明，几人知道。归去来兮，送行诗定好。"
"金缕曲 其一 惜别","清末近现代初","赵熙","湿了春归路。正凄凄、牛毛细雨，草生南浦。白日当天三月半，偏又阴晴无据。望自井、重重烟树。半载慈香将进酒，算馀生、第一开心处。杨柳岸，唱金缕。诸公尽作诗人主。奈荒年、边声隐隐，晓风如诉。眼中之人吾老矣，苦为向平留住。到今朝、子规催去。此去荣州书伴我，梦醒时、故旧如相语。萧瑟极，庾开府。"
"金缕曲 其二","清末近现代初","赵熙","湿了春归路。甚今番、青青杨柳，渭城朝雨。不尽阳关三叠唱，三月月圆三五。未分手、便思重聚。知有前期那忍说，请青山、拦著斜阳暮。君信否，梦中语。车声碾出鹰关去。到荣昌、行程一半，小餐留住。回望酒旗风絮影，知道故人何许。况乡关、半年如雾。是事口中衔石阙，莽神州、老泪无流处。千万绪，别君苦。"
"台城路 和山公见慰","清末近现代初","赵熙","馀生真谶台城梦，风前纸鸢无路。共命分飞，同心解结，有泪不知流处。衰年病苦。算别不多时，一般黄土。托命他人，新人未熟故人去。词仙似谈法要，白头相慰藉，空相留住。镜影将花，琴心应节，换了张先词谱。霜柑阁主。尽花会娱春，草堂联句，寿到梅边，有情天万古。"
"忆旧游 题灵谷从游图","清末近现代初","赵熙","记凌虚访戴，冒险游峨，招我荣州。翊日山堂会，共禅居素酌，夜火乌尤。醉中禁说愁字，思榜石遗楼。自战伐频年，华严半岭，影事全休。悠悠。剩诸彦，问燕子桥边，人唱渔讴。莽莽乾坤大，秪韩门师弟，犹认从游。数花旧指梅树，潮打秣陵舟。叹点笔图中，山围故国天地秋。"
"清波引 烧茄","清末近现代初","赵熙","紫腴乡圃。仗纤手、竹篮摘取。是昆仑脯。落苏得名古。叶叶绣荷裹，味在松毛烘处。恍儗烧荀春兰，坐香积、饱禅箸。诗人肺腑。合贫薄、填此风露。懒残知否。胜糠火煨芋。晴天破鱼子，种自新罗收贮。一笑山叶宵红，更餐番薯。"
"东风第一枝 山公梅信","清末近现代初","赵熙","十斛松风，小春梅月，数椒红萼新吐。雁传一阙清歌，人坐万山寒雨。暗香疏影，早妆就、林家新妇。问几生、修到仙香，簪到翻书人否。清梦入、石湖烟浦。香雪海、是侬吟处。夜寒皴玉谁温，照得月明万古。苍苔白鹤，漫惊起伤春情绪。愿种遍、石室青城，头白待君为主。"
"石湖仙 和青城室主见寿","清末近现代初","赵熙","凉云飞雁。望松际图书，人远天远。彭泽认前身，只荒田、同无下噀。黄花秋雨，问此后、岁寒谁管。仙琯。枉人琅、响遏天半。嗟公近年亦老，付今生、虞初小传。黛黛花香，赖有翻书人面。鬓丝禅榻，药炉经卷。岁华如箭。香火伴。青城早筑仙馆。"
"蝶恋花 因馀幅凑此数语","清末近现代初","赵熙","醉记图书秋一府。今也梅花，红到相思处。花外遥知林子羽。小吟八十松风路。宋玉风流诗界主。闻说诛茅，别了鱼陂住。人影春灯来复去。岁寒且话城西雨。"
"千秋岁","清末近现代初","赵熙","百花香里。偏把偏罢疾。禹踦步，汤㾫体。花潭偏有约，花市偏难醉。天倪阁，梧桐一半留生意。花外灵药健，枯禅起。花风几番信，花社千秋岁。偏提挂，花朝一话维摩趣。"
"百字令 竹垞韵","清末近现代初","赵熙","故人知否，检前生卷子，花朝南泊。万种相思千种梦，心事微波难托。白石箫声，绿珠眉样，镜底翻书乐。去年今日，海棠红自开落。谁忆浩劫如斯，桑田留命，还对松风酌。我更无锥能卓地，醉儗借天为幕。一局康猧，半生尘蠹，生计云归壑。几时重聚，山头夜夜吹角。"
"满庭芳 清明","清末近现代初","赵熙","春老鹃声，秧开雀口，百花红过山城。香街十字，邻女卖朱樱。一色东风柳线，韩翃句、适到清明。无憀甚，莺飞草长，云白万山青。春耕。齐绿野，经年一梦，锦水交兵。剩千家野哭，无定河腥。又是棠梨社酒，连宵雨、人望天晴。羲皇世，三间小塾，榕径读书声。"
"扫地花 送春，用梦窗古江村韵","清末近现代初","赵熙","紫鹃唤客，道烂锦年光，夜归瑶岛。素缘未了。似阳关送别，马嘶芳草。梦里天涯路，比山中更小。翠云窈。问昔日万花，今为谁好。门净风自扫。且料理吟身，寺钟催小。锦江■棹。念桥通万里，故人书少。作客家山，过活依然皂帽。诉圆照。几时春、太平同到。"
"念奴娇 敬次先恪斋公用姜白石韵题一蒲团外万梅花图","清末近现代初","吴湖帆","万峰深处，忆升平朝市，往来诗侣。三十余年桑海幻，云梦阴晴难数。古刹依然，危楼无恙，几度经风雨。钟声隐隐，赚人多少新句。此地野鹤蹁跹，閒云自在，何日携筇去。寂寂蒲团空影外，一片梅花香浦。展卷题名，凭阑话旧，小作溪山住。留连佳境，几忘寻棹归路。"
"摸鱼儿 侍先讷士公游邓尉，宿圣恩寺，与陈子清合拓邾公牼钟","清末近现代初","吴湖帆","对名山、留连胜迹，披襟啸吟如许。断崖石罅名题遍，洗认苔痕谁主。花落处。吊芳冢前朝，枉费消魂句。春归故浦。只翠柏森森，疏梅淡淡，摇曳自千古。余剩墨，回首当年醉舞。而今寂寞僧户。浮云十载浑难说，梦里犹惊鼙鼓。招旧侣。问拓篆携钟，可有重来赋。危楼再据。拚青眼情怀，酌醪滋味，抵掌话烟雨。"
"疏影 梅景书屋","清末近现代初","吴湖帆","春温绣幄。有暗香冉冉，霏雾轻扑。莫道珍禽，明月来时，于中消收清福。绿窗却展横斜影，任合指、癯仙铃索。纵一枝、觅取幽芳，不似喜神浓馥。休羡牙签万轴，凭肩且笑语，孤本双读。午梦初回，额上花痕，依旧翻新妆束。冰姿绰约苕川谱，映雪里、可人如玉。问几生、修到同心，好贮阿娇金屋。"
"洞仙歌 静淑遗照","清末近现代初","吴湖帆","霎时永诀，殆今生缘满。暮暮朝朝梦魂远。恨只恨、亏此一点情天，事不料、真有人生肠断。影形相共处，廿四年中，心苦奔波饱经遍。安乐未亲尝，死别生离，从今后、我心难遣。愿天上、神仙似人间，再盟订他生，白头如愿。"
"玉京谣 玉华砚","清末近现代初","吴湖帆","玉砚生云气，一缕缠绵，转眼空花误。去此经年，茫茫多少离绪。纵访遍、青鸟天涯，镇不料、瑶台迟暮。从今与。疏香冷月，相怜谁主。神兮慰我归来，似旧容华，祗省他不语。休说灵犀，情天遗恨难补。谩画中、纸帐鸳镫，怅梦里、却无凭据。香一炷。如愿返魂能否。"
"洞仙歌 静淑画华鬘倩影图","清末近现代初","吴湖帆","华鬘小劫，了优昙缘否。倩影红妆幻非偶。想不到、一霎眷属神仙，更番里、风雨断肠时候。池塘花半谢，芳草萋萋，绿遍江南忍回首。苦在薏心中，玉露盘欹，渐摇曳、铅泪盈袖。试返生、香燃疗相思，恨终古无方，笑拈花嗅。"
"绿盖舞风轻 静淑画莲，次周草窗韵","清末近现代初","吴湖帆","玉立自亭亭，翠佩凌波，红情映罗绮。新绿芊芊，迎人犹似说，槛袂谁倚。忍苦芳心，记纤手、丝丝曾系。到而今、独暗伤神，空怅幽蕊。奁底。旧约星期，素旐把魂招，粉镜重洗。小劫华鬘，莫閒辜倩影，洒飘花泪。点点相思，总肠断、音书难寄。梦回时，香雾还绕仙气。"
"金缕曲 绿遍池塘草图","清末近现代初","吴湖帆","绿遍池塘草。过清明、妒春风雨，春残人渺。无可奈何花落去，肠断离情难道。忍检点、零星遗稿。一念相思更番读，惹伤心、更把心萦绕。千万语，总嫌少。危楼半角斜阳照。问从今、怨怀孤愤，何时能了。双眼泪痕乾不透，去去寻思悽吊。料地下、应知余抱。指望虹桥桥边路，叹青青、一例年年扫。非痛哭，即狂笑。"
"瑞龙吟 虹桥展墓，归次周清真韵","清末近现代初","吴湖帆","虹桥路。凝望遍绕晴烟，半笼春树。凭将栖息安排，倩魂自在，逍遥寄处。又凝伫。因甚永抛佳景，闭藏深户。归来冷落黄昏，只堪对镜，无言暗语。閒度。春光流浪，惠风飘荡，群花飞舞。回首旧情绵绵，离恨多故。池塘正绿，犹记秾华句。凄清地、孤怀细想，空山徐步。愿也寻踪去。最怜向晚，攒心万绪。还起愁千缕。珠泪下，难禁双垂如雨。故人更说，一生兰絮。"
"青玉案 庚辰寒食，次贺东山韵","清末近现代初","吴湖帆","心心向往虹桥路。便意著魂来去。月底风前知几度。一镫相伴，万书堆户。镇日凝情处。厌厌病绪无朝暮。寒食追寻旧时句。芳草迎人天亦许。故人常恨，乱愁如絮。最怕清明雨。"
"浪淘沙慢 上元前夕","清末近现代初","吴湖帆","自今宵、升镫谜市，放夜时节。红萼枝头乍发。香烟篆袅漫结。记室满、春生金兽热。共摇曳、烛影红爇。念旧主、离魂顷何许，心情去年别。愁绝。愤膺诉与谁说。听漏永无眠低徊处，隐隐和籁咽。嗟异地凄清，孤负明月。镜华似雪。惟暗消、千古悲欢圆缺。惊断朱弦琼钗折。梨云香梦痕未灭。闷来拥寒衾，思又切。祗频唤、绿草春回，仗万叠蛮笺，挽住韶华歇。"
"八声甘州 五月十七日","清末近现代初","吴湖帆","对年年此日最心惊，回忆断肠时。记天中节后，猛翻炎浪，珠汗频挥。整顿邀凉簟枕，画壁补诗题。不道情天里，风雨横吹。怎奈终宵宛转，祗愁眉损蹙，红泪双垂。听声吞呜咽，万箭簇心悲。但从今、孤怀难诉，拚相思、重见永无期。聊当我、作他乡客，远别长离。"
"一萼红 湖帆静淑合画群芳册，次姜白石韵","清末近现代初","吴湖帆","伫花阴。系离愁几许，仙格借豪簪。涕泪家常，宫商国破，英气都付消沈。忆春草、闲吟自适，羡月满、枝上并栖禽。密护情同，暗浮香冷，何日重临。回记去年元夜，有华镫照眼，玉笛吹心。疏影黄昏，纹窗绿惨，温梦轻徙难寻。恨空负、林泉旧约，剩螺黛、残粉重千金。却怨修眉未舒，墨浅愁深。"
"浣溪纱 江深草阁图","清末近现代初","吴湖帆","五月风生小阁寒。去年酬唱倚阑干。几番相对笑言欢。绿草池塘诗意思，黄梅时候雨辛酸。落花无奈倍悽然。"
"蝶恋花 对雪","清末近现代初","吴湖帆","残腊应时飞絮起。疏影当窗，闻道花开矣。默语天寒浑不计。春来秋去真容易。二十四年身转逝。尘梦惊醒，醒也还疑未。回首不堪痴立地。直抛万箭攒心泪。"
"疏影 读梅花喜神谱感赋，次姜白石韵","清末近现代初","吴湖帆","吟篇吐玉。载满腔幽恨，花底同宿。幻出千娇，百面玲珑，疏香影外无竹。天然傲骨神仙态，自不管、风南霜北。有洞箫、吹到知音，千载月明非独。自古佳人命薄，小庭静悄里，谁伴窗绿。一夕无情，雨打风吹，颠倒山丘华屋。惊心五月江城暮。只唱断、广平遗曲。付夜阑、泪湿生绡，忍看画中残幅。"
"永遇乐 登北固山，次辛稼轩韵","清末近现代初","吴湖帆","多景楼前，凭高穷目，空怆神处。几度登临，欷歔酒酹，两点金焦去。南朝往事，东都旧迹，还被断云遮住。走江城、麾兵白下，健儿尽道擒虎。吴钩且倚，摩洪厓肩，浮玉横江一顾。浪拍矶边，浩茫天际，遥指归舟路。米颠如此，鹤林图里，客况愁听堠鼓。重相问、他年小隐，愿能遂否。"
"六州歌头 淮张故宫","清末近现代初","吴湖帆","齐云夜烬，春梦醒仓皇。当年事，孤城上，战云黄。丽娃乡。烟锁吴宫树，试重认，淘沙骨，悲壮士，埋香冢，泣红妆。玉管吹花，北郭青山外，虹月桥长。听哀鹃啼血，燕子说寻常。衰草干将。水沧浪。记隆安剑，七姬帨，须眉气，愧潘郎。嗟建业南朝恨，共齐梁。且思量。镫火秋宵里，尚燃遍，九衢香。天定数，非人力，孰彭殇。一例销沈今古，都拚付、细雨斜阳。任苔华碎影，凄点旧宫墙。枉断人肠。"
"少年游慢 天平山枫叶，次张子野韵","清末近现代初","吴湖帆","孤舟曾泛月。梦断晴波乍歇。樵路盘蛇，邮堤驰马，穿云阙。迷眼流霞滴，洗雨燕支发。霜酒寒浓，俊游合趁时节。破钵。泉听彻。休误桃源仙窟。一线通天，千寻悬壁，棱山骨。容易秋华老，冷落吴江阔。寄语东皇，重来约探香雪。"
"雪狮儿 虎丘","清末近现代初","吴湖帆","故丘还在，消沈霸业，繁华非昨。到此徘徊，花冷一筝弦索。琼楼半角。正好梦、罗浮依约。危阑倚、落红成阵，不嫌风恶。缥缈云屏翠扑。向天平回望，可招黄鹤。响屧廊遥，忍吊吴宫芳若。疏香领略。渐雾隐金阊城郭。閒自乐。酒醒暮烟低幕。"
"西施 灵岩怀古，次柳屯田韵","清末近现代初","吴湖帆","廿年游屐几人偕。吊古酹愁淮。馆娃宫井，艳迹费疑猜。纵使长廊，屧响能听得，怕勾践重来。粉光腻水灵岩好，酸风射，已尘埃。但回首、夕阳西下，莫徘徊。漫说鸱?，一棹归湖去，任秋老琴台。"
"凤凰台 金陵怀古","清末近现代初","吴湖帆","故国愁多，新亭恨系，难禁凄泪如麻。听隔江商女，犹唱庭花。还访乌衣巷陌，春似梦、梦影堪嗟。殷勤问、当年燕子，飞向谁家。天涯。空怜沦落，回首处、依依淡月笼沙。照迷离碎影，几点寒鸦。望极垂杨流水，桃叶渡、雨密风斜。知多少、行人过时，伤尽繁华。"
"念奴娇 赤壁怀古，次苏东坡韵","清末近现代初","吴湖帆","怒潮来去，荡不尽、多少仙灵閒物。浪打矶头，依旧是、千尺银翻绝壁。孟德当年，周郎一世，彼此雠谁雪。山花犹媚，不分儿女雄杰。回想坡老清游，扣舷高唱，把临皋舟发。两度磨厓题姓名，千古终难磨灭。胜迹风流，长留图画，腕底穷毫发。疏疏烟树，雪堂重话风月。"
"西河 金阊佳丽图，次周清真韵","清末近现代初","吴湖帆","佳丽地。金阊韵事难记。莺花二月软红乡，艳尘四起。至今百十有余年，华鬘流浪烟际。怅何处，红袖倚。玉骢柳岸谁系。当年俊窟说销金，尽成废垒。画桥劫换总伤心，无情尤在流水。我曾载酒过旧市。只萋萋、离恨千里。蔓草不愁人世。伫丹青、缀饰繁华，犹对城郭娉婷，垂杨里。"
"锁窗寒 寒山寺","清末近现代初","吴湖帆","露冷乌啼，枫江落月，惹人离绪。红阑在否。系取客情无数。倚蓬窗、路长梦寒，带霜晓角催柔橹。问酒醒今夕，渔灯愁对，倦游心苦。何处。钟声度。听暗诉兴亡，夜阑一杵。王孙旧墅。又感空庭花雨。忍重寻、荒庑断碑，几行字蚀苔绣古。最伤心、半四枯僧，艳说斜阳侣。"
"石湖仙 石湖春泛","清末近现代初","吴湖帆","湖山春晓，认烟雨图中，佳景重换。芳意织人愁，任东风、桃花水满。游尘如雾，点坠絮、渌波轻卷。歌管。共嫩莺乳燕酬款。回塘画船载酒，按红牙、旂亭俊伴。送目垂杨，只惜离情难绾。月满花残，月残花满。紫箫吹远。吴语软。依稀旧梦重展。"
"早梅芳近 西崦钓雪，次周清真韵","清末近现代初","吴湖帆","寒玉霏，晴波好。夜雪山阴到。一竿高隐，半幅闲情，钓残照。富春清梦醒，故国扁舟小。记梨花弄月，摇浪水乡晓。暗尘空，旧恨了。怕入长安道。渔蓑绿浸，鹭艇青浮，卧江表。放歌回冷眼，敛影舒芳抱。话忘机，醉归烟霭杳。"
"梦横塘 横塘载酒","清末近现代初","吴湖帆","翠烟缭绕，金粉罘罳，少年游事青踏。水活长塘，锁一线、胥涛流狭。吹到花风，望中帘影，小村高插。听渔舟唱晚，幻渡人归，斜阳下，歌声答。追思画壁旂亭，凭新词快赌，险韵争押。过隙流光，惊此夕、指尖重掐。笑经醉、湖山已惯，独少吴姬劝君压。试待明朝，举觞相对，好黄河开闸。"
"芳草渡 古漪园","清末近现代初","吴湖帆","极望里，认蠹壁尘空，画屏烟绕。看玉阑低亚，相思雁柱声杳。霜下枫自好。拚残阳红闹。废院冷，问讯曾无，拾翠人到。堪笑。傍池偃柳，映水丝丝犹系棹。暗凝想、当年燕语，如今乱鸦噪。暮云四合，叹眼底、繁华都扫。况信息、又怕湖山倦晓。"
"玉女摇仙佩 苏小墓","清末近现代初","吴湖帆","南朝艳影，往迹空留，旧馆红楼何处。柳细花秾，西泠桥左，那日锦车曾驻。徙倚还无语。想香檀按拍，歌情谁诉。笑堤上、红襟燕子，飞去飞来，可惜无主。人生易多愁，丽色如花，偏他不遇。还记画船泛月，艳说钱塘，梦里曾传佳句。想像当初，青骢郎马，咫尺相看今古。冷泪浇坟土。最伤心、对此青山红树。待认取、斜阳片石，西陵松下，采芳归路。谩回顾。红颜自昔如朝露。"
"祝英台近 烟霞洞","清末近现代初","吴湖帆","北山南，南山北。芳草乱迷路。陌上闲愁，红紫斗眉妩。几多陈迹残碑，藓消苔蚀，尽朝露、夕阳无语。断肠句。玉洞犹绕烟霞，刘郎忆前度。回首凝情，当日旧题处。空留别院玲珑，一湾流水，听沧海、明珠溅雨。"
"鹧鸪天 初阳台","清末近现代初","吴湖帆","拾级千层景物幽。野荆当路感新愁。美人迟暮原无恙，老衲婆娑怎合休。云渺渺，水悠悠。初阳台上晓霞收。漫嗟倾国吴宫艳，且放西湖一叶舟。"
"高阳台 柳浪闻莺，次张玉田韵","清末近现代初","吴湖帆","陌上车尘，亭前马迹，更谁野渡呼船。崇观长廊，苏碑不是当年。春风柳浪凄迷景，忍几番、舞泣歌怜。只斜阳、浮紫悬金，摇荡晴烟。钱唐自古繁华地，羡三秋丹桂，十里红莲。树底莺啼，还疑丰乐楼边。绣帘十二非畴昔，剩满湖、月照鸥眠。最关心、如此江山，又听啼鹃。"
"清平乐 闻近来山东临城出土曹子建遗骨","清末近现代初","吴湖帆","文章七步。萁豆煎心苦。缥缈洛神愁借赋。都是幻云疑雨。建安人物谁夸。独怜八斗才华。朽骨未消尘土，断魂几许冤家。"
"粉蝶儿慢 太常仙蝶，次周清真韵","清末近现代初","吴湖帆","脉望仙归，蒙庄梦醒，化作春驹生晚。旧家从寄住，早寻芳情懒。不惜君身金缕衣，蠹笈曾来潜探。凤杯深，总莫将、万古愁肠消浅。恋恋。疏棂小槛。还慵飞、醉掩朦胧青眼。忍教罗扇扑，想当年歌板。此去客台应远别，不省一枝栖欠。恐重看上林花，翠凋红减。"
"玉蝴蝶 罗浮蝶，次柳屯田韵","清末近现代初","吴湖帆","仙子罗浮晓梦，彩衣云亸，缟幕风褰。一觉醒来，依旧粉黛娟娟。证花间、三生宿果，凭扇底、一缕飞烟。谩萦牵。道家妆束，羽化何年。招延。三吾亭畔，评量茶盏，整顿苔笺。宛转蛾眉，似曾相识玉人前。怯芳心、迢遥路远，展倦眼、点缀秋妍。小留连。卷帘归去，栩栩南天。"
"丹凤吟 大鹦鹉蓄之有年，一日惊死。次吴梦窗韵悼之","清末近现代初","吴湖帆","罢了沈香卮酒，有鸟能言，不嫌岑寂。银河鹊渡，闲把旧辞书壁。金经愿品，翠华石拟，矫敛珠钩，柔悬玉索。最是窗前浪舞，槛外驯飞，杯艳无尽春碧。似对徐黄粉本，素绡彩笔试色。弄语娇模样，但题门芳伴，唤茶先识。秋风偏妒，一霎绣帘云隔。涨海尘昏沈恨处，剩珍珠狼籍。浣花上苑，铭冢凭倦客。"
"多丽 太平花，次聂冠卿韵","清末近现代初","吴湖帆","伫名花，似许留连珍惜。度沧桑、几番日暮，粉光犹是难得。怅空梁、燕泥坠紫。诉离宫、蕊泪凝碧。缟拟梨云，绯含桃雨，洛阳沈醉太平色。御香惹、玉真回袂，肠断楚怀客。凭谁语、华镫绛雪，月照前席。恍倾国。飞琼侣伴，望乡西子风格。倚芳魂、海棠何处，锁怨长门向曾隔。梦里巫山，情移春水，年时迤逦负心力。怎堪听、后庭歌转，幽恨怕重觅。休飞散、胡蝶满园，逐浪飘掷。"
"雨霖铃 芭蕉，次柳屯田韵","清末近现代初","吴湖帆","绿窗情切。听潇潇雨、乍引还歇。今宵暗把凉思，拚尽付、红心抽发。叶底秋声更苦，和蛩语低咽。叹旧事、隍下迷离，鹿梦初醒粉墙阔。诗题凤尾伤离别。问谁知、倚石愁时节。空嗟美景迟暮，经几度、卷风迎月。满院飕飕，犹记邀凉簟枕曾设。对半纸、修竹弹文，怨语何从说。"
"八六子 白莲","清末近现代初","吴湖帆","小留连。平湖云影瑶房，浅斗婵娟。似午梦、凝脂浴罢，晓妆微步尘生，赋情暗牵。邀凉斜倚池边。媚骨十分清瘦，冰心一缕缠绵。且问讯、西楼旧时诗酒，画船停处，丽娃相语，寻思最好清风散雨。还看浓粉笼烟。又田田。银塘并禽醉眠。"
"暗香疏影 宋刻梅花喜神谱，次吴梦窗韵","清末近现代初","吴湖帆","样翻百一。尽嗅英嚼粉，挼香吹雪。悴品荣题，一点珠玑几肠裂。莫道閒中事冷，托感深、清癯吟笔。最可人、双桂堂前，三五十分月。回溯春明旧梦，买鱼共换米，佳话传彻。索笑嫣然，修得前生，曾赏玉台朱阙。分廛移架流芳韵，正春满、华镫时节。对夜窗、绿萼横斜，爱说此情天阔。"
"齐天乐 宋拓梁萧敷敬太妃双志，次周清真韵","清末近现代初","吴湖帆","南朝金粉浑如梦，台城更怜悽晚。故雁分襟，新龙补衮，盛事宏文修剪。天情未掩。认嫠纬崇銮，玉鱼重簟。树满长干，乱鸦何计暮云卷。清风乡里井畔。翠珉荒卧久，肠断无限。王录齐收，陶钞一志，踪迹沈湮莫转。凝思代远。赏梁苑孤芳，宋场双荐。异趣宫装，隐居眉黛敛。"
"水调歌头 米襄阳书多景楼诗册，次陆放翁韵","清末近现代初","吴湖帆","铁瓮城边路，镫火望扬州。大江襟带多景，尽揽起琼楼。四顾湖山如画，三国英雄安在，杯酒笑曹刘。一枕华胥梦，尘土即貔貅。襄阳笔，剑川跋，几经秋。龙蛇飞舞，掀动墨海六鳌愁。丞相东窗余事，良将干城重寄，奇物共争收。待访宝章录，千载足风流。"
"锦缠道 黄子久富春山居图残卷","清末近现代初","吴湖帆","大岭横云，七里浅泷流露。指严陵、钓台危据。小舟江上盟鸥鹭。醉惹痴翁，健笔名山赋。溯前朝六家，几经珍护。诧荆溪、化情尘土。叹石渠、清秘深宫妒。剩山缘分，惟我天相许。"
"黄鹂绕碧树 宋宁宗后杨姓，画樱桃黄鹂图小横帧，次周清真韵","清末近现代初","吴湖帆","春色迎人媚，珠帘玉苑，唱随朝暮。小印拈红，映修眉黛碧，染香纨素。并肩笑语，指樱颗、宫砂柔绪。回倚槛、听啭双鹂，又喜和、鸣声煦。此日杨家秀吐。尽欢娱、浣花无虑。且閒赋、试坤宁睿笔，清閟芳土。谩使凤城麝霭，便洒得、韶光住。凭将丽景裁奁，翠华凝树。"
"满庭芳 宋刻淮海长短句，次秦淮海韵","清末近现代初","吴湖帆","弹月箜篌，传觞桃李，艳说倾倒苏门。密云双凤，佳句赌芳尊。曾共西园夜集，娇鬟拥、花雾缤纷。人如画，红桥十里，淮海有秦村。凝魂。才妩丽，微云学士，三变庭分。幸群玉遗珠，历纪珍存。好事石林细校，分明发、乾道余痕。还同唱，刘郎别调，相与伴晨昏。"
"一寸金 金拓蜀先主碑","清末近现代初","吴湖帆","三国英雄，未许曹瞒共杯席。怅古台落木，神鸦聚散，秋风衰草，残碑荒寂。千古苔痕碧。当年事、道陵泪滴。如今对、白茧乌毡，梦想完颜尽陈迹。正字摩挲，荆川书妙，冰庵印犹识。认蒋侯抽校，王郎閒记，玉峰小泊，金阊回楫。文海穷搜讨，归来并、四欧秘籍。尊前看、耳热生花，惯得留漱墨。"
"丑奴儿慢 隋常丑奴墓志，次蔡友古韵","清末近现代初","吴湖帆","风姿绝世，秀骨停匀潇洒。看细笔、游丝缕缕，散采如霞。伴侣飞琼，美人轻把蛾眉画。崔邕声价，张玄品第，萧敷流亚。烹焙赏碑，味泉评帖，夜窗清话。想当日、隋疆勋业，六朝豪华。逞雄兵、将军白发老天涯。崇宁壁败，开皇石泐，片纸传家。"
"哨遍 隋董美人墓志，效稼轩括体","清末近现代初","吴湖帆","按董美人，生长蕊宫，不幸华年死。有墓志。家世颇详之。溯其先恤宜乡里。祖佛子。北齐凉州刺史。敦仁博洽标誉起。父后进其名，令闻河渷，英雄俶党声驰。诞美人、淑质秉华姿。接上恭承，以顺亲帏。凤采龙章，砌炳瑾瑜，庭芳兰蕙。噫。鲁殿来仪。梁台出事。摇环佩。倾国妖容貌，穷巾角，妙弹棋。看冶笑千金，曳裾万态，投壶技巧鹤高飞。旋回雪吹花，春秋十九，忽摧芳仁寿第。望龙原、寂寂付幽栖。空想象、文成术无施。散长空、遥天霞绮。谁怜冰枕弹泪，幕卷愁滋味。花台秋夜，凝尘故黛，只有余芳传此。其文哀感总淋漓。况多情、帝子亲制。"
"金缕曲 汉沙南侯获碑，六行本","清末近现代初","吴湖帆","雪岭崎岖路。访天山、摩厓峭壁，蒙茸何处。不似青红岣嵝迹，谩说荒唐神禹。有惟汉、永和堪据。侯获沙南君父字，蚀苍苔、椎画鱼虫镂。重细认，尚清楚。将军文采翩风度。在三千、里外寄语，京华同赋。七札司农殷勤意，不惮商量辞苦。诧无二、齐东陶父。足拓六行希世宝，费周详、铅椠双钩著。真本对，忆攀古。"
"七娘子 明拓孤本七姬权厝志","清末近现代初","吴湖帆","断烟衰草吴宫地。想当年、落日孤城闭。马上离愁，征袍溅泪。琼楼劫火仓皇里。多情却似无情已。忍无情、早定安排计。心字香烧，芳铭花瘗。红颜朝露青山寄。"
"清平乐 长桥玩月图","清末近现代初","吴湖帆","齐云楼爇。千古伤心绝。烟树吴宫那堪说。斜照犹还明灭。莫恨金粉无踪。残霸先消梦中。惟有长桥明月，依旧秋水垂虹。"
"西江月慢 塼塔铭，明拓四汇本","清末近现代初","吴湖帆","终南旧径谁问讯，夕阳荒棘。居士姓留传，前年薶土，一朝惊出。抚断痕、碎锦重联，铁沙清秘，素门珍惜。伫蜕蝉、敷翼轻盈，应许护纱碧。溯舞女、低腰中令嫡。称第一、银钩标格。休信龙泓偏解事，漏趁姿消息。试细展玉几同看，杨花零乱，李花萧索。更说甚，奇伟六朝森剑戟。"
"江南春 宋人画汉宫春晓图","清末近现代初","吴湖帆","金谷秾华，红楼浅醉，晴晖犹媚人色。莺啼燕语，似笑迎、骄马芳陌。佳景浑无迹。风流仗、赵王画籍。试暗想、双钩柳绿，没骨山青，湖天粉黛描出。云烟过，何处觅。记谱载宣和，话传京国。文章信美，定护入、纱笼凝碧。春晓如行客。廉纤散、杏花雨湿。芳草有情，流水无涯，休肠断兮离索。"
"谢池春慢 赵松雪书急就章册，次李端叔韵","清末近现代初","吴湖帆","挥毫驰阵，横扫继，征西后。狂素肯头低，颠旭应眉皱。俨荡吴生带，如飏公孙袖。笑杨风，夸寝昼。墨花飞溅，豪拚千钟酒。沤波秘省，看小印，银钩瘦。北宋麝烟浓，蠹纸南唐旧。试问曾藏处，天籁清箱守。金错体，堪并偶。矫鹰吻厉，休话诚悬柳。"
"鹧鸪天 赵管合璧","清末近现代初","吴湖帆","春雨楼头结绮思。有情眷属总相期。鸥波定论千金诺，梅屋初开片玉遗。齐四美，合双栖。玉台佳话倩重题。画堂松雪珠帘卷，紫燕归来倒好嬉。"
"瑞鹤仙 王叔明松窗读易图，次周清真韵","清末近现代初","吴湖帆","渺清流枕郭。烟浪远，一片平林漠漠。虚涛半天落。好情怀、都在斜阳庭角。寒窗凭弱。向老龙、重问旧约。尽迂翁笑我，狮子梦回，可与斟酌。却似王孙雅趣，小隐沤波，水晶亭阁。松风撼幕。疑云外，有仙药。记当时、想到移居青弁，繁华还怕路恶。试脂妍露滴，携取个中至乐。"
"潇湘夜雨 北苑潇湘图","清末近现代初","吴湖帆","湘水泱泱，楚山叠叠，雨光云影涵秋。墨花溅处点沙鸥。临断岸、渔村撒网，傍暝暮、荻笛吹舟。看帝子、洞庭张乐，不负清游。画禅文物，葫芦遗曲，多少闲愁。尽云烟宛转，诗酒绸缪。伤故木、夏山同调，寄远梦、秋旅相俦。凭谁数、升元建业，后苑足风流。"
"忆旧游 王晋卿巫峡清秋图，次周草窗韵","清末近现代初","吴湖帆","看朱颜浅注，翠黛浓薰，消尽春风。秋夜瑶台月，照翩翩锦队，列列芳丛。似还鬓影离合，环佩碧玲珑。尽杜老情怀，湘波呈麝，洛浦惊鸿。烟笼。暮山色，任露草斜阳，点缀青红。宋玉闲情赋，唤高唐梦杳，神女祠空。路回暗潜山鬼，何处觅帘栊。伫雨散云收，依稀断峡无数峰。"
"柳梢青 扬补之梅花卷，次逃禅词韵二首 其一","清末近现代初","吴湖帆","吹恨西东。横枝南北，消受寒风。数点春心，无穷天地，不凭花丛。逃禅拚醉千钟。逞挥洒、豪情恣供。疏影当窗，暗香逗幕，尽在玄中。"
"柳梢青 其二","清末近现代初","吴湖帆","素袂仙肌。风前月下，孤赏偏宜。洒墨漓漓，疏枝淡淡，可惜无诗。凝神一气非迟。祗夺化、元章未窥。邓尉曾家，罗浮入梦，放鹤归时。"
"醉落魄 宋人画竹，次范石湖韵","清末近现代初","吴湖帆","亭亭清绝。泪斑滴怨磨难灭。烟梢翠羽穿林樾。云影湘皋解佩伴明月。辋川万玉霏霏雪。湖州双凤悠悠笛。子猷颠倒休摧折。百两黄金相对此君说。"
"解连环 吴季子剑","清末近现代初","吴湖帆","碧花凝紫。忆腰间佩下，几多英气。对陆离、空铗休弹，控骄马玉鞭，翠楼雄倚。语石台荒，任残戟、沈沙磨洗。纵春城魄散，秋水梦寒，芳恨还记。耶溪定知往事。扫浮云琐迹，来去容易。叩宝匣、尚作龙吟，现千丈彩虹，荡人魂坠。匹练生风，怕海底、潜蛟惊起。向青冢、解环挂树，有吴季子。"
"沁园春 孙吴大泉五千泉","清末近现代初","吴湖帆","此币何来，出上虞乡，值壬子年。正圜泉一品，铜华剥落，阳文四字，土晕斑斓。制作无疑，五同五百，又合黄千之字千。应详考，惜陈书遗志，张录亡篇。新传。金错刀镌。好引证孙吴铸大泉。问曹刘谁敌，英雄安在，独留宝化，未毁风烟。李汇应羞，瞿山堪笑，搜集寻常不足言。谁藏者，溯姚江旧令，休父遥源。"
"满江红 魏毋丘俭纪功刻石","清末近现代初","吴湖帆","一角残碑，是正始、三年镌刻。出土在、板石岭南，辑安县北。曾著观堂金石录，遍传海国声名籍。忆毋丘、当日纪功辞，三题壁。朝鲜境，难搜觅。不耐畔，成陈迹。祗丸都山下，片琼未蚀。密韵称尊清秘阁，访碑好继蓬莱屐。赋归来、千里话辽东，歌生色。"
"水调歌头 魏石门铭","清末近现代初","吴湖帆","秦塞褒斜道，此路号崎岖。石门天险，犹是一线锁通衢。汉室永平题凿，魏代永平铭刻，千古二难俱。陵谷感迁变，常绕帝王都。第一字，还未损，墨花腴。行空天马，不似锋露郑羲书。羊祉之功安在，王远之名可识，欧赵憾何如。宝华盦成梦，相对只欷歔。"
"醉翁操 怀素书圣母帖宋拓本","清末近现代初","吴湖帆","灵踪。如虹。云峰。渺难穷。谁同。丹霞洞天仙台崇。日华初照陵洞。鸾驾空。一笑步苍穹。挈两鬟、羽衣以从。素师记妙，元祐镌工。雁题旧字，尤喜贞珉未砻。翩有时而惊鸿。矫有时而游龙。神光离合中。停匀藏棱锋。此意溯张风。遇知差幸颜鲁公。"
"东坡引 苏书西楼帖大江东去词，宋拓本","清末近现代初","吴湖帆","周郎生儒雅。小乔正初嫁。当年英气谁堪亚。大江东去也。大江东去也。风流未舍老坡閒把。这旧事新词写。一尊拚醉传佳话。西楼明月下。西楼明月下。"
"月上海棠 玉台新咏纳兰容若珊瑚阁藏本，即用饮水词韵","清末近现代初","吴湖帆","缥缃精镂传天水。奈玉台、真面在那里。素影重描，殢寒山、绿窗无寐。金题误，佞宋书林久矣。镌华名字鸳鸯髻。几兰闺、欢展凤珠坠。锦网珊瑚，藉风流、早钟閒气。难回首，忍弹伤春暗泪。"
"绕佛阁 沈石田竹堂寺探梅图，次周清真韵","清末近现代初","吴湖帆","澹云似敛。花信早发，香暗荒馆。僧院墙短。又防翠羽飞来碍书幔。瘦枝缀满。残蜡正冷，清韵先远。芳意柔婉。乍开好倚冰姿醉巾岸。带雪映朝色，鼻里幽香通一线。犹记梦寒罗浮吹酒面。问俊侣游踪，春去如箭。小窗初见。逊杜老扬州，乡思愁乱。认前朝画图重展。"
"青门引 唐六如弄玉吹箫图，次张子野韵","清末近现代初","吴湖帆","梦断青门冷。风卷水衣无定。曹吴一脉近前年，唐妆院体，尽扫旧家病。桃花妙笔惊人醒。越样容华静。秦台韵事如邈，曲终又见吹箫影。"
"凤衔杯 唐六如幽人燕坐图，次柳屯田韵","清末近现代初","吴湖帆","居士閒中抽妙翰。能事逞、管繁金简。凭高阁斜曛，幽人吟眺临流畔。气韵动，神光满。听松庵，帘雨卷。竹垆记、白云飞玩。缀胜迹藏山，法书名画人人看。六如笔，留真面。"
"金缕曲 徐文长春雨帖草书卷","清末近现代初","吴湖帆","醉态诗中省。想当初、信手挥毫，墨花飞凝。尽尔虺蛇惊座笔，对此也须目瞪。诧狂比、张颠尤横。毕竟书生多胆气，仗锦心、辣手豪情逞。天斗大，我光顶。破头血迸苔花冷。且莫问、命误文章，文章误命。才子从来多无福，枉说风流孽证。往往借、美人吊影。梦里巴山听夜雨，忆马嵬、痛哭华清倖。谁味得，此中境。"
"清平乐 李竹懒溪山入梦图","清末近现代初","吴湖帆","溪山入梦。彷佛秦时洞。一片空濛天籁送。诗思画情自涌。酒醒金粟徐伸。等閒青眼浮云。大智原同愚若，倪黄应是前身。"
"沁园春 周茂兰血疏贴黄卷","清末近现代初","吴湖帆","忠臣之魂，孝子之血，历劫不磨。叹朝野清流，粉身碎骨，阉奸钩党，势恶刑苛。缇骑横行，执香载道，怎奈盈腔义愤何。千秋恨，仗五人共命，抵住风波。留他有子婆娑。疏一纸、书黄泪血和。伫指顶先枯，舌尖继裂，鼎湖一语，重费搓摩。只此寥寥，十三行字，悲壮齐传正气歌。斑斓处，共苌弘化碧，招照山河。"
"减字木兰花 董玄宰画禅小景册，次宝月韵","清末近现代初","吴湖帆","凌云健笔。挥洒鹅溪藤一匹。妙腕能无。彷佛公孙剑气图。郑虔三绝。好抵青莲杯影月。云白山青。惜墨寒林似李成。"
"望湘人 马湘兰、薛素素兰花合卷","清末近现代初","吴湖帆","伫幽香凝粉，芳意动奁，画眉余韵流照。浅抹猩唇，慢拈凤爪。检点离痕多少。恨叶愁根，露纫风畹，生来娇小。似并鬟、珠璧玲珑，仿佛朝云琴操。南部歌声悄悄。任秦淮月冷，莫愁风晓。认春色三分，占尽断肠花草。空留倩影，墨郎倾倒。怎识因啼缘笑。合数那、白练裙冤，试马弹丸人俏。"
"高阳台 马湘兰致王百谷八札卷，为钱镜塘题","清末近现代初","吴湖帆","一点芳心，八通犀语，十分宛转温柔。绮障三生，凭传千种绸缪。药垆惊断鸳鸯梦，只消磨、蕙伴兰俦。月悠悠。秋水南华，春草西楼。红妆季布知名旧，忆折钗韵事，一笑回眸。孔雀庵深，绿笺翰染香留。几番密札殷勤寄，尽珠玑、小字银钩。细推求。情短情长，多少閒愁。"
"浪淘沙 薛素素自画吹箫小影","清末近现代初","吴湖帆","春水木兰桡。风转魂消。于郎恨织沈郎骄。试马弹丸金粉梦，袅尽柔腰。南部内家娇。第五名标。凤凰台上忆吹箫。小印题红花有主，碧月迢迢。"
"临江仙 吴冰仙水墨花草卷","清末近现代初","吴湖帆","巾袷风流三绝擅，飞豪舞袖盈盈。铅华洗尽古今情。花间迷醉蝶，帘底数流萤。啸雪披云芳草怨，凭阑鹦鹉调声。琴心剑气负狂名。西楼齐拜倒，东涧挂门生。"
"洞庭春色 卢忠烈十骥咏真迹，次陆放翁韵","清末近现代初","吴湖帆","无二为忠，不移云烈，亘古几人。正强敌当前，残师喋血，权奸扼后，良将完真。蒿水弹空横尸遍，认墨绖、沈佳弟伸。忠臣表，溯义驹裹革，乱箭经身。英雄自来爱马，便等似、秋水鲈莼。会边屯长啸，三军警燧，捷书飞奏，一骑红尘。塞上风沙杨柳岸，共紫电、青霜齐骏神。名骥咏，看十篇尽是，天厩龙麟。"
"隔帘听 杨龙友、王烟客、恽香山、张尔唯为杨无补画卷，次柳屯田韵","清末近现代初","吴湖帆","访雪故人深处，郭外轻舟到。名山叠唱都愁悄。念宦海沈沈，胜云杳杳。黯且笑。慨悲欢、境迁情巧。时经早。玉台愁抱。过眼欺同调。神龙见首曾相告。殆缺瓯完璧，四贤不少。自休恼。延真赏、恁人乐道。"
"雨中花慢 恽南田雨洗桃花图","清末近现代初","吴湖帆","一片流霞，十分春色，芳菲无限娇妍。最怕花风摧妒，飘碎朱钿。掩映绿杨影畔，依偎红板桥边。料刘郎前度，崔护重来，几许留连。绽枝灼灼，解语依依，东墙窥宋当年。赢得天台寻梦，玉洞迷仙。堪念香君溅扇，凭将园客传笺。看秾华经雨，盈姿浥露，多少缠绵。"
"沁园春 王石谷写六如诗意图","清末近现代初","吴湖帆","凌驾三王，平视恽吴，画圣自传。忆秋风归棹，莼鲈信美，春江晓别，师友留连。一样荆关舒腕底，殆摩诘、前身穷妙诠。神往处，把淋漓墨沈，化尽云烟。当年。小窗共对，定寒喧事了，抵掌眉轩。听蛩啼声切，远怀六一，月明杯满，遥想青莲。记得桃花庵里句，待知己、重逢离绪宣。无限感，听沧桑几换，不负林泉。"
"高阳台 柳遇画王玄珠兰雪堂图卷","清末近现代初","吴湖帆","北郭连云，东临契水，兰堂雪快霞晴。飞燕巢梁，差池几度曾惊。梧桐秋雨铜驼泣，早尘空、金谷无声。剩荒陵。何处垂杨，那里流莺。废园乔木言兵厌，怅辋川图咏，太白诗盟。何日重来，春风拾翠盈盈。平泉花事西州泪，洒閒愁、枉是多情。切眸凝。缨濯沧浪，锦绣吴城。"
"千秋岁 金红鹅美人秋思图，次秦淮海韵","清末近现代初","吴湖帆","庭前月外。习习凉飙退。银汉薄，秋云碎。心麻拈络索，思绮分罗带。谁伴我，玲珑石丈无言对。梦逐欢娱会。顾影愁青盖。无限感，琴尊在。不堪回首处，那日风情改。人独立，秋心万叠天如海。"
"齐天乐 钱叔美辋川图，为潘博山题","清末近现代初","吴湖帆","玉关风露铜驼劫，湖山恋人如故。碧院苔浓，红桥水暖，多少柔情芳绪。开奁看取。想雪屋芭蕉，尚余吟趣。领略春光，沜东渔父笑容与。烟波云树缥缈，自殷勤细写，应伴仙侣。凤阁才多，鸳帏韵美，三十功名尘土。团圞夜午。正花满河阳，黛眉重妩。凭展兰窗，画梁双燕语。"
"洛阳春 钱叔美碧浪春晓图，次欧阳六一韵","清末近现代初","吴湖帆","松壶悄隐閒无语。夜深沈香炷。翠山凝黛浴鸥波，点点真珠雨。笔花轻舞如飞絮。淡妆难重数。画中碧浪可人来，问何处，曾逢否。"
"散天花 改七香天女散花图","清末近现代初","吴湖帆","天上摩诃碧落华。春风吹满处，尽楞伽。因缘优钵谪仙家。芳菲回舞袖，幻云霞。梦里神游画里赊。琅环珠佩拥，七香车。庄严旖旎思无邪。姮娥真好事，散天花。"
"浣溪纱 颖拓埃及小造象，为郭仲易题","清末近现代初","吴湖帆","文化源从拜比伦。开来埃及继前尘。万年后见小精神。原始干戈争楚汉，零星金石胜周秦。拓毫游戏古翻新。"
"月当窗 雷母孙太夫人百岁正寿，庚寅十月","清末近现代初","吴湖帆","千秋万岁。寿比南山翠。瞻望期颐星见，金母笑，雷婆会。佳气。笼奕世。阶前兰与桂。莫道閤家欢庆，天下共，祝人瑞。"
"满江红 王栩缘、陆廉夫二丈画小孤山双箑","清末近现代初","吴湖帆","星斗文章，罗腕底、江山咫尺。谁不数、右丞诗意，探微词笔。极目惊涛烟浪远，凝神秋水长天碧。更岚光、晴翠湿红霞，无朝夕。兴亡系，蛟龙蛰。沧桑感，英雄息。共金焦两点，鼎分峙立。十万健儿曾鼓掌，三千珠履都生色。想当年、旌旆话彭郎，成陈迹。"
"大酺 寿冒鹤亭丈八十，次周清真韵","清末近现代初","吴湖帆","正月维三，时逢望、花影周遭华屋。群贤欣毕至，有蝶窥筵启，燕归帘触。大朴云巢，名园水绘，千亩琅玕修竹。年年沧江卧，镇呻吟膝抱，闭门茶熟。更相约邻翁，布鞋芒杖，共锄黄独。相如词赋速。遇年少、宏奖时推毂。早到处、弓衣争绣，秀句兰荃，每篇成、便惊凡目。旧梦金梁月，谁会得、白头衷曲。羡先泽留江国。今古同庆，欢进儿孙蔬菽。夜长又还秉烛。"
"洞仙歌 题夏吷庵丈画华山图，次辛稼轩韵","清末近现代初","吴湖帆","烟浮翠霭，正萦纡秦路。道是雄关马盘处。对仙人露掌，缥缈情怀，应识尔、爱听玉泉飞雨。莲花峰陡峙，百丈崖巉，不怕携筇自来去。招月玩，把云囊，画稿搜罗，纵一例、荆关摹取。为泰华、松风写真真，好开卷神移，壮游留住。"
"华胥引 遐庵梦忆图","清末近现代初","吴湖帆","秾华朝露，今昔低徊，怨怀似说。画角黄昏，青镫黯淡愁万叠。忆到斜日西山，付野烟微抹。寒食东风，断肠芳草啼鴂。花外魂归，问离情、甚时悽切。小帘摇曳，惊听敲窗乱叶。可许今宵重梦，剩半弓残月。偷理相思，凤笺和泪盈箧。"
"高山流水 吴瞿安霜厓填词图，次吴梦窗韵","清末近现代初","吴湖帆","谩吹玉笛倚西风。看尊前、琼树青葱。尘世几知音，空教送目飞鸿。留连处、唾碧吟红。愁怀感、春思三源泻峡，淡日房栊。更凌云气概，独酌万花浓。胸中。新词乍填就，翻别调、换羽移宫。人海小园林，冷月遍照香茸。问旂亭、赌句谁工。玉山倒、休论文章九命，食粟千钟。对悬厓浅醉，霜叶笑人慵。"
"望海潮 沈寐叟海日楼图，次秦淮海韵","清末近现代初","吴湖帆","大江东去，高城北望，愁萦旧梦宣华。魂断夜潮，神游故国，那堪满目尘沙。禁骑逐羊车。对青镫无语，霜鬓寻加。怕问中原，不知今日是谁家。还听隐隐悲笳。念离宫淡月，上苑凄花。一片素怀，千行别泪，伤心只自堪嗟。山外夕阳斜。想茂陵烟树，空老啼鸦。叶乱长安，凤楼何处恨无涯。"
"木兰花慢 悼王栩缘丈，次柳屯田韵","清末近现代初","吴湖帆","记清华望硕，蔼然里，又澄明。自小隐槎南，桑麻野处，篱竹成屏。书城。拥千万卷，卧优游、彷佛踏春坰。逸少雪晴快色，辋川雨画生声。神盈。老眼常青。随屣敝，倒曾迎。惯笑语、妙展珠辞藻吐，玉管云横。閒情。论今古事，每金泥、石屑数如倾。十载萦回旧梦，一樽举酹王酲。"
"石湖仙 郑大鹤词稿","清末近现代初","吴湖帆","词人何往。金马桥边，空有惆怅。基废却情多，送年年、春风柳浪。帘栊依旧，且谩认、石芝重赏。凝想。凭画阑、一饷愁惘。回看数行剩稿，尽当时、旂亭快唱。讳说相思，按入丝栏魂荡。玉管花飞，碧笺波荡。冷红书幌。閒打桨。南湖共听悽响。"
"扬州慢 冒鹤亭水缋庵填词图，次姜白石韵","清末近现代初","吴湖帆","金粉名园，玉虹佳丽，洞天几许行程。望红尘麦秀，遍断陌芜青。叹公子、年华耄矣，素怀离客，空梦销兵。对梅花零落，年年哀赋江城。广陵嗣响，恁秋风、涛汛多惊。恨旧梦难贪，新愁又惹，消受无情。纵得砉然长啸，横江下、独鹤声声。镇东南词脉，迦陵低拜先生。"
"江城梅花引 蔡巽堪师梅花草堂填词图","清末近现代初","吴湖帆","谁家玉照旧亭台。那时栽。甚时开。未识当时可有美人来。红萼无言低首笑，招明月，意殷勤，劝举杯。举杯。举杯。斗诗才。雪作胎。酒作媒。罢也罢也罢不了，挝鼓声催。更倚新腔吹笛谱江梅。敢问西湖林处士，疏影里，暗香中，醉几回。"
"水龙吟 叶遐庵丈五十寿，次吴梦窗韵，庚午在沪","清末近现代初","吴湖帆","岸巾青鬓风流，素怀莹抱明如镜。旧家采笔，词仙秋梦，吹笙花影。画阁笼佳气，天香袅蟠夔周鼎。看嫏嬛翠拥，珊瑚藻绚，玉签细，银钩劲。还省。云窗韵静。酒阑时、丹铅引兴。中州盛业，元丰残稿，辛勤重整。散锦春江上，芙蓉艳、十分芳景。愿年年唱此，阳春曲好，载韶华永。"
"忆旧游 叶遐庵丈六十寿，次周清真韵，庚辰在粤","清末近现代初","吴湖帆","忆十年话雨，两地行云，回首春宵。墨舞豪飞处，有松风谡谡，竹影潇潇。正愁幻却离感，家国突飘摇。料扑面惊心，公将鬓换，我已形消。阻千里，念海上题襟，吴下连镳。此日先期约，待湖山还旧，尊酒重招。笑谈劫余情味，閒步赤阑桥。祗寄语花神，罗浮梦觉齐献桃。"
"大江东去 叶遐庵丈七十寿，次苏东坡韵，庚寅在京","清末近现代初","吴湖帆","水流云在，看历劫、多幻鱼龙游物。磈礧胸中浇不尽，曾立吴山题壁。骥伏江城，鸳栖香岛，蝶梦罗浮雪。长安车骑，旧踪犹认灵杰。遥指南极星移，倚楼回北望，荧光交发。老壮襟怀齐墨论，慷慨匈奴谁灭。和鼎调羹，新量易米，富贵轻豪发。花秾人寿，十分圆照明月。"
"八声甘州 寿林子有","清末近现代初","吴湖帆","记宣华旧恨但欷歔，一杯祓清愁。算昆明残劫，桂林幽梦，往事绸缪。检点新亭泪影，双眼对神州。风雅遗音在，樵唱悠悠。还是春江高隐，共竹西佳处，诗酒常留。看朱颜未老，老子足风流。伴孤山、君家花月，好寄情、梅鹤傲封侯。无他愿，愿从今去，卅度中秋。"
"被花恼 杨铁夫桐阴勘书图","清末近现代初","吴湖帆","梧桐碧影印阑干，娇绿殢人清簟。隐约帘花乱铅椠。牙签密护，金题细写，谩得淫名染。千墨里，二难间，夜深留取朱黄勘。名利任双抛，闲伴孤镫此心敛。茶余铸史，酒罢镕经，笑傲年时赚。怕浮云、过眼负平泉，便重见、新图旧家范。不独是，倚月吹笙情易感。"
"齐天乐 为夏吷庵丈题寐叟画册","清末近现代初","吴湖帆","夕阳莎岸无涯处，悽悽怨怀难理。老树擎霜，孤帆挂雨，多少余痕凝纸。云移梦徙。听商女歌声，隔江流涕。一片秋心，此情休著义熙字。危楼残夜北望，海天偏系恨，肠断频倚。思训图工，阳明石兀，只许郑兰齐指。文章信美。怕哭笑无凭，谩留人滞。事往尘空，不堪谈旧史。"
"水调歌头 悼刘禺生先生，次苏东坡韵","清末近现代初","吴湖帆","霹雳一声起，正义辄惊天。嚣嚣言院余子，侧目甚当年。把臂中山击楫，顿足项城误国，不怕剑光寒。纪事百诗在，洪宪诮人间。芦林下，云巢结，莫安眠。襟怀儒侠，兴感敲韵折方圆。快语并刀如剪，两袖清风共仰，世载立名全。黄鹤楼头月，长照夜娟娟。"
"湘春夜月 悼溥西园先生，次黄孝迈韵","清末近现代初","吴湖帆","似留连，御炉香袖凝魂。且入百姓人家，飞燕倚晨昏。不恨鼎湖龙去，恁蒋山移色，歇浦消春。寄管弦辨索，风流逸响，文采长存。王孙故国，红牙铁板，深护重门。凤阙龙楼，空过眼、落花杨柳，都付浮云。相逢不语，镇暗伤、蓬梗无根。怎奈遣，乍听别馆声悽，点泪红豆余痕。"
"风入松 夏吷庵丈画黄山十松图","清末近现代初","吴湖帆","名山十幅画图中。冷意入青松。蒲团破石呈奇态，又宛然、偃蹇苍龙。美媲华颠汉迹，荣同岱岳秦封。鸿都词客兴偏浓。揽胜好携筇。千岩万壑收罗惯，尽毫端、吞吐鸿濛。借取太常竹趣，分明黄鹤松风。"
"桃丝","清末近现代初","吴湖帆","绿云轻掩流苏帐，更绛羽低垂。袅娜春风凝碧系红丝。前生翡翠今仙影，祗小谪些时。却道女英经梦觉来迟。"
"翠凌波 仝上","清末近现代初","吴湖帆","莲叶巢鸳，桐华栖凤，藻舞蘋翻，簇锦团花拥。明镜波平吹皱重。浪粼粼、漾入红尘梦。琪林瑶草神仙种。残墨零脂夙分前生共。望里楚尾吴头，并作玉台新供。消息离痕，霎时仙驭相送。"
"惜秋华 陆蔚庭秋夜读书图","清末近现代初","吴湖帆","澹月疏星，掩纱窗闪烁，今宵难寐。风雨夜惊，萧萧满院秋至。当年赋感欧阳，更叹息、无知童子。狩多少清愁，付与寒蛩声里。一卷寄千里。对双梧引碧，绿蕉凝紫。往事旧约，绮思亚阑独倚。风流艳说云间，仗衍派、娄东传美。余此。看百年、数沧桑几。"
"珍珠帘 沈尹默先生七十寿","清末近现代初","吴湖帆","茂漪笔阵多精到。真能逞、八法龙蛇横扫。一脉出吴兴，擅右军神操。导启文坛新纪局，溯京国、雄名皎皎。风表。爱盈门桃李，满庭芳草。回记美丽园中，展平原书帖，秋明词稿。清秘契同参，聆珠玑多少。巴蜀归来尤重望，调瑟琴、和鸣声好。长照。看彩艳榴红，朱颜未老。"
"扫花游 为汪旭初兄碧双楼论词图","清末近现代初","吴湖帆","管双自碧，认换羽移宫，谱阑明楚。寸丝细缕。恁红牙按拍，紫箫合舞。最是传觞倩影，囊云炼雨。问何去。倚朴学授衣，相系吟处。同调仙吕许。对定论声腔，准绳词路。翠楼共俎。寄屯田片玉，梦窗情素。宋格骚风，尽识心辛味苦。且延伫。等催花、座中挝鼓。"
"霓裳中序第一 柬遐翁香岛，和惠词原韵","清末近现代初","吴湖帆","惊心会破国。满目繁华都换物。多少恩朝怨夕。伫流水坠花，消声磨色。愁丝万尺。但恨无、良史词笔。凭阑望、碧云暮合，木末自寥寂。拚掷。紫骝红勒。漫独对、铜驼溅泣。重经前度翠陌。劫后余痕，感念谁客。怅怀遥路北。纵信美、湖山似昔。争如我、年时憔悴，鬓畔渐霜白。"
"八六子 其一 为遐翁作罔极图卷，丁亥十月送翁南归志别","清末近现代初","吴湖帆","傍书镫。黯然相对，依依不尽离情。道此去、南归辟冷，甚时重见遥期，动人泪零。回思知己平生。淡结廿年神契，忙看一纸心惊。怎奈向、茫茫太空罔极，水云多幻，竹松相掩，那堪扰扰玄黄又展，浑浑蛮触频争。隐禅扃。罗浮散花梦醒。"
"疏影 为眉云画梅花便面并赋此解题之","清末近现代初","袁克文","罗浮梦远，且近窗就月，閒缀庭院。浅淡妆成，还许东风，横斜又恁吹遍。偎阑一笑迎人久，见道是、幽寒禁惯。便问春、尽地无言，去也未关愁怨。应念孤山旧侣，那时鹤，睡里轻与依恋。不管湖天，水在云流，已自暗教香转。谁知雪海盈盈树，早乞向、陇头催换。谩等閒、环佩重来，准拟梦留尘断。"
"八六子 其二 叠前韵寄遐翁","清末近现代初","吴湖帆","对青镫。晚烟寒月，茕茕冷淡无情。忆雾帐、沈香一缕，药炉愁绪千般，梦回又零。天教无用书生。艳说莺啼燕语，危言虺走蛇惊。问甚处、能消太平离乱，雨丝云梦，总成泡影，徒嗟历历兴亡旧事，纷纷缰锁閒事争。且门扃。休论是非醉醒。"
"应天长 寄遐翁，次周清真韵","清末近现代初","吴湖帆","春城丽影，秋思梦痕，垂杨换几行色。但看絮飘花落，波翻纵鱼食。心如寄，身似客。忍沸冷、惯参禅寂。更休道、绝世风华，动地声藉。回记少年场，洞观山川，名字旧题壁。惆怅蔽云明月，多愁庾郎宅。江南远，哀断陌。想故苑、渐成陈迹。画堂迥、雨卷珠帘，梁燕曾识。"
"金缕曲 为冯超然题画卷","清末近现代初","吴湖帆","开卷神光射。景苍茫、娄东法乳，有谁堪亚。纵笔夏山宗北苑，横气巨然海野。味早探、痴翁造化。草树峰峦华滋润，墨漓漓、不染青红赭。情所至，意随写。云溪灵秀钟天下。溯前贤、草衣绣虎，将军骄马。月白风清无媚骨，耻竞市儿声价。我惯共、青镫夜话。隽语纤毫微妙剖，羡君才、不尽诗书画。黄绢与，幼妇也。"
"浣溪纱 题赵叔孺画马","清末近现代初","吴湖帆","瘦马龚生不画肥。王孙画骨更神奇。秋郊沙卧夕阳低。千里玉华甘伏枥，一场云梦付长嘶。萧萧风露不胜悲。"
"洞仙歌 陈定山画黄山图","清末近现代初","吴湖帆","江山如画，认留真图稿。始信文殊恣探讨。细看来、不是云海茫茫，原只是、豪气胸中多少。古今知己在，梅壑清湘，早把奇观尽穷奥。傲骨本嶙峋，山鬼由人，凭谁去、登临呼啸。便借尔、才华笔端春，将万古闲愁，一齐都扫。"
"水调歌头 为李左盦题双纨扇","清末近现代初","吴湖帆","夜起看明月，风动一天秋。梧桐叶乱，又是飒飒伴人愁。茅屋三间寄处，修竹几竿相伍，谩说可忘忧。狄酒陶巾外，安道是良俦。悲往事，三阅月，记苏州。冰心素抱，醒醉人海谪仙楼。回首廿年如昨，髣髴一场春梦，身世等浮鸥。展对双纨扇，遗泽足长留。"
"蕙兰芳引 梅畹华兄重登歌台","清末近现代初","吴湖帆","歌散舞零，访重奏、大晟新乐。听笛里阳春，声转断肠似续。韵余袅袅，缀一字一珠盘玉。叹定场信息，正是江南花落。渐筑苍凉，琰笳哀怨，谩赋荣辱。忍丝管升平，珍重翠华茜曲。江山无恙，怎堪痛哭。金缕长，千载绕梁犹昨。"
"锁窗寒 悼郑午昌兄，次张玉田韵","清末近现代初","吴湖帆","梦到鸳楹，魂凝麝墨，寄情声外。云沈雨殢。凭说鹿胎仙里。数天中、漫嗟怨怀，小楼一语东风碎。顿移时、变起龙蛇运厄，令人消致。真是。惊无意。怅三绝才华，悄随流水。年时愁悴。记曾倚、题门邻鬼。共知非、庚牒雁盟，千秋禊结兰心泪。殆五云、摇洒春江，扇风吹断苇。"
"塞翁吟 柬徐松叔，次周清真韵","清末近现代初","吴湖帆","故木参差下，槐翠梓碧珑璁。盖锦绣，掩西东。羡隔院芙蓉。无端卷起沧波浪，千缕万绪旋空。怕忍说，恨生重。水流断肠红。忡忡。休惆怅，前欢后约，都付与、邯郸梦中。伫一点、尘烟散处，只遥对、海角天涯，渺若云封。秋心万里，徙倚斜阳，独自临风。"
"宴清都 尤墨君塔西掷笔图，次周清真韵","清末近现代初","吴湖帆","废塔空经鼓。秋宵月，夜凉残照前度。西堂境静，东城步曲，隐藏深户。閒言巷陌寻常，定燕子、曾招旧侣。怎怅极、断梦江花，离情魏笔休赋。沧桑系老林泉，悲歌韵抑，愁思吟苦。浮云晦迹，清风送晚，载书归去。文园病渴长恨，顾倩影、翩翩恋处。试尽将、掷作金声，兴公愿否。"
"思越人 孙鸿士双山游屐图，次孙葆光韵","清末近现代初","吴湖帆","耸浮图，回倒影，沈山藏寺云深。最恋斜阳钟送晚，低佪几度曾寻。紫薇花映江头事，旧衫点湿红泪。凝伫东流今日水。西风怕又吹起。"
"最高楼 为许窥豹题榆园今雨楼图，次毛东堂韵","清末近现代初","吴湖帆","追往事、先泽画图中。园去废，卷归重。小楼今雨嵩阳伴，故家乔木断桥东。向尊前，收眼底，自生风。甚籍与、钱唐苏小共。也宰及、清真长寿颂。堆锦绣，妒帘栊。华年好梦心都懒，馒头白发鬓先松。雨丝丝，云冉冉，忆双峰。"
"南乡子 周紫宜画并蒂莲","清末近现代初","吴湖帆","花气水乡浮。掩映银塘绿盖幽。髣髴鸳鸯罗绮梦，温柔。未得于飞得并头。同泛木兰舟。疗却相思一段愁。香远濂溪清品格，风流。淡扫红妆傲粉侯。"
"玉烛新 为关颖人梅花香里两诗人图，次周清真韵","清末近现代初","吴湖帆","京华晴雪后。正咏戏催妆，好逑诗就。翠禽唤觉春宵信，万点疏香争漏。迎风扑鼻，似暗忆、江南时候。还自笑、双影兰闺，珊瑚映摇红袖。频教对坐拈毫，问举案人前，画眉齐否。静窗韵斗张笔阵，快赌玉纤金瘦。珠玑吐秀。且步月、同歌白首。三弄绕、花下琴声，笙簧共奏。"
"梦玉人引 为吴小钝画慧因绮梦图","清末近现代初","吴湖帆","晚萧萧。正素月静，绣帏飘。绿蚁香浓，怎禁风度春宵。景熟黄粱，似阮郎、仙坞魂消。一往密盟，愿如漆如胶。雨遮云护，都不管、清泪溅花梢。曼舞轻歌，枕肩临别多娇。绮业前生慧，兰因初日忉。猛惊醒，幻耶真，猛隔蓝桥。"
"瑞鹤仙 为陆颂尧陇梅图，次周清真韵","清末近现代初","吴湖帆","陇梅芳讯好，正梦断魂凝，疏香情色。年年惯行处，携尊俎、经醉湖山曾客。寻幽选胜，拚清狂、何计赚力。待归时、细写游踪浪迹，伴赏岑寂。痴极。留连缃素，自怜偏向，蠹索余食。斜晖望远，黄歇浦，龙华陌。怅荒台、鸦阵茫茫成叹息。宵窗还恼漏滴。尽无眠、欹枕憔悴，夜阑暗忆。"
"小重山 为钱镜塘画小方壶图，次姜白石韵","清末近现代初","吴湖帆","瑶岛蓬莱玉碎时。身轻浮碧海，浪漪漪。女娲当日可曾知。长袖卷云归。梦醒是耶非。方壶虽小小，却依依。绿阴环翠有莺啼。神仙窟，应护满花枝。"
"四园竹 冼玉清琅玕馆修史图","清末近现代初","吴湖帆","班门艺略，载世久名垂。枕书漱玉，拈字炼金，羞却须眉。今大家，人尽说、千秋比美。岭南灵秀钟闺。记年时。关山万里重经，情怀百感伤离。慨念衣冠扫地，青镂方狐，绛蜡燃犀。修旧史。谩自适、琅玕因翠微。"
"霜叶飞 为糜耕云题醉叶楼图，次吴梦窗韵","清末近现代初","吴湖帆","散花心绪。何从遣、凭高凝望秋树。断魂流水脉无言，风卷疑红雨。怅叶落、纷如坠羽。龙山修禊增怀古。仗胜集留题，舞袖式鸥盟，醉意恰传心素。应记惠麓泉清，桃溪路幻，梦笔江恨须赋。我家梅景负园林，伴侣神仙语。喜织得、云华一缕。名轩图画曾飞去。更认看晴霜下，半幅楼台，寄情深处。"
"菩萨蛮 张大千画士女","清末近现代初","吴湖帆","心中可似人如玉。几番拨尽相思曲。何意锁眉峰。无言尤态浓。花边魂断处。往事如云雨。寄语有情天。月明谁向圆。"
"三登乐 俞子才石湖秋泛图，次范石湖韵","清末近现代初","吴湖帆","一抹斜阳，凝望里、遥迷平楚。恣狂朋酒阑笑语。共西溪佳丽访，晚霞秋树。如在画屏，放舟钓浦。伫长桥穿月下，蚁人难数。尽情欢、乍来又去。愿年年作纵醉，石湖游旅。留此胜踪，剪镫话雨。"
"八宝妆 螺川诗屋图，次李景元韵","清末近现代初","吴湖帆","脂印心红，黛舒眉绿，丽景渐临初暑。仙馆嫏嬛诗酒兴，冉冉如花催鼓。群贤欢事乍逢，裙屐名园，丹青新引，翘中楚。行看画图招隐，松风吹路。还认袂卷晴霞，碧云四绕，鹤飞声满高处。遇三五、禊修夜宴，似曲水、流觞来去。庆春泽、辉联旧宇。玉炉烟袅芙蓉炷。对髻拥青螺，霓裳炼出长虹否。"
"倾杯乐 次柳屯田韵，自寿","清末近现代初","吴湖帆","韶华朗媚，爱初秋也，晴光永。雅会良朋欢笑，金风送爽，又值河明汉净。正人语盈盈，乍当窗雨，临佳景。喜道如今无病。丹炉渐远，去日艰危还省。最是十年乱绪，云移梦徙，伤情荀倩。祗家常抱素修眉，记淡约、离怀多耿耿。味炎味冷。犹消得、自在迢迢，图史閒来整。映带一片，梅花旧影。"
"绛都春 上元后日逢抱真生日，次吴梦窗韵","清末近现代初","吴湖帆","香温翠暖。问谁处、锦幄华镫庭院。丽日上元，佳节春回，梅花苑。琼枝吹月飞红片。缀点额、新妆人面。宝钗楼上，金簧并奏，玉徽徐按。休管。天街共戏，任蛾闹舞，著冠儿颠转。破泪笑声，携手狂歌，情何限。倾杯欢喜团圞宴。散焰火、凭高遥看。夜阑银烛摇梁，影红乳燕。"
"凤栖梧 为抱真作","清末近现代初","吴湖帆","患难夫妻余十载。情性相融，不是能求买。危处同忧安共快。精神饥渴如连带。坦率心肠无挂碍。辛苦家常，顺逆多深耐。裙布荆钗风未改。从经离乱存仪态。"
"金缕曲 和螺川韵","清末近现代初","吴湖帆","病足难良走。忆年时、北窗小隐，倦眠清昼。啸傲烟霞如面壁，英气消磨何有。倚修竹、美人翠袖。不料天风吹别泪，付青镫、黄绢嗟辛受。凉意下，倩无酒。浮生缰锁谁参透。凭亚阑、莲香偷送，嫩秋时候。高柳栖蝉频唱晚，顾影犹怜娇秀。幸未把、裙腰困瘦。乞借冰奁溶火魄，纵情绦、缚虎凭纤手。襟抱展，暖人寿。"
"西江月","清末近现代初","袁克文","未是云教月转，生愁花许烟迷。宵残凉重点罗衣，倚遍阑干无寐。巷底哀弦趁酒，帘前坠燕沾泥。微风轻絮过墙西，依旧画楼人醉。"
"浣溪纱 悼皋弟","清末近现代初","吴湖帆","临别依依忆惘然。八年如梦没情天。名缰利锁孰留连。秋夜落花终是劫，人生流水莫非缘。应知撒手即神仙。"
"莺啼序 次吴梦窗韵","清末近现代初","吴湖帆","沧桑数经过眼，几离烟恨水。听江冷、怨曲琵琶，断魂还唱花蕊。溯一片、流红暗谷，桃残杏敛余欢坠。自消凝深院，黄昏又绕愁思。密约花娇，好景梦短，叹翩翩凤子。料南苑，吹却荼蘼，饯春风讯欲至。凭危阑，幽情荡臆，感移日，华年弹指。漫垂杨，飞絮连绵，乱萦人意。朝云破隙，暮雨敲窗，寄偃时寤寐。从细想，踏歌陌上，倦卧芳草，玩月楼头，共抛鲛泪。而今旷望，河桥宿处，温衾舒玉犹慵展，况青镫、病榻添憔悴。重帘悄揭，横空暝色天涯，夜沈浪淘沙里。非关燕雀，愿作鸳鸯，与羽衣翡翠。便引醉、湖山佳丽，黛粉迷归，锦绣斜晖，鹭鸥盟起。浮生渐老，行藏休问，伤心才尽方信美，总无言、骄马凭谁倚。堪怜换酒旂亭，送客咸阳，尚余废纸。"
"瑞龙吟 次周清真韵","清末近现代初","吴湖帆","临歧路。凝望万象云华，数重烟树。丛丛虬棘瀰天，蔓枝遍野，清流断处。且留伫。谁念境迁人杳，破斜庭户。空教冷落残阳，照欹卧柳，依依自语。难度。阴晴无定，几番光景，何从眉舞。回想太平莺花，兴废多故。邮亭败壁，题寄离情句。凭谁道、藏山避影，缄金封步。顾后茫茫去。梦阑酒醒，惊心乱绪。魂黯愁如缕。无限感，丝丝迷人疏雨。晓阴翳日，碧天纷絮。"
"六州歌头 次贺东山韵","清末近现代初","吴湖帆","废兴一例，今昔几英雄。玄理洞。头角耸。劫磨中。苦心同。木铎人争重。何神勇。资天纵。朱旆拥。青丝鞚。逞西东。谈笑偃时，颓玉沈香瓮。咳唾腾虹。慨胡沙黩武，力尽铁胎弓。喘息横空。却匆匆。破江山梦。凌霄凤。鱼鳖共。浪飘篷。拚傔从。行倥偬。孰牢笼。散林丛。激厉情和众。为谁用。莫称功。枢宇动。雷云弄。渐成翁。若个天骄，自是炎黄种。顾盼生风。更相思千里，按剑击焦桐。北燕南鸿。"
"醉垂鞭 次张子野韵","清末近现代初","吴湖帆","波窣溅湘裙。离亭宴。犹曾见。愁敛宿妆匀。轻颦自在春。旧年花正好。人争道。小蛮身。寂寞待黄昏。凝思撩鬓云。"
"绮罗香 次史梅溪韵","清末近现代初","吴湖帆","雾锁楼台，丝霏帘幕，一片寒云冥暮。㬉约寻芳，消得被伊留住。梨泣夜深掩重门，燕归慢、乱萦别浦。谩相拈、宫烛分烟，探花南陌怕迷路。多情流水漾碧，双桨扁舟一叶，桃根偷渡。点滴黄昏，难展旧家眉妩。沾泥絮、罗靺凝痕，寄玉池、翠萍生处。更听得、绿树春禽，怨啼声似语。"
"金明池 次宝月韵","清末近现代初","吴湖帆","残日楼台，偏镫户牖，暝月朦胧成晕。难消受、梨花澹惨，空凝想、杨枝金嫩。夜沈沈、戍角悲笳，听断续声声，动牵长恨。若九十韶光，一场春梦，转眼秾华垂尽。破国分鸾尤病损。叹冷落孤怀，交亲无近。愁滋味、迢迢最苦，冤情况、悽悽谁问。休重道、阆苑隆都，便玉宇高寒，不胜霜信。恁辽鹤哀翔，离鸿泣诉，省识惹人闲闷。"
"捣练子 次南唐后主韵二首 其一","清末近现代初","吴湖帆","珠箔碎，凤笙残。泪眼盈盈眉黛攒。忍别宫娥多少恨，仓皇偏道没相干。"
"捣练子 其二","清末近现代初","吴湖帆","身北去，向寒空。河汉无声飒飒风。千里月明残梦断，今宵何处倚帘栊。"
"乌夜啼 次南唐后主韵二首 其一","清末近现代初","吴湖帆","离人怕上层楼。摘帘钩。可是三春风雨似深秋。肠欲断。绪先乱。许多愁。不尽无情心事锁眉头。"
"乌夜啼 其二","清末近现代初","吴湖帆","云天返照斜红。又匆匆。消受危阑花讯几番风。鲛人泪。拚谁醉。恨重重。凝伫春随流水大江东。"
"淡黄柳 次姜白石韵","清末近现代初","吴湖帆","缤英满目，飘落城南陌。卷雾吹寒情恻恻。记省红桥旧约，飞燕归时似曾识。又愁寂。吴参困眠食。晚烟袅，五侯宅。映宫纱、烛黯无颜色。绀霭迷空，暮云凝处，多少楼台浸碧。"
"春从天上来 次吴彦高韵","清末近现代初","吴湖帆","舞歇歌零。但暗草惊风，废院流萤。岸断沙聚，江阔潮横，云树映掩苍冥。听琵琶弦里，似泣诉、几曲心灵。莫销魂，且寻诗北郭，携妓西泠。当年翠偎玉倚，念水殿凉天，漠渡疏星。潋滟金波，参差鸿影，明月照冷空庭。恍人生如梦，凭何处、入眼帘青。甚时醒。看一蓑漠漠，千点荧荧。"
"千秋岁引 次王荆公韵","清末近现代初","吴湖帆","碧柳千丝，红楼一角。目断回廊月斜廓。痴心梦沈舞半错，相思泪暗歌先落。枕痕香，臂盟湿，恍成昨。愁绪似茧空自缚。春恨醉眠娇藏阁。枉说无情尽忘却。曾窥夜光杯底影，终迷昼锦花前约。望行云，与流水，浑閒著。"
"苏幕遮 次周清真韵","清末近现代初","吴湖帆","脸施颦，腰沈小。轻别轻离，后悔相逢少。每恨东风多料峭。凝对征衫，默语归期早。散花秾，丝柳袅。路隔桃源，空望渔郎到。鱼雁无凭人杳杳。好梦重温，又怕天将晓。"
"卓牌子近 次袁宣卿韵","清末近现代初","吴湖帆","酷惹相思，厌厌闷煞春昼。对细袅、丝丝垂柳。摇曳雾雨中间，莺燕前后。顾睡起，舞还慵，腰渐瘦。痴心透。肯约宫砂长守。凝望眼穿云，凭阑倦绣。病乃愁成，离情往往中酒。消磨在、整天厮候。"
"风流子 次周清真韵","清末近现代初","吴湖帆","玉带绕回塘。凝无语，陌路泣残阳。忆千尺画阑，早湮尘土，一帘秋雨，凄碎宫墙。又却道、劫灰还锦绣，流水转笙簧。天末断鸿，久沈芳信，树间新月，犹照离觞。悽然重回首，难堪处，遥认夜柝邻厢。忍了故园，曾挥别泪成行。慨少年歌酒，烟消宿粉，老来情味，花萎余香。残醉人扶，上车下马多妨。"
"浣溪纱慢 次周清真韵","清末近现代初","吴湖帆","冷燠度岁月，甘苦寻缘果。画禅自悦，深味穿镫火。撩乱幻色，默语拈花朵。还是寒窗锁。襟袖惹啼痕，卷帘看钗梁凤亸。尽无那。正梦里愁多。对平林雾织，琼树露零，但望浮云破。酒半放怀，邀影成三个。莫道魂消呵。欢意却阑珊，窃休将、颠狂笑我。"
"黑漆弩 次田不伐韵","清末近现代初","吴湖帆","绿蓑青笠矶边住。我也似、渭上渔父。得忘机、且却忘机，不怕横风狂雨。惯看短纤长绳，尽缚利来名去。浪滔滔、一棹浮沈，泊向天涯甚处。"
"石州慢 次贺东山韵","清末近现代初","吴湖帆","策马寻芳，横剑听歌，云梦情阔。更番几日阴晴，尽把秾华摧折。伤心滋味，旧燕一样阑珊，双篷飞点吴霜雪。浑似竹离披，觉疏狂无节。花发。沁园春早，红袖青楼，坠钗曾别。尘网依微，悄掩重门深绝。玉阑干外，细数袅袅垂杨，愁丝不解千千结。閒向绿窗前，倚朦胧弦月。"
"西平乐 次周清真韵","清末近现代初","吴湖帆","腻友琴书，寄情物我，排闷醉麴休赊。吹竹镫青，荡丝烟碧，拚浇磈礧无遮。记梦入、桃花正好，行与渔翁共老，沉思信美文章，庸随历劫虫沙。从道兴亡有责，淘世浪务乱黯长嗟。马蹄飞去，川原路迥，云翼不来，漠土风斜。回念那、林泉事业，薰沐生涯。取次团丸细掐，横笛徐吟，闲向水奁度岁华。江恨庾愁，离须赋笔，虞宛施颦，瘦损莺花。旧处重归，巢燕怕说谁家。"
"剑器近 次袁宣卿韵","清末近现代初","吴湖帆","惯行雨。奈易著、柔情缠住。等閒暗消魂处。尽沾取。闭深户。谩醉拈笙箫似语。丝丝乱萦离绪。任他去。芳树。困人沈夜午。乌云倦理，又怕想、目极飘愁絮。千金春梦断天涯，念莺花坠欢，怨红难便轻许。醒时重数。那日风情，事往凭谁认据。画楼寂寂笼朝暮。"
"荔支香近 其一 次周清真韵","清末近现代初","吴湖帆","腻粉浓香，春透吹恨去。隐约薄幕罗衫，轻掩笼纱雾。参差月下欹斜，鬓影行疑雨。相笑水暖风融共交乳。身缥缈，似洛梦迷云浦。散抱忘情，零落佩环慵举。愁怯人知，且醉葡萄尽鹦鹉。嫩脸红消列炬。"
"荔支香近 其二","清末近现代初","吴湖帆","断魂相思，引疾泪盈泫。别后滋味，离索情怀，回看镜黯花残，怎道香舒云卷。何况寝食阑珊意远。信知画堂燕去前社散。旧日融融，念月满曾欢宴。怕谁说起，懊恼心头碎如剪。只缘长恨难遣。"
"个侬 次廖群玉韵","清末近现代初","吴湖帆","怨个侬，元是被生小家私抛掷。红粉飘零，乌衣流浪，怯坠絮、点萍浮迹。歌藉天仙，花随人圣，省绿绮西楼，宝钗南国。秀靥移春，醉眸流盼，反拨惹、轻狂蜂蝶。解事窥帘，尽欢场、风情遍阅，无奈禁院烟笼，巫山梦隔。天涯莫觅。正黛敛螺凝愁碧。一寸相思，十分自惜，忍寂寂秋宵难值。淡月梧桐，微云河汉，怕小径弓斜，苍苔石滑。髻凤金摇，袜鸳罗湿，似舞柳柔腰欹侧。幸得黄衫，向侯门、赚肩偷脱。从此燕伴隐居，柴关静擘。"
"兰陵王 次周清真韵","清末近现代初","吴湖帆","晓风直。娇眼枝头蘸碧。章台畔、微绽浅黄，不比隋堤旧颜色。春深记上国。应识。南都送客。抛红泪、攀尽万条，难织离情恨盈尺。风流话陈迹。羡老监书坛，京兆眉席。当门苏小慵眠食。思夹岸花丽，凭阑人损，青骢何处系画驿。伫官路南北。寒恻。故愁积。正蝶舞犹稀，莺啭还寂。楼头宛转魂消极。况白下轻舸，渭城长笛。清明时近，怕细雨，夜夜滴。"
"三姝媚 其一 次史梅溪韵","清末近现代初","吴湖帆","冰华流羽瓦。正纱窗吹寒，雨丝飘洒。小曲幽坊，几探春帘底，送人花下。漫折垂杨，难系住、萧郎骢马。断梦离痕，多少新愁，试看裙衩。还记西楼消夜。伫画烛烧残，漏声初罢。后约星桥，奈绛河风警，聘钱无价。绮陌红梨，生怕与、荼蘼同谢。但把鹅绡和泪，从头细写。"
"三姝媚 其二 红桥烟柳图","清末近现代初","吴湖帆","垂丝千万缕。看烟疏红桥，系人情绪。陌上相逢，算倚楼王粲，一番曾赋。拂水盈盈，还忆得、京华前度。过尽隋堤，流水栖鸦，黯然如许。凝对斜阳官渡。正帝子悲吟，小蛮慵舞。梦远秋残，怕晚蝉消息，怨声悽楚。笛里阳春，吹不转、玉关风露。谩省江潭摇落，依依自语。"
"渡江云 次周清真韵","清末近现代初","吴湖帆","潮平春水渡，雨余溅绿，断岸掩寒沙。凤箫何处起，细听歌零舞歇是谁家。重寻旧陌，尚省识、当日秾华。人倦依、玉阑无语，谩自理宫鸦。相嗟。千般离绪，万种悽怀，哽娇喉不下，还怕疑、新愁沾酒，轻梦笼纱。多情照遍秦淮月，纵冷落、江上秋葭。无限恨，年年瘦削菱花。"
"西子妆 次吴梦窗韵","清末近现代初","吴湖帆","垂柳拂眉，靓波濯脸，四野娇尘如雾。画船双桨泊西泠，记年时、段家桥堍。醒歌醉舞。会别馆、浓情绾住。过斜阳，看鹭昏鸥暝，浑闲如许。星期误。不见枝头，转眼花落去。一番惆怅惜芳菲，认陌头、坠红烟树。乌栖旧句。恨空把、吴宫人赋。最魂消，客梦惊听夜雨。"
"曲游春 次周草窗韵","清末近现代初","吴湖帆","醉里移帆去，向绣帏寻梦，依旧愁织。浪迹春风，听邻舟歌笑，细声流隙。一叶晴波隔。谩独倚、画舲吹笛。展镜奁、水抹浮霞，羞煞馆娃颜色。绮陌。垂杨摇碧。看花底游骢，红缕珠勒。金粉楼台，又尘凝网户，雨侵帘幂。尊酒消寒食。算客况、文鸳岑寂。问后期、载月重来，几时料得。"
"大圣乐 次周草窗韵","清末近现代初","吴湖帆","一片凉飔，半规新月，绿阴浓树。看舞风、宫袖低翻，素手弄香，都是幻云疑雨。记得采莲浑如梦，对芳草、池塘怀谢浦。蝉声切，尽肠转九回，心系千缕。龙团试茶味苦。听花影、吹笙人笑语。更踏歌联臂，齐呼赤凤，狂香如许。露滴翠桐伤秋意，问身在、谁家深院宇。罗衫涴，几回首、画楼春絮。"
"月下笛 次周清真韵","清末近现代初","吴湖帆","美景消磨，佳期担阁，满天笼碧。西风恨抑。又引谁家横笛。送鞦韆、窥玉过墙，粉痕黛色应旧识。想重花似水，盈盈留照，个人芳臆。团圞自掩，待立尽黄昏，画阑频拍。天花丈室，换影移时如客。恨今宵、素娥倦颦，镜霜瘦损清泪滴。步苍苔、可惜梅梢，破萼无消息。"
"诉衷情近 七夕","清末近现代初","吴湖帆","碧天如水，料得今宵处处，红鸳沙底交眠，乌鹊渡边待驾。还记并肩私语，携手穿针，旧事多风雅。思良夜。一刻千金难舍。满怀离绪，竟夕拚倾泻。秋期乍。画阑静倚，星眸远睇，绛河低亚。艳说唐宫话。"
"绮寮怨","清末近现代初","吴湖帆","小苑酴醾开乍，恍疑春梦醒。望皓月、照遍天涯，擎杯酒、又念双成。尊前谁知怨抑，眉重敛、哽咽提素盟。正闷人、意密愁多，慵无语、泪湿怀袖盈。旧事镜花暗惊。吹笙伴醉娉婷。共艳旂亭。细说风情。想时在，柳梢青。而今凤丝尘满，恼燕子，话春镫。香飘舞零。欢声。甚处起，悲暮城。"
"浪淘沙慢 次柳屯田韵","清末近现代初","吴湖帆","恨只恨、伊人一去，全无消息。腰围尽减，镜中重看，暗掩珠滴。嗟琵琶、枉说青衫客。病恹恹、影悄神昏，试检点、当初书信，只会增人悲戚。凄极。绣帏褰风，夜阑镫烬，好梦顿似歌阕。回首愁难了，耐锦衾寒重，瘦肢无力。意偏多感，想浪萍流水，韶华谁惜。说到鸳盟，多情自恼，匆匆未成先隔。听篱花、泣雨疏窗外，望溟濛月冷，凄然似说。忍心中，闷拚了前尘休忆。"
"玉楼春 次宋子京韵","清末近现代初","吴湖帆","渡头桃叶人争好。双桨归来明月棹。一林金谷树犹浓，满县河阳花自闹。啼莺语燕知多少。閒里藏声忙里笑。宝钗楼上欲生烟，玉镜台前斜倚照。"
"珠帘卷 次欧阳六一韵","清末近现代初","吴湖帆","珠帘卷，翠鬟愁。当年笑靥东楼。欹枕梨痕难寐，香尘撩未收。云断雨残无迹，花前月下悲秋。回首凤箫何处，情渺渺，思悠悠。"
"双燕儿 次张子野韵","清末近现代初","吴湖帆","霏霏芳径残红。小帘畔，卷花风。当年别后，王邻谢里，无计重逢。几番软语商量遍，蓦奈何、来去匆匆。寻常巷陌，股分流水，目断遥峰。"
"戚氏","清末近现代初","吴湖帆","美良天。的烁。红杏倚东轩。锦色疏狂，粉香撩乱，袅晴烟。嫣然。户常关。含颦冷淡莫愁闲。相逢巷曲分舍，似感千里阻关山。断梦何处，天台迷景，但听暗水婵媛。乍珠帘悄揭，莺啭魂锁，蝶恋花喧。秦馆浪迹经年。缘会几变，絮话漏频阑。扶头醒、醉云犹浅，素月回娟。自缠绵。聚也散也难堪。默语泪落君前。定巢燕约，只惜归来，忍把芳信虚延。骤起惊兵火，伤离念别，坠帐余欢。记省河桥避雨，又曾携、画舸小流连。却怜故苑师师，旧家好好，青眼情无限。恨药炉、多病生生绊。闻宛转消损红颜。顿悔教、倖薄心寒。怅金屋、夜寂正花残。傍书镫畔，凭谁对影，搅我难眠。"
"长亭怨慢 秋梦","清末近现代初","吴湖帆","忆窥宋墙东风絮。冉冉吹香，书楼深户。永巷留痕，绮窗相倚暗心许。乱红如雾。烦恼里，消魂苦。总道有情天，却断梗飘萍何处。前度。记花边旧约，帐底坠欢重数。漫云又雨。被兵火、仓皇惊去。想飞燕、画栋谁家，听芳草、瑶台有路。纵秋梦无凭，难遣离愁一缕。"
"青衫湿 次吴彦高韵","清末近现代初","吴湖帆","荒郊寂寂空肠断，何处认飞花。廿年前影，朝云绮梦，苏小人家。只今残照，青青蔓草，孤冢啼鸦。凝情不语，绵绵絮恨，流水无涯。"
"烛影摇红 次周清真韵","清末近现代初","吴湖帆","烛影摇红，小桃人面春深浅。一番沉醉斗婵娟，犹是回青眼。可也风流未惯。枉分襟、留情倩盼。西楼消夜，南陌寻芳，怕人重见。回首魂萦，柳阴曲巷莓墙短。依稀窗户记玲珑，断梦离痕远。日暮霞余绮散。惹閒愁、花零草满。迷云邻里，听雨帘栊，谁家深院。"
"锁阳台 次周清真韵","清末近现代初","吴湖帆","三十三年，离情回绕，偃眠时值朝昏。悠然一语，流水过华村。轻误侵晨浅约，和泪转腰损青裙。匆匆里、无言忍别，一去渺声闻。惊魂。重忆起、依依往事，漠漠梨尘。怅千金空赋，谁买长门。凝思蓝桥路迥，难道是、云隔天孙。缘凭了、湘灵佩解，消尽梦中春。"
"新雁过妆楼 次吴梦窗韵","清末近现代初","吴湖帆","镜水芙蓉。低鬟亸、娉婷槛曲池东。涴泥轻染，还认历历芳踪。醉颊三分添采艳，淡妆半倚透春浓。似相逢。汉灵鼓瑟，洛梦惊鸿。匆匆无言暗别，任露华泪落，粉褪尘空。断肠深院，清漏怨泣啼蛩。回思对花对月，认真色、真香娇印红。天涯远，正是绵绵，恨长忆心中。"
"寿楼春 次史梅溪韵","清末近现代初","吴湖帆","开春奁生芳。自玲珑暗许，曾伴西窗。浅照鬟偏秦镜，鬓松巫阳。含笑脸，倾衷肠。最怕人微言轻狂。忍金缕裙宽，银屏梦冷，无意换初妆。荷珠碎，莲丝长。怎閒吹凤笛，偷按鸾腔。未料横梯魂断，卷帘心伤。拚紫曲，沈殊乡。奈陌头、空辜萧郎。叹萍迹天涯，寻思画堂花蕊香。"
"拜新月慢 次周清真韵","清末近现代初","吴湖帆","漱玉飞琼，滋兰纫蕙，隐约帷镫绿暗。一缕莺声，藉芳华歌院。便相看，宛若惊鸿靥笑嫣媚，舞鹆眸回明烂。缥缈霓裳，似瑶台曾见。谩萦牵、顿忆秋娘面。还长记、细话湖桥畔。恋恋。往事低徊，几萍踪飘散。念因循、误入芙蓉馆。如今向、夜月重门叹。这况味、别惹閒愁，恰云屏隔断。"
"侧犯 次周清真韵","清末近现代初","吴湖帆","瘦腰系沈，晓妆宿敛含明靓。魂定。试步屧、仙飞寄秦镜。鸳鸯梦绣水，蛱蝶寻芳径。深静。谁料得、窥帘暗摇影。金环浅露，玉指冰纤莹。重细省。恐河阳、花底恼潘令。会怯离愁，雨悭云迥。肠断寂寂，粉墙胭井。"
"花犯 次周清真韵","清末近现代初","吴湖帆","妒纤腰轻盈佩解，匆匆换情味。旧欢难缀。嗟梦断谁温，歌罢多丽。浣纱去后墙东倚。相思曾共喜。念绮夕烛摇兰焰，香翻红浪被。重逢对伊又无凭，回眸但浅注，离痕憔悴。天际远，人何处，絮飘风坠。愁吹响、翠峰散雨，沈恨在、行云朝暮里。更细想、一帘花影，年华流逝水。"
"眉妩 次姜白石韵","清末近现代初","吴湖帆","正凭平堤烟晓，画阁风薰，黄柳送娇眼。四野迷香雾，差池影、穿花来去双燕。杏梢待款。但又添、离恨多感。奈何似、一曲琴心里，更惆怅春暖。无限。行云轻散。忍殢融脂粉，慵近笺翰。新月羞眉妩，人何处、为谁偷挽情缆。泪珠暗点。便倚阑、愁思凝远。悔盟语当初，任别后，梦难见。"
"琵琶仙 次姜白石韵","清末近现代初","吴湖帆","山馆无眠，只听雨、夜滴蕉窗愁叶。回记斜日河桥，归来顿悽绝。偏纵有、莺娇燕姹，但心苦、断魂红鴂。芍药将离，琵琶似续，凭向谁说。谩提起、踪迹天涯，度兵火、仓皇旧时节。犹好一枝栖艳，倚安巢芳荚。人渐老、风情未减，映薄罗、粉腕如雪。恍梦巫峡云回，又成轻别。"
"河传 次温飞卿韵","清末近现代初","吴湖帆","楼上。凝望。马萧萧。垂柳红桥。梦遥。旧时泪痕何日消。朝朝。送人离早潮。画舸移愁春去远。回首晚。杯底撩魂断。隔前溪。花港西。锦堤。独怜芳草嘶。"
"双头莲 次周清真韵","清末近现代初","吴湖帆","玉局才高，小山情重，多少丽痕，相思忏语，写入素弦，渐渍锦红笺碧。荡春色。罗绮风流，沧江云梦，零落翠环，浮沈画舸，几曲断肠，莫道莺能识。又愁隔。还暗思醉舞，酣歌谁适。瞬目芳菲，染心泥絮紫陌。殢人朝夕。飞花金粉，细雨珠帘，泪曾共滴。甚何处，好流连，去访消寻息。"
"抛球乐 次柳屯田韵","清末近现代初","吴湖帆","等閒裘带相映，轻缓潇洒。想当初、莺燕队侧，罗绮筵前，粉屏如画。渐舞起、丝管吹飞，恰酒心、朱阑凭亚。取次倦蝶笼花，亸凤迷云，邀月葡萄架。对小桃呈媚，魂凝露井，夜梨深闭，情移碧野。俊侣好容仪，又措止、盈盈多风雅。道名姓随分，韩寿换香，裴郎倚马。似处金谷园林，会调笑、密语回廊下。浅温存，秾缱绻。恼煞红嫣翠姹。纵拚万斛，难量明珠声价。洞房掩隐，绿窗寂静，体贴休把春光贳。便卜栖宅院，玉台婉韵，誓盟海石，荆钗美化。天赋素心人，漫怅惜、紫陌花开谢。待白首共偕，有谁争舍。"
"清平乐 上元","清末近现代初","吴湖帆","晴烟绕树。宛转横塘路。新燕飞来窥绣户。俊约华镫伴侣。上元歌舞谁行。采毫初试宫妆。两袖春风紫陌，一帘花雾红窗。"
"蝶恋花 其一 次周清真韵","清末近现代初","吴湖帆","絮胡回车从别后。意托心悬，待月斜凭牖。不道相思如中酒。依稀梦里携纤手。墙上三竿红日透。睡起惺忪，倦眼呈娇秀。好事联吟词数首。匆匆难会情如旧。"
"蝶恋花 其二","清末近现代初","吴湖帆","酬唱心诗情已定。分浅交亲，深爱如瓶井。霞佩云裳衣炯炯。水流不放容华冷。月下吹笙花底影。鹦鹉帘前，红叶防窥听。漫撚香囊撩扇柄。轻歌低按生同应。"
"浪淘沙慢 次周清真韵二首 其一","清末近现代初","吴湖帆","可人意、精填恨海，远履危堞。群玉徐吟又发。歌珠慢撚半阕。正欲系、同心罗带结。赚芳讯、莫逞偷折。待梦醒瑶台怅何许，相怜寸肠绝。悽切。断鸿信杳情阔。听暗里、丝丝琴心碎，隐隐声似咽。思旧梦难凭，流水无别。泪绡溅竭。还念伊、消受谁家明月。愁绪重重千层叠。金徽绕、凤弦未歇。镜华采、时移圆易缺。怕憔悴、玉损梨花，便落得。红颜粉褪回如雪。"
"浪淘沙慢 其二","清末近现代初","吴湖帆","纵目断、垂杨醉拂，岸傍流碛。淡彩千丝乍结，幽痕一缕漾碧。寄宛转、柔情吹玉白。袖宿翠、车辙风回，就怨红楼畔倚歌笛。私语动春色。脉脉。几番暗绪难释。度帘幕、经雨栖香稳，飞燕如行客。恰隐摇鞭影，还留泥迹。画船去缓，无奈何、橹浅波深愁窄。冰镜冶蛾眉重展，垂虹约、凤帐似隔。忍和泪、沈吟向绣陌。怕好梦、息息频惊，又怅极。虚怀素手心头拍。"
"换巢鸾凤 次史梅溪韵","清末近现代初","吴湖帆","金屋春娇。伫魂凝翠浦，路转蓝桥。浅斟鹦鹉盏，暗忆凤凰箫。斜拖云髻衩裙腰。奈愁也、何期花底消。团圞影，甚只向画眉楼照。镫悄。情渺渺。寻梦枕边，前度双心抱。意怯无眠，漏深还起，重味相思诗草。梁燕飞时觅巢忙，杜鹃啼处催谁老。垂杨堤，自年年，碧浪风晓。"
"隔浦莲 次周清真韵","清末近现代初","吴湖帆","银塘风舞凤葆。绿盖藏幽窈。软语融融伴，金沙约，双栖鸟。生怕萦蔓草。红深闹。画舸浮萍沼。水乡小。文鸯寄处，芳尊花底倾倒。青房并蒂，醉梦碧纱笼晓。隔浦迢迢恨未到。魂觉。离情愁向谁表。"
"钗头凤 次史梅溪韵","清末近现代初","吴湖帆","秋心远。春思乱。愁来不觉离尊满。梨花白。苔痕碧。鹦鹉前头，且将言食。忆。忆。忆。韶华晚。红阑短。画眉束带无人管。才经识。情休失。金凤吹箫，玉龙酬笛。得。得。得。"
"过秦楼 次周清真韵","清末近现代初","吴湖帆","紫陌花秾，绿窗人静，漫说几番魂断。沤波画好，漱玉词工，绮思淡传罗扇。无奈醉醒未知，消却流年，物华如箭。但金钿卜鬓，银瓶悬井，意亲还远。曾记得、倦客餐霞，鲛人霏泪，更是印心红染。西厢待月，南苑吟风，一样柳眠三变。凭道閒忙为谁，愁绪牵伊，花扶人倩，对余春旖旎，光烂明星万点。"
"高阳台","清末近现代初","吴湖帆","高阁笼云，阳台殢雨，穿帘紫燕交飞。软语商量，殷勤掠水衔泥。画堂来去寻常梦，又多妨、巢定梁栖。景迷离。小院深深，翠幕依依。池塘芳草垂杨岸，伫碧纱窗畔，红板桥西。知是谁家，眉痕添妩重题。鸳湖春水晴霞外，棹沤波、双桨亲携。最相思。月满回廊，花满连溪。"
"芭蕉雨 次程书舟韵","清末近现代初","吴湖帆","槛外蕉心卷叶。挂空星斗满，情天热。许并玉香脂滑。何况翡翠屏深，鸳鸯枕惬。恰如花际醉蝶。休逐梦泥雪。还想到、别来低低说。对向愿，甚时了，相就锦帐偎云，珠帘倚月。"
"醉红妆 次张子野韵","清末近现代初","吴湖帆","良宵月满肯情饶。系罗裙，束细腰。问郎堪比阿谁娇。修眉妩，要重描。盈盈莲步带风飘。恁微醉，更苗条。酒浅杯深休便罢，交令下，卸裘貂。"
"春草碧 次完颜璹韵","清末近现代初","吴湖帆","绿波摇曳斜阳陌。冉冉片霞红，连云白。不道倾盖相逢，密绪何似寸心窄。赋忆凤凰台，鸳鸯客。惯听怨曲千丝，愁吟万叠。等閒绮罗丛，凭谁识。自在出水风情，不染池塘旧泥迹。莫待折花归，纱护碧。"
"江城子 荷花","清末近现代初","吴湖帆","蕊宫妃子荡湘云。楚腰身。缕金裙。冉冉吹香仙坞怨迷津。几度瑶台清梦晓，回首处，却消魂。冰盘凝浴许温存。怕黄昏。引离尊。何似斜风细雨掩重门。一样凌波微步里，罗袜上，暗生尘。"
"五彩结同心 瑞莲","清末近现代初","吴湖帆","冰绡凝粉，晓烟织雾，池塘绕遍清香。娇倚瑶台月，凌波影，罗袖水佩风裳。丝丝五彩同心结，愿身化、叶底鸳鸯。漫赢得、湖光十里，梦回妃子潇湘。记曾画堂相映，恁金煇紫绶，玉莹霞觞。经雨人扶醉，零珠泪、生怕错媚斜阳。碧纱笼护知何处，总休负、锦绣心肠。溯一片、红情绿意，露华并蒂青房。"
"木兰花慢","清末近现代初","吴湖帆","度沧桑劫后，有谁可，慰余生。况斗草工夫，分茶才调，倒印风情。分明。旧尘似梦，便拚愁、茁爱誓心盟。一笑琼楼倚月，相将花院吹笙。几番商略雨中声。畸路忍重经。看紫燕巢忙，红莲池暖，绿水桥平。盈盈。木兰棹处，展风流文采餍倾城。莫道温台玉镜，何如仙侣云英。"
"红袖扶 次王拙轩韵","清末近现代初","吴湖帆","眉月迎秋，乘风晚驰车褰箔。便休把、殷勤嫩约，等閒辜却。冰酥沁甜入骨，恰心凉意热忺同勺。忘情里，杯倾七宝，葡萄差落。湿露相扶下，任藓滑路回担阁。更怅恨。雪泥鸿迹，茧丝参缚。今宵可怜梦短，负人间、一刻千金乐。情倾盖，鸳鸯尚许，交颈眠著。"
"朝中措 次欧阳六一韵","清末近现代初","吴湖帆","潇潇暮雨暗长空。凉意绕心中。可是秋宵美景，无端清梦斜风。英姿佳丽，偏生慧业，莫道情钟。只恨相逢太晚，吴霜点鬓成翁。"
"醉花阴 题画","清末近现代初","吴湖帆","春困无眠消永夜。枉值千金价。新梦搅厌厌，炉烬香飘，不把重帘下。宫纱烛焰悬红灺。映醉颜如画。斜倚凤屏前，荑指轻抡，细数酬诗债。"
"菩萨蛮","清末近现代初","吴湖帆","轻衫罗袖秋风嫩。宫纨支靠腮边粉。莫误瘦腰身。紧缠金缕裙。蕉心容易卷。绿意愁难展。无语思绵绵。隔帘花影天。"
"虞美人","清末近现代初","吴湖帆","蕉心叶卷愁难展。斜弄生绡扇。一镫悬凤有谁知。不道情深千里寄相思。红妆醉倚心如剪。回忆春风面。文园病渴正秋期。只待浮云尽敛月圆时。"
"系裙腰 次张子野韵","清末近现代初","吴湖帆","良宵无奈负情天。恹恹里，懒凭阑。姮娥未解相思月，到别离时，甚常缺，许常圆。独系罗裙心束寸，萦昨梦，绕灯前。鸳鸯引水田田叶，破了萍钱。恁怀绿草，有红莲。"
"月华清 次洪空同韵","清末近现代初","吴湖帆","澄采鸾飞，清华蟾素，小楼依约帘卷。吹换西风，指屈过期秋半。倦客醉、杨柳梢头，怨女恋、凤凰枝畔。回盼。对姮娥影照，迷离玉殿。顿警芸窗漏暖。渐镜敛霜华，靓妆偏绽。不到昏黄，已够骚人魂断。怕玄兔、碎捣菱花，招翠袖、掩藏纨扇。偷玩。趁团圞留取，莫教斜转。"
"蝶恋花 中秋无月","清末近现代初","吴湖帆","今夕秋华光乍掩。雨潇风飘，忍把珠帘卷。无奈夜长歌宛转。天涯只尺离肠断。月被云遮花影暗。好景多磨，谁也无从算。只待重圆天不管。回头定了人天愿。"
"南乡子 题画二首 其一","清末近现代初","吴湖帆","笔阵雁排空。白雪芦花绛雪枫。眼底流霞忺共酌，生风。斗茗才华倒印红。喝火忆相逢。鹧语犀心一点通。双管灯前脂粉饰，谁同。待看当头月正中。"
"南乡子 其二","清末近现代初","吴湖帆","醉拥紫霓裳。烛影摇红斗夜妆。还问谁家倾国艳，秋娘。吹面西风晚节香。万里喜眉扬。一叶扁舟浪破长。尽愿先成诗梦谶，如偿。百琲明珠好聘量。"
"菩萨蛮二首 其一","清末近现代初","吴湖帆","初三弓样眉儿嫩。九秋风露珠盈寸。密意托微波。诗情离恨多。重阳时日近。望极琼楼迥。清梦绕云天。轻纱笼月圆。"
"菩萨蛮二首 其二","清末近现代初","吴湖帆","药炉经雨缠绵甚。一言病足成词谶。会少即离多。忍期无奈何。冰盘溶火乍。倏过中秋夜。度世有南针。此情盟信心。"
"恋绣衾 其一 次吴梦窗韵","清末近现代初","吴湖帆","重阳佳令饰旧文。赋登高、风雨乍昏。纵尊酒、情何限，倚琼楼、鸳被暖薰。于飞天上神仙侣，赚人间、多少艳痕。向月底、修箫谱，缀霓裳、清梦片云。"
"恋绣衾 其二 次史梅溪韵","清末近现代初","吴湖帆","红妆标致袭紫衣。又何如、身在翠微。会嘉节、逢多感，惜年华、流水暗移。偏当落帽传佳话，恰罗裙、偷卸醉伊。总酬唱、分襟下，意丝丝、倾盖缓归。"
"醉花阴 次李漱玉韵","清末近现代初","吴湖帆","一炷芙蓉熏寝昼。倦卧偎驯兽。红药醉东风，宿酒延酲，荡漾春心透。寻思梦里相逢后。有旧香沾袖。却恼蝶纷飞，花底撩情，不管人消瘦。"
"柳梢青","清末近现代初","吴湖帆","怕识干戈。箫吹碧玉，酒荐红罗。知己平生，相逢有几，愁外消磨。年光流水如波。凭危阑、纹犀奈何。风雨无情，燕莺能惜，花底春多。"
"临江仙 次辛稼轩韵","清末近现代初","吴湖帆","我爱青山多妩媚，何消粉白脂红。老来情味锁雕栊。书疏禽帖远，镫暗兽烟浓。好事閒吟偏佞宋，偷声意也融融。曾窥解语在墙东。豪挥花管雨，醉舞酒旂风。"
"传言玉女 次晁叔用韵","清末近现代初","吴湖帆","玉样伊人，一片朗怀如雪。素盟何许，暗愁肠如结。难道分浅，未补情天偏阙。凭谁消受，等閒花月。醉熟黄粱，渐醒来，梦又歇。絮泥巢燕，且湘帘试揭。红窗夜阑，好景物华堪说。当头金镜，望圆时节。"
"侍香金童 次赵长卿韵","清末近现代初","吴湖帆","一点灵犀，并展相怜惜。但花下、多妨亲未得。粉泪娇凝犹滴滴。哀乐中年，过来应识。奈又经，雨雨风风消尽力。况满眼、繁华沈秀色。路曲轮回声不寂。黯省前程，甚时将息。"
"少年游 次周清真韵四首 其一","清末近现代初","吴湖帆","龙团初罢，香温味苦，回意试鲜橙。便觉清心，凝情何许，微醉伴调笙。浑忘一刻千金短，隐隐漏深更。上马谁扶，路遥星暗，斟酌且休行。"
"少年游 其二","清末近现代初","吴湖帆","红罗酒倩意丝丝。依旧好风姿。多少缠绵，几经怜惜，人语怕归迟。修蛾点绛情何限，纤手撚花枝。讳道相思，暗期密约，只有两心知。"
"少年游 其三","清末近现代初","吴湖帆","瑶台梦断倚琼楼。风动颤帘钩。豆蔻轻圆，丁香嫩结，琴调遍伊州。花前踯躅鞦韆戏，还唱少年游。杯底千金，又逢知己，往事莫重愁。"
"少年游 其四","清末近现代初","吴湖帆","西窗相对指青山。日暮怯天寒。离绪无言，路分回首，看了又重看。迎风时晏匆匆别，忍自上归鞍。今日衣单，恐劳心力，耿耿系君安。"
"燕归梁","清末近现代初","吴湖帆","紫燕双双绕画楼。来也去无休。池塘芳草不遮愁。垂露重，护云浮。朝朝暮暮，风风雨雨，掠水蹴花偷。红窗何处卷帘钩。栖香稳，尽绸缪。"
"南乡子八首 其一","清末近现代初","吴湖帆","花国早知名。万丈晴标建赤城。秀色亲餐仙露滴，盈盈。绝世双无道我卿。清梦醉还醒。相印心心誓鲽盟。画里真真能唤许，飞琼。福慧谁修伴侣星。"
"南乡子八首 其二","清末近现代初","吴湖帆","柳絮话传佳。诗境泉声恍若耶。小院重楼宜爱月，清华。紫玉阑干卐字斜。清梦绿阴遮。解语偏开并蒂花。红粉池边人独立，谁家。鹦鹉帘栊护碧纱。"
"南乡子八首 其三","清末近现代初","吴湖帆","双桨倚兰桡。桃叶江头韵最娇。只惜微波犹路隔，迢迢。细数红阑第几桥。好景莫轻抛。清梦消春意也骄。何似湘皋重解佩，潇潇。一曲青门引凤箫。"
"南乡子八首 其四","清末近现代初","吴湖帆","明月小窗临。知为谁来印我心。正是今宵眠不得，寒侵。绣被鸳鸯懒去寻。回忆醉花阴。绿影朦胧泪满襟。不道潇湘清梦觉，难禁。几度魂消莫此深。"
"南乡子八首 其五","清末近现代初","吴湖帆","绮语种重因。两绪相逢意倍亲。低道昨宵裁尺锦，回文。颠倒鸳鸯怕绽痕。宛转俚歌新。索系湘腰一幅裙。细把丁香心密结，休分。清梦缠绵熨贴身。"
"南乡子八首 其六","清末近现代初","吴湖帆","携手赏花枝。随唱风流绝艳词。常道情天偏有阙，何时。数到圆时不自知。清梦怎禁持。处处愁萦事事痴。长夜无眠频转侧，相思。寸寸肠回缕丝丝。"
"南乡子八首 其七","清末近现代初","吴湖帆","明月照当头。几度人生此愿酬。指问红阑花影转，回眸。花影何如我影稠。联句上层楼。一字珠玑刻骨搜。索笑寻诗清梦里，悠悠。爱月重帘不下钩。"
"南乡子八首 其八","清末近现代初","吴湖帆","月下坐联肩。絮语双心互惜怜。何似团团花锦簇，婵娟。秋水晴霞照晚妍。哀乐感中年。欢泪宫商五色鲜。恰羡南塘清梦好，常圆。不是鸳鸯也是仙。"
"浣溪纱二首 其一","清末近现代初","吴湖帆","一片荒桥绿水流。夕阳鸦噪甚时休。野烟低度等云浮。莫怪迂倪林下笑，应知颠米雨中愁。江山今古几春秋。"
"浣溪纱二首 其二","清末近现代初","吴湖帆","片刻欢娱百计温。虫沙猿鹤自纷纷。醉醒风雨付闲论。可许蛟龙横海梦，几多莺燕断花魂。江山底事为谁存。"
"洞仙歌 次柳屯田仙吕调韵，题潇湘清梦图三首 其一","清末近现代初","吴湖帆","道是清梦重寻，满眼潇湘来去。宿雾散，初阳晓，露华烟渚。十洲云涌，三山楼起，碧浪天台，缥缈迹，迷仙坞。环佩藉，冉冉绮霞轩举。如旅。便觅萦怀香海，断魂莲浦。回看画舸人归，群玉才调，粉奁吟处。一时月影朦胧，迢迢无奈缺圆，天涯近，佳期阻。谁问讯、春风飘忽难据。千辛万苦。怎得共、合欢朝暮。从今后，好注定、有情心绪。"
"洞仙歌 其二 次柳屯田般陟调，仝上","清末近现代初","吴湖帆","高唐，赋腻云软雨，谁说澡兰香惹。更玉女吟絮，谢娘吐雅。琼楼袖舞宫腰亚。展绮采、霞霏红紫，月迷娇姹。数国艳，一笑倾城无价。偷暇。祗者向、兴来拈韵，闷时索酒，醉拾芳草留连，醒比丽花潇洒。风流何事争惊讶。怅梦影梨痕，和泪伤心诗写。悔几许盟言，历情如画。粉镜涷冶。自惜水流难舍。相怜下。纵孤负、小镫长夜。"
"洞仙歌 其三 次柳屯田中吕调韵，仝上","清末近现代初","吴湖帆","携手联吟惯。把池水隐隐，春风吹浅。想青笺嫩约，紫箫深院。缃桃掩映宜人面。荐酒罢、盈盈留一盼。红罗绾。道不恨相逢，何处重经晚。缱绻。暗期草草，絮语匆匆，会少情长，况似染骨相思，换得碎心如剪。双栖好梦梁间燕。纵惹爱、沾身花雨遍。尤眷恋。自翩翩、极目潇湘又无限。并步散。待了却从头愿。便飞来飞去，翠楼帘卷寻常见。"
"醉太平 岁暮，次辛稼轩韵","清末近现代初","吴湖帆","太平未远。春风不浅。踏歌声彻令人软。夜寒帘半卷。红光摇焰融融暖。难为了金尊满。欲上层楼步回懒。恐宵深漏短。"
"鹧鸪天 佞宋词痕刻成五卷，书后","清末近现代初","吴湖帆","清梦閒凭绝妙辞。无弦琴上说相思。抟成滴滴盘珠颗，抽尽盈盈缚茧丝。花解语，蝶偏知。多情多感断肠时。陶潜晦隐非缘老，杜牧疏狂不是痴。"
"烛影摇红 诸门弟为抱真作金石同寿图，次张莲社韵","清末近现代初","吴湖帆","丽景初开，紫丝步障花深浅。喜逢春夜乐倾杯，桃花华镫宴。绣幕晴烟四卷。展芳菲、嫏嬛画苑。修眉舒绿，采笔齐飞，升平箫管。周鼎重归，物华几度星移换。十年梦觉数家常，嘉气流虹远。锦簇霞明不断。共忘情、欢长漏短。满庭玉树，羽蹑青鸾，足檠红雁。"
"解语花 螺川写韵图，次周清真韵","清末近现代初","吴湖帆","螺痕漾月，秀色餐霞，钗鬓神光射。凤檐鸳瓦。迎归燕、卷起翠帘莫下。风流俊雅。初可可、词心恰把。调粉脂、一点灵犀，浅逗芳菲麝。曾共西园醉夜。记花娇人倩，红袖扶冶。漫题诗帕。还凝伫、过眼艳阳驰马。才华称也。犹想见、旧时王谢。谁伴伊、清梦閒情，嬉水采毫吟罢。"
"天香 都中崇效寺牡丹移植社稷坛前，作图寄遐翁，次王碧山韵","清末近现代初","吴湖帆","酣酒朝天，秾妆映日，物华苒苒如水。泪染铜驼，梦摇金凤，似识井瓶名字。炉香御惹，嗟细掐、痕寻玉指。一曲霓裳缥缈，昭阳许留清气。可怜帝城纵醉。忍无言、露零珠碎。漫道艳容倾国，断肠门闭。萧寺堪谁念远，恁消息、而今换情味。秀色临风，重翻翠被。"
"尉迟杯","清末近现代初","袁克文","尘沙起。镇无语、独坐愁如水。惊飙渐入帘旌，还隔瑶窗十二。层台未隐。堪纵目、寥天黯无际。但阴阴、巷陌人家，夜凉庭院深闭。依稀树色江南，凭追思、东风小阁沈醉。断梦飘蘦，天涯惯空觅，向烟云画里。登临久、星稀月淡。照无寐、鸡鸣却未已。尽低回、怨笛声声，一回欢又成坠。"
"二郎神 为冒鹤亭丈画写经图，第十二卷螺川合作，次柳屯田韵","清末近现代初","吴湖帆","高堂王谢。溯燕子、来时潇洒。对叆叇、白云亲舍感，嗟回首、十年心挂。溟海腾澜风雨里，怎钓得、金鳌六驾。历十二、屏山处处，展卷词源倾泻。风雅。楞严写就，许增声价。正举案、相庄眉黛妩，凝水绘、红阑低亚。楼阁参差人影伴，伫双凤、齐飞管下。恁清籁微吟，秀色同餐，欢莲元夜。"
"双双燕 次史梅溪韵，咏燕","清末近现代初","吴湖帆","听双燕语，正春湿蒲塘，画桥风冷。冲烟掠水，社客去来肩并。回看缃桃露井。纵倚暖、偎寒莫定。烘晴髻束宫妆，冒雨钗分芳影。幽径。泥融羽润。共陌上衔花，惯生娇俊。交飞帘底，屏息小窗窥暝。何似双栖梦稳。系心眼、巢梁归信。凝想盼盼楼头，啧啧艳伊玉凭。"
"楚宫春 次周草窗韵咏牡丹","清末近现代初","吴湖帆","云衣五色，正秾占春芳，媚骄幽谷。自有素心能解，红情偏足。凝想洛阳故苑，步障暖、欢声京国。衬叶妖娆，会护花、沉醉扶头，翠鬟争点眉绿。人在天香庭北。回舞袖、吹彻霓裳仙曲。丽景淡妆，谁与安排金屋。休负、姚黄魏紫，任画槛、风餐露宿。疗却相思，也似曾、月下重逢，梦绕瑶台群玉。"
"多丽 次李漱玉韵咏白菊","清末近现代初","吴湖帆","忆秋宵，画堂深处帘垂。映初三、弓蟾新浴，明珠仙掌凝肌。彷佛似、何郎傅粉，也得使、南部低眉。露浥英娇，霜涵蕊嫩，霞褒雪蕴紫绡奇。料湖上、琴书共载，螺髻淡妆宜。疏镫畔、银钿细卜，莫妒酴醾。记瑶台、相逢月下，绣屏相对人依。寄悠思、惯传郢曲，逞佳色、重和陶诗。晚节留香，西风却瘦，多情犹恋旧丰姿。赢自惜、玉颜未褪，还似少年时。知谁伴、九华清影，拾梦茅篱。"
"昼锦堂 次周清真韵","清末近现代初","吴湖帆","闪闪稀星，霏霏冷露，黑压楼影重檐。想起一番心事，暗掐柔尖。鸳帷笼虚云梦短，凤箫吹远月华忺。倾杯尽，莫道凭阑，身欹倦揭疏帘。堪厌。天向晓，人又去，频教肠断愁添。纵似依依不舍，处处多嫌。恍然双结镫花喜，片时还把药方拈。相思味，偏是有言难说，更惹恹恹。"
"玉女摇仙佩 次柳屯田韵","清末近现代初","吴湖帆","花心可可，草色绵绵，艳指湘裙联缀。几度情关，三生缘果，只惜负伊佳丽。枉把红儿比。使罗虬覆掌，轻翻偏易。便相讶、蛾眉淡扫，惟恐脂痕粉迹无已。嫣然暂回眸，笑靥盈盈，何妨薄媚。还自露华俊约，雾阁春风，缱绻深深难弃。恨晚恰逢，相怜多感，似值双成齐美。怎禁身亲倚。况珠玉吞吐，商量文艺。藉彼此、风流事畅，好生消受，许多情意。会心誓。从休浪掷鸳鸯被。"
"玉山枕 次柳屯田韵","清末近现代初","吴湖帆","岁晓初霁。暗尘敛，明妆洗。艳光射斗，良宵媚景，元夜华镫，绣幌娇倚。画楼香暖缕金衣，尽逗上、两蛾飞翠。凭舞回、长日风流，算瑶台、有多才能继。小窗情话从头起。便消得宜春气。篆烟细结，芳心快展，缭绕云深，潋滟霞绮。醉歌联臂玉山偎，殢清梦、管谁兴废。等閒逢、紫陌花秾，趁从容、把温柔料理。"
"青玉案 次贺方回韵","清末近现代初","吴湖帆","钿车合向南陵路。恁拾翠探芳去。婉约茅亭知几度。绿阴深巷，紫烟重户。隐隐留欢处。青山浅染为朝暮。倚月联吟赌新句。一笑修眉添妩许。玉台笼绮，粉奁凝絮。春噀桃花雨。"
"锦缠道 次宋子京韵","清末近现代初","吴湖帆","做冷东风苦恶，暗欺晴昼。刺针针倦丝停绣。暖烟犹敛春初透。强履微行，路滑重回首。恁寻芳拾钿，悄携纤手。试新丰醉头扶酒。渐月移花影情深种，两心相印，低语谁先有。"
"曲玉管 次柳屯田韵，荷花鸳鸯图","清末近现代初","吴湖帆","画展蕉心，诗回玉枕，微波隐托辞通久。莫道春归犹惜，多景悬秋。几回眸。暖暖金沙，溶溶蓝水，叶田掩映思珍偶。借问霓裳缥缈，花浣蘋洲。漫悠悠。共倚阑干，俯双影、鸳鸯倾盖，可堪锦障迷离，还教绮思延愁。且嬉游。恁横塘清浅，指点云情舒卷，月华吞吐，彷佛撩人，拾梦红楼。"
"踏莎行 其一 夜归","清末近现代初","袁克文","曲巷传声，低桥送影，轻车不碍尘沙冷。朱楼一去百回头，酒残还被风吹醒。怨许平分，欢应未省，阑干重叠无人凭。者时愁梦自深深，疏灯缺月窥金井。"
"笛家 次柳屯田韵","清末近现代初","吴湖帆","披玉倾城，缕金炫月，天生娇秀。翠笄初展新妆后。戏鹦帘下，斗草庭前，晴霞散绮，层云铺绣。叵耐春寒，几多愁绪，忍负回文手。乍经风、又听雨，绰约情怀絮痕影旧。日久。蕣华虚掷，分钿暗忆，逐梦寻诗，过翼难追，擘橙消酒。但感、信棹兰舟双桨，顿绾碧丝千柳。悄窥鸳鸯，叶田栖稳，经处欢随偶。知谁伴，便相期，不借香添韵生红袖。"
"并蒂芙蓉 次晁次膺韵","清末近现代初","吴湖帆","翠幕情话，认靓妆倩影，同心连蒂。回照合欢屏，映人面多媚。翩翻闹红殢绿，伴侣飞璚逞双瑞。喷香嚼蕊。问鸳鸯朦胧，悠悠谁记。云霞髻鬟四卷，倚青房悄语，披襟寻思。出浴水乡中，便倾盖相戏。还随画船醉拥，艳说风流天仙子。凌波步美。恁幽栖护纱深意。"
"如鱼水 次柳屯田韵","清末近现代初","吴湖帆","花气流虹，翠烟篆羽，栈恋蜀锦池塘。懒赋长杨。珠帘笼月回望。绮罗香。深深护、巢叶鸳鸯。醉潋滟、妃子芳心，画船亭玉系潇湘。情缱绻，感微茫。敛碧浪湖光。袖舞翻将。偏愁云雨参商。倚檀郎。温梦展、领略柔乡。更千万、愿得如鱼逝水，侣影永毋忘。"
"青房并蒂莲 次王碧山韵","清末近现代初","吴湖帆","笑回眸。伫绀云徐敛，香雾初收。晚浴轻妆，窈窕藕花洲。暖沙容与盈盈侣，是鸳鸯、还是闲鸥。问为谁、折寸拗丝，内心千结总情柔。相携美人素手，迎水面凌波，荡桨兰舟。逞依约、吟偿翠羽，梦绕红楼。诗思涌翻太液，舞环佩、倾国月华秋。纵满湖、叶叶田田，并头双玉且悠悠。"
"阳台路 次柳屯田韵","清末近现代初","吴湖帆","水乡晚。伫粉尘絮扑，红香撩乱。似高唐、峡雨霏霏，寻梦楚云非远。斜照上危阑，翠袖弄寒，紫衫呵暖。凭谁惯。便怎携、相将天女花散。可是莲心中苦，凝露点、珠宫蘸眼。寸丝千缕，尽万绪、罥愁何限。浑无计、笼纱绣幄，醉倚舞茅芳馆。阳台畔。纵平生、离情难遣。"
"双瑞莲 次赵虚斋韵","清末近现代初","吴湖帆","三千莲媛里。看锦绣屏开，同心花蕊。翩翻翠障，彷佛旧家仙袂。自在横塘深处，掩密意、鸳鸯成对。閒戏水。倚风娇近，凌波飞起。款款画桨相携，荡红粉生香，青房多丽。疑云漫雨，还似巫山佳会。一片流霞铺影，更月照、玉容如醉。清梦底。谁识若耶情思。"
"倚风娇近 次周草窗韵","清末近现代初","吴湖帆","明月瑶台，凤箫吟绕千缕。袖鸾回缓歌低舞。襟蝶抱、温香软玉。亸情长、脉脉轻妆点素。螺痕眉妩。连蒂同心，偏结罗屏深处。云碧纱笼凝据。绣水鸳鸯罩花雾。红牙谱。夜光翠湿珍珠露。"
"采莲令 次柳屯田韵","清末近现代初","吴湖帆","玉娉婷、摇漾明妆曙。偏生得、蕊珠心苦。倚阑独是，任临风、绰约琉璃户。都人望、倾城艳色，横塘锦棹，浣纱西子曾顾。脉脉情怀，梦幻洛水凭谁去。凝罗袜、惹尘愁绪。闹红深处。且掩映、绿叶鸳鸯语。试采拗、螺筒碧系。鲛丝银罥，缭绕满庭芳树。"
"花心动 次周清真韵","清末近现代初","吴湖帆","青琐窗前，花心动、凉蟾夜华如昼。诗思荡云，词赋餐霞，分许画屏人就。可怜寻梦鸳鸯里，微风颤、新池波溜。只纤指、金徽未展，暗添眉绉。莫是酣歌殢酒。深院卷帘中，粉香徐透。多媚自娇，似醉还醒，凤侣甚时能就。近来体贴情何厚。开一笑、丁香樊口。春雨后。凝思被谁惹瘦。"
"夜合花 次史梅溪韵","清末近现代初","吴湖帆","雨锁珠帘，云迷玉洞，问谁消损刘郎。涛笺悄展，瞒人袖底深藏。露微泫，月交光。想兰舟、曾舣横塘。就阑干倚，花融素袂，脂敛轻妆。丝丝曲尽回肠。犹恋诗心酿泪，雪腕留香。罗屏荐影，相思讳说鸳鸯。寻同梦，隔重墙。是情钟、不是痴狂。几番风暖，红窗絮语，著意商量。"
"绮寮怨 次周清真韵","清末近现代初","吴湖帆","水浅桃花凝面，酒阑如梦醒。向紫陌、占尽春风，龙华里、斗艳旗亭。回看乌丝醉墨，垂杨畔、共结罗带青。记旧游、俊约芳菲，披襟抱素，月弦就盈。怅望絮飘倦程。思萦恨系，谁能伴作飞琼。杜曲歌清。引同调，倚肩听。偏嗟去时迟暮，乍过眼，又多情。鸳帷丽城。吹笙并坐处，欢未零。"
"合欢带 次柳屯田韵","清末近现代初","吴湖帆","春衫随宠流轻娆。任浅黛，怯重描。却道偎肩无寸碧，听莺啼燕语争娇。天生付与，玲珑美玉，宛转柔腰。甚当初、漫说凭谁佩解，些个魂消。天台犹识，经雨桃花，刘郎前度迢遥。拾翠寻芳回昨梦，记香阶、待月相邀。风流恁展，千重云态，十丈霞标。问何期、醉倚琼楼。并吹双凤秦箫。"
"定情曲 次贺方回韵","清末近现代初","吴湖帆","青琐窗命，红粉态浓，镜开莺燕昏晓。扫眉微笑。惊蓦地、玉管声飞才调。锦障洛阳院宇，碧浪吴宫花草。冶色饶欢娱，酥香透怀抱。彼此曾逢相倾倒。算绝代秾华，伤春归早。许谁知道。深深处，羞学东邻娇小。雨洒芳心自展，霞绮情天随老。还重认、清梦迷云，画屏晚妆好。"
"内家娇 次柳屯田韵","清末近现代初","吴湖帆","结绮茅亭，傍邻谢馆，遥指静坊春霁。閒修画谱，宜有词仙占得，翩翩多媚。倚醉玉搔曼舞，偎香步、摇飞翠。对倦途向往，离情铸爱，风露谁计。十里。芳尘消脸际。未损旧时殊丽。省横塘迢递。认紫水罗裙，溅痕尽弃。几许柔肠回处，偏生素心灵气。燕来却入室双双，好教一笑迎睇。"
"慢卷紬 次柳屯田韵","清末近现代初","吴湖帆","蓝田玉韫，姑溪韵展，惊喜浑无寐。带结绮罗裙，正怕狂风横吹，易惹閒云生意。料得温柔，换来心事，争免萦劳悴。纵想象当初，惯涉思酸，重耐寻味。虚辜凤被。春宵梦、一刻千金泪。倚楼笛悠悠，似诉蕉窗雨晚，卷著绿阴人睡。臂约何妨，恼今多病，愁损宫砂里。奈深护花胎，自恨金铃，婉恋难系。"
"情久长 次吕圣求韵","清末近现代初","吴湖帆","绮缘未了，相思记得花前句。自睡足、镜融残粉，帘卷宿雨。天边初夜月，似浅照、凝绿芭蕉院宇。纵留恋、春回素靥，苦展芳心，萦昨梦，无凭据。影上雕阑，谩说曾相许。况几度、紫箫吹引，碧凤来去。莺盟燕约，又还妒、偏属神仙眷侣。最难遣、韶华易幻，景色多妍情正在，深深处。"
"八归 次姜白石韵","清末近现代初","吴湖帆","芙蓉帐底，葡萄杯侧，清漏暗点未歇。孤檠闪闪鸾衾悄，还记枕边魂断，影虚情切。一曲琴心声乍度，悔早被、春风吹拨。听啭彻、绿树藏莺，恼怨语红鴂。争奈修眉分短，才华何用，会嫩常愁轻别。几多柔绪，恁时娇宠，祗许偷题红叶。指云窗信美，露湿苍苔沁尘袜。凭谁是、画帘低卷，倦眼无眠，重楼犹倚月。"
"紫玉箫 次晁补之韵","清末近现代初","吴湖帆","纤手拿云，香唇霏雨，紫仙回袖盈盈。丝魂袅袅，诉一番衷曲，容与平生。听六么歇，谙彼此、分熟知名。赢琴调、相思有心，莫道无情。秦台凤史如画，嗟纵目芳菲，梦去谁凭。帘栊悄倚，试宫移明月，羽展新声。荡湘波晚，歌自转、不管杨琼。箫吹引、低唱小红，曲罢人惊。"
"杜韦娘 据乐府雅词，次宋人韵","清末近现代初","吴湖帆","春风吹面，新鳞宿雨红成晕。恁金猊、闲拨沈烟喷。怅镜里、佳期难近。想箫凤韵婉，帷鸳梦好，挼花惯舍迷香阵。枉教人、倦眼常青，离愁不尽。怀绮思容忍。盟心旧约，屡悔浑无准。试检点、当日多情恨。纵转断、回肠萦寸。伫行云冉冉，归鸿渺渺，怎得便许传芳信。尽刘郎去远，还向天台重问。"
"春风袅娜 次冯艾子韵","清末近现代初","吴湖帆","挂千丝金嫩，梦锁离愁。舒宛转，引温柔。逞风情漫舞，夕阳芳草，晓妆楼上，新雨梢头。画舸曾停，朱阑偏倚，带绾同心姑许留。碧浪莺声意无限，红桥帘影泪难收。还想灵和旧侣，当年好景，任摇曳、莫莫休休。鞦韆架，女儿毬。凭谁细写，一样绸缪。载酒临花，紫凝烟幂，并镳题叶，绿满春稠。行人回首，对垂杨城郭，晴霞返照，生怕魂钩。"
"聒龙谣 次宋徽宗韵","清末近现代初","吴湖帆","水浴明珰，露点夜珠，蒂叶翠深红浅。罗袜凌波，举琉璃杯满。恍瑶台、青琐人归，倩素娥、绿房帘卷。总无绪、沈醉风前，紫箫凤，宝钗燕。银塘静，月轮圆。向槛影徙倚，玉绳低转。天长漏永，识催眠更箭。白蘋洲、巫雨纤飞，碧浪宅、楚云徐散。听歌翻、花下霓裳，似长生殿。"
"鹤冲天 次柳屯田韵","清末近现代初","吴湖帆","明蟾海上。比目颙凝望。离会两难期，还相向。爱浪恩波送，秋碧顿回春荡。名无关得丧。红粉禅心，漫道色生空相。芳盟暗忆，消息风魔情障。画里唤真真，如亲访。许似桐花凤，秦楼愿，箫吹畅。凭阑争一饷。好景流连，便尔倚偎随唱。"
"拜星月慢 次吴梦窗韵","清末近现代初","吴湖帆","露湿铜壶，月圆金镜，小息浓阴阴地。别样温存，恍神仙何世。试凝想，自是天青续梦犹暖，海碧纤尘都洗。甚处邻箫，几歌坊曲里。正肩摩鬓贴芳茵砌。愁蟾迥水浪云华起。对景两意绸缪，荡红香脂腻。便相将味郁陶陶醉。忘却道巷曲深深闭。纵漏半、绿苑密悰，合身心物外。"
"瑶华慢 次周草窗韵","清末近现代初","吴湖帆","银盘似玦。一线参差，与团圞何别。清宵笼碧，云路迥、照眼明珠如雪。嫣容微掩，认依约、襟怀芳洁。休等闲、今夕风流，想象物华人杰。虚庭且共徘徊，问玉殿无尘，谁步琼阙。三秋桂子，凉露下、衣湿含香栖蝶。广寒美景，好信誓、低低重说。算素娥、魄炼魂凝，化作艳情奔月。"
"步月 次史梅溪韵","清末近现代初","吴湖帆","景满东山，梦回南国，丽都波暖同归。镜华如水，还想卸云衣。正端合、人天四美，乍小阻、帘幕双飞。空怀溯、霓裳旧曲，孤负玉真妃。烟霏。笼暮紫，放灯碍路转，油壁红围。绮筵佳会，休道昔时稀。纵多感、分襟自遣，料个情、除月谁知。秋宵永，香飘露冷湿鸳帏。"
"薄媚摘遍 次赵虚斋韵","清末近现代初","吴湖帆","向东篱，寻采径，金玉秋庭院。试登临，惊极目，龙湫交汉飞练。参军堕帽，靖节携琴，都志在田园。绿野芳盟，红妆醉劝。会谁见。曾与璚楼嬉玩。信管人长健。香卷麝，锦温鸳，帘花滉水月影半。西风吹得，便是消魂，却瘦怕腰宽。絮话情浓，难禁酌满。"
"桂枝香 次王荆公韵","清末近现代初","吴湖帆","天涯倦目。伫万叶剪风，霜气秋肃。回想遥山拥翠，乱花团簇。层云倒印沧波里，幻无穷、蜃楼高矗。紫笼烟暮，黄昏露冷，遣愁聊足。漫省得、名争利逐。任潮去潮来，声断声续。浑似南柯梦醒，计非荣辱。落霞返照红情暖，现一湾、流水澄绿。棹舟归晚，悠悠听唱，女儿新曲。"
"吴音子 次贺东山韵","清末近现代初","吴湖帆","碧海迢迢，断魂几度迷前浦。回想一样琴心，文园病如许。阆苑词仙，白衣书贾。爨罢残编，棋墅共语。水西路。山北处。深宵起落，寞寒津鼓。蕉林摇梦，小楼无绪怕听雨。总是愁怀，怎拈佳句。赚得黄金，亲旧散与。"
"菩萨蛮 次李太白韵","清末近现代初","吴湖帆","鲛绡魂断为谁织。天涯芳草年年碧。有约在红楼。情关多少愁。花飞人独立。风雨摧春急。流水似前程。行行亭复亭。"
"浣溪纱 次韩致尧韵","清末近现代初","吴湖帆","酒晕双红烛影摇。恍然妩媚楚宫腰。漏迟无语暗心焦。明月侵阶情脉脉，湘帘簸梦思迢迢。枕香衾暖奈无憀。"
"八六子 次杜牧之韵","清末近现代初","吴湖帆","恋情深。换来心事，铜雀金兽云沉。听翠羽、恍若无言，红酽重延浅醉，盈盈暗欹凤衾。凭谁九回肠转，绛袂凉生，兰麝慵薰。亸鬓愁侵。甚流连、偏逢禊修烟禁。漫天飞絮，梦寻何处，桃李斗媚，林莺自啭，春风几度曾临。正凝思、池塘半晴半阴。"
"女冠子 次张泌韵","清末近现代初","吴湖帆","洞庭春草。羃䍥青青蓬岛。正愁深。寄语云遮月，相思泪满襟。独怜轻雨后，长得醉花阴。何处盟鸥鹭，笑浮沉。"
"诉衷情 次温飞卿韵","清末近现代初","吴湖帆","温语。欢舞。春梦午。烟波微。欹绣枕。回锦。倚罗帷。暂得作于飞。相依。相怜相见稀。怎同归。"
"长相思 次白香山韵","清末近现代初","吴湖帆","粉点流。汗点流。香透轻罗枕上头。眉端几许愁。意悠悠。兴悠悠。意兴阑时情怎休。烛摇红影楼。"
"归国谣 次韦端己韵","清末近现代初","吴湖帆","眉敛翠。欲语相看传著意。自是碧天如水。漾人心已醉。诉也寸衷无愧。试将红锦寄。何日得薰鸾被。好生骄傲里。"
"谒金门 次冯正中韵","清末近现代初","吴湖帆","新病起。惆怅画屏云水。春意难禁寒浪里。苦心如冻蕊。倦也薰笼斜倚。窗外玉蟾低坠。清夜啼乌疑雁至。是愁还是喜。"
"长命女 次冯正中韵","清末近现代初","吴湖帆","金谷宴。目语色传眉蹙遍。暗示无多愿。一愿同心休变。再愿月圆人健。终愿于飞成燕燕。暮暮朝朝见。"
"更漏子 次温飞卿韵六首 其一","清末近现代初","吴湖帆","兽烟沈，香篆细。清梦又惊迢递。凭赤鲤，展金乌。一声声鹧鸪。衾锦薄。掩重幕。休道画楼珠阁。人影隔，泪偷垂。料君知么知。"
"更漏子 其二","清末近现代初","吴湖帆","梦惊回，歌似歇。犹是一窗凉月。珠帘卷，玉钩斜。影墙无数花。书帕上。佳期望。归也未归惆怅。药炉味，苦无穷。远沈消息中。"
"更漏子 其三","清末近现代初","吴湖帆","恨离情，愁未面。争奈又难相见。金钿卜，更生怜。指荑抡数天。心烬穗。腮痕泪。好梦不如人意。阑倚望，气侵寒。者宵星月残。"
"更漏子 其四","清末近现代初","吴湖帆","夜来风，愁掩月。蕉雨滴窗寒咽。憔悴了，几黄昏。驶光春半分。湖畔路。木兰渡。惆怅梦魂前度。衾枕冷，鬓眉低。厌听啼晓鸡。"
"更漏子 其五","清末近现代初","吴湖帆","相逢迟，相印久。摇曳万丝金流。千结里，系双心。甚时偎凤衾。眉妩月。肤凝雪。何似梨花愁绝。灯影下，枕钗横。梦回天半明。"
"更漏子 其六","清末近现代初","吴湖帆","烛生花，绡盛泪。偏惹绮怀愁思。长夜漫，小镫残。不禁春梦寒。葱茜树。廉纤雨。只管搅人情苦。窗罅月，却无声。印心一线明。"
"天仙子 次张子野韵","清末近现代初","吴湖帆","好梦乍惊遥漏听。心醉只愁春又醒。夜阑欹枕语丝丝，回对镜。萦佳景。悄悄理妆重细省。烟锁雾迷时已暝。深院无人灯送影。凭谁携得玉纤纤，魂自定。声偏静。明月湿铺芳草径。"
"定风波 其一 次周清真韵","清末近现代初","吴湖帆","一往恹恹懒画眉。恐他知也可曾知。争得红笺传笔底。谁理。几回凝望月圆时。紫燕巢梁帘映水。相起。征波剪影约双飞。还记花前扶雪臂。如醉。从心忐忑更难持。"
"定风波 其二 次柳屯田韵","清末近现代初","吴湖帆","听无凭悄约私盟，思量怎奈两可。月下情单，花前影伴，钿掷芳阴卧。酒初阑，鬓偏亸。红药阶翻当衾裹。閒那。便一番逸兴，魂消些个。恍然醉么。恁归来、却把眉尖锁。乍回眸、水染罗裙点点，还说调鹦课。背人儿，蓦藏躲。肠断深深闭门坐。知我。恼有多少，风流抛过。"
"倦寻芳 次王元泽韵","清末近现代初","吴湖帆","燕来认户，莺入窥帘，挽住春昼。岁闰重三，争艳万花如绣。展青茵，飘红袖。点酥滴粉怜香透。倚阑干，渐黄昏近也，销魂时候。凭佳丽、殷勤剪烛，美酒亲携，柔素纤手。会向蓬山小隐，弱波微皱。一刻春宵沉醉后。十分芳绪添情旧。惹相思，怕从今带围因瘦。"
"鱼游春水 次张芦川韵","清末近现代初","吴湖帆","江南生芳芷。拂了东风凝晚翠。明妆经洗。渐褪浓尘浅泪。轻按箫声碧玉吹，柔系琴心红丝寄。钗亸燕领，带分鱼尾。几度兰舟泛醉。却向筼屏相共倚。愔愔深处重寻，蘅芜旧里。试手婵娟赤阑旁，浴影鸳鸯绿波里。凭谁杜若，梦回池水。"
"帝台春 次李景元韵","清末近现代初","吴湖帆","银海一色。愔愔绕香陌。紫燕正迷，取次酬春，抛残心力。玉笛萦回昨梦里，似官柳、困眠寒食。奈情何，锦幄■芳，雕梁归客。冰丝释。绡又织。镜晕拭。泪偏滴。悔几度风，只当初是，尽付坠红飘碧。愁却多愁且休了，缘则有缘怎消得。对花下玲珑，暂安排将息。"
"满江红 次柳屯田韵","清末近现代初","吴湖帆","怨奈恩何，争生舍、心头牢系。尝不尽、许多烦恼，个中深味。省独恁小窗原有意。知名彼此钟情始。别艳羡、三十六鸳鸯，添憔悴。温柔感，浑难计。云雨梦，消无地。堪怜在、相思几溅花泪。却换得、风流多少事。便未肯、些些将轻弃。待黛眉、重扫画奁前，谁还是。"
"尉迟杯 次周清真韵","清末近现代初","吴湖帆","南陵路。傍曲水、日暮行千树。云深艳说当时，花密娇生何处。丝杨细袅，偏绿惹、春风拂烟浦。想忘机、倦旅浮沈，片帆寻梦来去。回思画阁凝愁，嗟尘暗多妨，只省珍聚。指拍红牙温如玉，浑未罢、箫吟凤舞。凭谁向、芳茅绮结，慰离绪、相逢一笑语。恐迷阳、姹紫嫣红，又倾多少仙侣。"
"翠楼吟 次姜白石韵","清末近现代初","吴湖帆","鲽枕黏云，鸳帷掩月，春衫绣针亲赐。丝阑萦旧曲，有瑶瑟、天风歌吹。宫烟分峙。映酒靥流红，山眉凝翠。尤多丽。婉言轻隽，避人声细。两地。偏许相逢，把个中消息，偶然吟戏。一番新梦觉，待重访、当年邻里。三生滋味。纵满臆芳情，销魂花气。纱窗外。藓阶经雨，落霞初霁。"
"探芳信 次史梅溪韵","清末近现代初","吴湖帆","破天晓。任雨细风和，吹催春草。讶落茵铺簟，幽径满谁扫。参差弓样红鸾影，谩说寻芳早。趁黄昏、未掩重门，向期来到。不道。恨难了。忍孤负深深，顿乖情抱。梦里相逢，叹何似，玉颜好。更将密约从头诉，只悔留连小。黯凝魂，自惜花前见老。"
"金蕉叶 次柳屯田韵","清末近现代初","吴湖帆","箫吹凤史青门第。传消息、桐花殊丽。紫燕飞双，画堂王谢风流继。许是玉台福地。眉痕碧耸春山霁。趁今宵、且共沈醉。试寻小梦游仙，步障罗屏底。掩映采霞交翠。"
"蓦山溪 次黄山谷韵","清末近现代初","吴湖帆","花朝浅约，俊侣成欢偶。天气乍阴晴，省逢迎、风娇雨秀。临岐悄悄，蓦道踏青游，浓意透。腰支瘦。别馆人相候。梅亭置酒，履迹刚前后。款语趁回车，索相思、双心红豆。追情逐爱，好事却匆匆，眉尖柳。魂消否。留恋频低首。"
"霓裳中序第一 次姜白石韵","清末近现代初","吴湖帆","韶光烂熳极。丽日罘罳欢趁得。争奈悦心悴力。纵芳意自浓，春风偏索。鲛宫漏隙。便等閒、词赋狂客。嗟花底、却翻倦蝶，冷月淡无色。情寂。绣帷垂壁。忍谩道、烟笼雾织。佳期辜负艳迹。绿绮停琴，紫障迷陌。洞天寻叹息。笑又把、吟红唾碧。魂消里、依违难处，梦倚㬉屏侧。"
"婆罗门引 次元遗山韵","清末近现代初","吴湖帆","乍情乍雨，清和天气正芳妍。千红万紫多缘。好是携手行吟，放浪倚香肩。赏惜春人丽，醉酒花娟。银轮半圆。且莫管照情偏。笑语鸳鸯槛畔，鹦鹉帘前。经参浴佛，寄后约欢浓我即仙。期素愿、长伴年年。"
"角招 次姜白石韵","清末近现代初","吴湖帆","衩腰瘦。从经细雨斜风，损比秋柳。黛痕迷远岫。妒煞扫眉，还记纤手。流华逝久。也梦入、绿阴盈亩。目极春光缭绕，漫赢得不成眠，祗沈吟搔首。凝想浪翻翠袖。空悬玉镜，孤负天生秀。慧眸波一溜。怕说当初，心盟时候。相思话旧。但索解、清愁浇酒。倚著琼箫倦奏。正情切，月来迟，云归后。"
"采绿吟 次周草窗韵","清末近现代初","吴湖帆","水拂垂杨影，岸草浅碧东西。红阑一棹，紫箫双桨，宜画宜诗。倚秾阴、密誓鸳鸯，似夜光、缓约琉瓈。选芳情，携纤手依依。相恋羡谁。清梦许重寻，凝魂在、秦丝无限娇脆。忍湿玉鲛绡，试窃卸云衣。念花边、襟惹荀香，凌波软、罗袜更亲题。归时晚、初日渐铓，斜月正微。"
"剔银灯 次沈子山韵","清末近现代初","吴湖帆","隔岸江风柔劲。金波浣花明镜。小槛寻诗，浮家浴礨，还照合欢鸾影。沤歌遥听，心声送、双双呼应。经片雨、生凉却病。卷翠袖、香扶人醒。待月廊边，移云障后，枕肩妒花头并。情多谁更。偏离绪、恼著无定。"
"鹊桥仙慢 次柳屯田韵","清末近现代初","吴湖帆","奈双星，阑银汉，何从鹊羽来去。应素商有时恁谁欢聚。还教重倩旧梦，伴玉台吟侣。缘自在，纵密爱疏踪，此心休负。每况动人意绪。想穿针、几多私语。当病起漏迟，小楼相顾。黄昏寂寞低诉。更绮窗閒伫。淡云微雨。信情天深处。"
"月上海棠 次陈西麓韵","清末近现代初","吴湖帆","重帘不卷，亚阑深护，道经时相候。纵温柔滋味，许谁尝透。乍翻旧曲新腔遍，回眸殢人眉皱。东风里、偷涉星桥，恣延春昼。持酒。连裾醉月，共席催花，海棠妖瘦。恁湘裙轻束，楚衣争绣。尽教罨隐红窗，还休管、燕前莺后。情何厚。亲撩纤纤玉手。"
"红楼慢 次吴北湖韵","清末近现代初","吴湖帆","渔笛悠悠，鹭约拳拳，棹歌还唱西塞。凭将十里黄金缕，结得香罗双带。绿绕裙拖翠羽，青锁山凝螺黛。有谁家、人倚高楼，长相思花外。其奈轻惜钿钗盟，怀雾迥红窗，风流春旆。情深才悟消色相，索解胡然天帝。小院芙蓉露下，初日池头生意。曾惊鸿掠影，翩翩舞空际。"
"临江仙引 次柳屯田韵","清末近现代初","吴湖帆","暮霭渺天际，楚云羃羃，湘水潇潇。小楼畔、金炉麝蜡轻飘。摇摇。试吟秀句，书心字，夜阒香烧。深深诉，叹暗移花影，虚度春宵。千条。柔丝自转，愁绪无计情饶。却慵寻幽梦，讳说丰标。形消。念鳞鸿信，骖鸾侣，路隔犹遥。人何处，算口头轻诺，谁也难聊。"
"黄莺儿 次柳屯田韵","清末近现代初","吴湖帆","东君原是繁华主。省得秾芳迎日，晴波浮烟，黄鹂弄鸣深树。敢唤彻海棠魂，乞借春阴语。少年情绪争拚，扣动心弦，凭向谁诉。还据。漏泄好春光，怕被风吹去。恣狂蜂蝶，惹草沾花，无端浪飞随舞。望细柳小红桥，绿水萦回处。相见舣棹空明，天许人容与。"
"华胥引 次周清真韵","清末近现代初","吴湖帆","红心蕉梦，青玉兰因，夜窗意叶。淡月朦胧，垂杨颤袅鱼絮唼。不道天角微茫，送远声咿轧。回忆前尘，殢人多少惊怯。如箭流光，对丝丝、镜中羞镊。锦笺书细，当初亲封秘阅。且把衷情低诉，贮练金珍箧。鸳被轻孤，浪纹依旧欢叠。"
"采桑子 次六一西湖好韵十首，答螺川 其一","清末近现代初","吴湖帆","清明时节西湖好，逞著秾华。小别侬家。历辘声中走夜车。楼台倒景留行客，风暖春哗。水腻波斜。新苑重开故眼花。"
"采桑子 其二","清末近现代初","吴湖帆","恰逢上巳西湖好，杏雨霏红。絮雾冥濛。浓淡相宜国艳风。轻衫短帽家常态，凡绪难空。心系房栊。寻梦春宵透漏中。"
"采桑子 其三","清末近现代初","吴湖帆","繁华自古西湖好，花港逶迤。春晓苏堤。缓步垂杨倩影随。凌波回忆浑如梦，双桨曾移。明月涟漪。隐隐青山燕掠飞。"
"采桑子 其四","清末近现代初","吴湖帆","山明水秀西湖好，花雨多妍。莺燕争喧。锦蹙霞翻火烂然。重寻廿载千金梦，一枕游仙。何似人间。细逗琴心十四弦。"
"采桑子 其五","清末近现代初","吴湖帆","春光迤逦西湖好，回首年时。流水难追。对月相思付酒卮。放怀一棹迎斜照，脸印霞晖。心托波微。浅扫螺痕色也飞。"
"采桑子 其六","清末近现代初","吴湖帆","鸳鸯飞对西湖好，浴戏前汀。碧镜波平。锦带桥边画桨横。因缘天与安排定，石上三生。月下双清。何必閒愁觅醉醒。"
"采桑子 其七","清末近现代初","吴湖帆","缤纷过眼西湖好，花发思鲜。酒祓愁眠。倩拍红牙按素弦。新词细写情难遏，书印心田。笺拂吟鸾。消受知音便自仙。"
"采桑子 其八","清末近现代初","吴湖帆","离情犹恋西湖好，花溢秾时。柳外春旗。两地同心系梦随。中年才识愁滋味，閒把芳卮。半醉依微。辛苦俱谙合共归。"
"采桑子 其九","清末近现代初","吴湖帆","匆匆临别西湖好，且上归轮。去似行云。一霎韶华又饯春。六桥烟水多留恋，笼袖骄民。旧梦重新。花坞斜阳恼煞人。"
"采桑子 其十","清末近现代初","吴湖帆","归来还忆西湖好，试扣琴弦。先把情传。高阁香薰自在眠。湖山领略人如画，簪帽花鲜。清梦流连。不负春光姹紫天。"
"倾杯乐 次柳屯田韵八首，仙吕调，都城国庆 其一","清末近现代初","吴湖帆","候建阳春，旦逢国典，未寒乍暖。似流水、金鳌毂练，玉蝀人海，参差花满。相思日永琼楼观。向重城媚，芳树万家葱茜。去来争道，尽醉蓬壶上苑。遥望极、红墙银汉。正彷佛、群仙回舞扇。恁簇拥、陡屐轻裙，齐声共奏韶管。待几曲、游龙步散。携伴踊、康衢欢忭。听处处，呼啸里，华灯翠辇。"
"倾杯乐 其二 大石调，步月","清末近现代初","吴湖帆","皎璧澄辉，莹珠悬夜，秋宵照澈命如昼。映脂面、同心醇酒。扶玉手、佳人红袖。从絮话、月步行行久。相将信天誓地，眼底都成偶。争知似我，为谁时渐呈消瘦。怅个中、难了难剖。奈浅水急流，浪萍浮驻，烂熳莺花春几度，怎不管渡梅柳。只得顾、彼此安排，纵教不比寻常挠人口。恁镜华妩采，深深院落情如旧。"
"倾杯乐 其三 林钟商调，阿里山纪游图卷，为俞生子才题","清末近现代初","吴湖帆","浪涌南天，蜃迷东海，魂断沧溟道。红裁绿剪，风鬟雾鬓，连野夷花蛮草。故园聚景融融，离痕杳杳。重冈暮合，横空夜扫。落日金顶，千绪悲欢远眺。荡满眼、层云环抱。顿回念、成功归早。锁半点新愁，三分余恨，怕问江山好。年华已逐非少。听拔剑起舞中宵，闻鸡也笑。一卷恁看，情多情少。"
"倾杯乐 其四 黄钟羽调，秋感","清末近现代初","吴湖帆","渺然烟霭，水悠悠、况说离乡早。屈指算来时杪。频年久、历历虫沙，恻恻情怀，红心渐扫。浑无限、书剑黯消磨，深院谁家，何事秋风多厉，寒蛩争叫。鳞影云妍，羽光霞媚，不负西窗残照。袖底琼瑶，胸中磈磊，漏晶文园病悄。似诉年华偏少。凭著欹枕幽梦，惊醒药阑东，锦帐温柔，画楼清晓。"
"倾杯乐 其五 大石调，佳梦","清末近现代初","吴湖帆","飞琼伴侣，自珠宫谪，宜春永。指望蟾华银界，天青似水，海碧琉璃夜净。恁缘绾前生，道相逢晚，延佳景。几度恹恹如病，蓝桥路远，万叠愁肠还省。正是月圆梦好，花秾醉软，凭伊扶倩。只教人、倒数相思，便忍说、初心尤耿耿。凤衾任冷。今才得、悄画双蛾，脂粉重偷整。待写十样眉笺艳影。"
"倾杯乐 其六 林钟商调，旅怀","清末近现代初","吴湖帆","遥步郊坰，劳飞莺燕，垂杨岸移东浦。重回首、黯然断魂，绮席阑珊，旅襟散聚。念黄花、明日秋风零落，太苦。又何如、并携情侣。翠拾芳野，天台得寻云路雨。每况时、频惊离绪。尽水乡萍逢，尘侵罗袜，浪逐扁舟，争奈任饥冒冷愁归去。嗟此恨无语。还凝伫、新月依依，传将幽素。谁怜锦负年华羽。"
"倾杯乐 其七 散水调，寄怀","清末近现代初","吴湖帆","深苑评花，小山寻句，偏教寸敛眉碧。庾梅弄影，陶菊酿诗，集玉台真色。胆瓶半插寄心事，待春风消息。情多梦怯，阑遍倚、惟有便娟窗北。记曾一番舒啸，绣堤驰马，红袖轻飘掷。对故眼繁华，中年哀乐，感愁肠凝积。莫问谁家，旧巢新燕，王谢寻常客。路无极。争奈似、天涯暗隔。"
"倾杯乐 其八 散水调，探梅","清末近现代初","吴湖帆","绿萼横斜，暗香浮动，迷离相说无色。素女缀玉，锦幄贮月，恰使传春驿。岩边雪满寻芳信，倚朔风长笛。黄昏映水，回照影、绰约冰裁绡织。更忆。罗浮入梦，美人林下，还看双栖翼。省放鹤亭前，西泠桥畔，有江南诗客。紫陌催妆，红襟披韵，的皪珍珠迹。艳倾国。谁不数、海天吟碧。"
"满江红 其一 次姜白石平韵寄怀","清末近现代初","吴湖帆","楼外沧波，纵目断、多少素澜。偏惊见、梦中图画，还识青山。玉镜慵窥明月靥，吴霜羞带簇花冠。试凤箫、沉醉注红妆，携翠环。长阑倚，天际看。浪无尽，锁东南。对落霞孤鹜，逐景情关。乞借巫云安我隐，莫嫌春雨把人瞒。伫五湖、鸥鹭两忘机，烟水间。"
"满江红 其二 次吴梦窗平韵，仝上","清末近现代初","吴湖帆","庭汉无纹，消碧浪、遥看阆蓬。青眼里、十洲琼树，五粒苍松。千鄣云涛冲暮霭，半奁虹带勒晴空。诧关山、远隔笛声幽，一线通。擎短袖，临晚风。凭列御，逞西东。试引觞花底，顾曲弦中。依约旧时渔火伴，泬寥乡梦夜霜钟。向月明、籁静话疏星，閒枕篷。"
"东风第一枝 次史梅溪韵，筹创中国画院","清末近现代初","吴湖帆","京国多欢，湖山并霁，信回大地春暖。百家赌唱争鸣，众香紫深红浅。迷天芳草，总一例、东风吹软。敞绣椽、绿树高安，髣髴认巢莺燕。频放出、创时手眼。还省识、道同真面。好将暗柳明花，共归画屏翠苑。丹青重引，系断续、千秋一线。更细谐、旧羽新宫，合是太平长见。"
"水龙吟 次周紫芝韵，题吴昌硕山水卷，为东迈兄作","清末近现代初","吴湖帆","百年尘世蜉蝣，岁华光景云天眇。安东令尹，榆林风雪，梦魂常绕。瀛海三山，螺烟九点，更番斜照。望画屏深处，银钩铁划，留清话，予怀渺。应识延陵旧谱，共几度、龙门春晓。听松石上，扪碑鼓下，撚髭微笑。相对犹言，开天遗事，白头年少。想从今尊酒，谁携手去，向林泉老。"
"湘江静 次史梅溪韵，过旧巷有感","清末近现代初","吴湖帆","梦断湘皋迷翠浦。溯垂杨、玉骢谁驻。西楼贳酒，章台步月，记题襟新句。十载恰归来，忆人面、桃花何去。当年燕子，重寻旧巢，嗟门巷，认无处。恁念远，更自苦。忍凝思、过墙秋树。青衫泪影，黄昏露下，讶邻娃腰鼓。一点映疏灯，犹怀想、小窗听雨。风流乍展，才华未老，閒情漫赋。"
"淡黄柳 次姜白石韵，为向仲坚作柳戏填词图，并题","清末近现代初","吴湖帆","清溪桨拨，波接红尘陌。乳燕飞来风恻恻。听遍新题旧曲，应有人家似曾识。暗情寂。多愁共眠食。酒边倚，浣华宅。但虹桥忆梦迷春色。恁道芗林，杏花微雨，流水垂杨蘸碧。"
"氐州第一 次周清真韵，为孙鸿士粉香楼图题辞","清末近现代初","吴湖帆","消渴才华，凝恨肺腑，西陵梦断苏小。桂魄迷蟾，兰心递雁，东壁流光缥缈。犀点灵通，怎奈向、鸳灯斜照。可惜年时，鞭垂帽侧，鬓丝人老。过眼烟云閒泪少。恁离愁、旧情萦绕。字字明珠，疏疏雅奏，发素怀幽抱。粉痕香、楼自倚，倾杯藉评花索笑。独醉扶归，枕春风、芙蓉帐晓。"
"芙蓉月 次赵虚斋韵，为螺川生辰","清末近现代初","吴湖帆","秋色影碧潭，眉妩样、正是初三新吐。湘帘簸梦，彷佛温黁重诉。生受金奁华国，恰诞玉台才女。花可可，月娟娟，似倚满庭欢舞。兰闺记前度。算风怀绰约，霞散朝暮。图将美景，还漱明珠仙露。历历芳尘如画，但低语。休回顾。消息寄，好催花引杯挝鼓。"
"三部乐 次周清真韵，为袁沤波作","清末近现代初","吴湖帆","华国清才，羡富猎五车，誉蜚三绝。燃犀如镜，光绽悬秋明月。恁画图、留与人看，似骊珠探汞，韵采交发。放歌却酒，万字豪挥蕉叶。知非未尝老去，了利名梦早，少年能说。多情几番照我，还生华发。数家常、恨盈锁睫。凝友爱、心伤又切。不负慧业，护旧泽文缆重结。"
"水调歌头 次苏东坡韵，为露俨少题秋兴八景卷","清末近现代初","吴湖帆","大江八千里，水雨夜连天。杜陵何事牢落，秋兴感当年。渺渺巫峰十二，滚滚瞿塘三峡，风露觉生寒。记取今宵梦，长在画图间。家何处，舟一叶，怎安眠。人生几度辛苦，几度月轮圆。逞得浩然气概，彷佛凌云赋就，三绝美名全。顾盼一挥手，杯酒对婵娟。"
"玉漏迟 次周草窗韵，贺屈大","清末近现代初","吴湖帆","杏梁花气少。曲池前度，水流云杳。绛领青衫，回溯旧时襟抱。休管重题醉墨，凭自舞、歌声余绕。应大笑。耳筹顺算，年华犹少。可堪锦绣湖山，问与谁同欢，引人舒啸。听雨听风，都是断烟衰草。梦醒更惆怅，忍替说、无情花鸟。诗境悄。依稀恋红斜照。"
"凤来朝 次周清真韵，文衡山梅花","清末近现代初","吴湖帆","想象如花面。转回肠、数千万遍。逗层波一剪愁怀乱。恨已晚，纵相见。莫道心伤眉敛。雨生寒、楚云似断。但琐意，情难拚。恁玉雪，自温暖。"
"玉团儿 次周清真韵，螺川画水仙","清末近现代初","吴湖帆","云鬟雾鬓无拘束。自玉漾、清波浣俗。酒半香温，镫前情重，茶后诗熟。绿窗袖倚阑干曲。恍绰约、冰绡印肉。露托金盘，月笼银帐，娇韵越足。"
"盐角儿 次晁补之韵","清末近现代初","吴湖帆","梅花香雪。柳花飞雪。玉姿双绝。千般娇艳，桃花艳色，也曾痴彻。美人来，邀明月。怀一点、红情心血。比花貌，凭谁借问，惟有性灵分别。"
"眉妩 次王碧山韵，月当头","清末近现代初","吴湖帆","就阳辰才展，建子初圆，明月绽春暝。分许当头愿，亲曾见、盈盈铺照芳径。绣屏梦稳。惯断魂、重恋多恨。又何似、密约回波暖，锦帷护花冷。还指佳期低问。任淡妆浴水，华采流镜。浸碧琉璃榭，双心醉、留连无限情景。意深漏永。讶步移、天半刚正。道休下珠帘，相倚画楼倩影。"
"醉公子 次史梅溪韵，蜡雪","清末近现代初","吴湖帆","连天迷春泽。萦情犹恋，买醉芳陌。碎踏杨花过谢桥边，却似曾识。茸帽侧。想飞琼伴侣行缀，宫粉笼碧。记东城閒步，南苑赏心，疑是画墙隔。悠悠凭时神仙客。掩曲径回堤路千百。絮雨无声，露草无痕，斜照无色。歌太白。且消凝、几多香影，何许裙屐。细重认、如玉襟怀，水清堪比德。"
"瑶台第一层 次张芦川韵，春节大雪三日","清末近现代初","吴湖帆","粉饰楼台银饰地，霏霏烂月光。蔽空天外，鹅毛挥洒，鹤羽回翔。上元镫未上，舞玉龙序闹春王。且凭赏，映吴绫一色，蜀素无疆。辉煌。百花齐放，岭梅先占小池旁。辋川蕉景，山阴晴帖，一样文章。谢庭传秀句，判絮飞、赌酌琼浆。耀云裳。试寒消玉帐，炬列牙床。"
"解蹀躞 次周清真韵，春雪","清末近现代初","吴湖帆","霰卷风翻天际，坠絮迷漫舞。暗惊侵幕穿窗夜羁旅。到耳玉海狂澜，破巢绕树无枝，小禽声苦。甚愁绪。谁向东园閒步。佳人悄无遇。待他南陌春吹浣花雨。免恁罗袜沾泥，共寻芳甸重茵，笑歌归去。"
"木兰花 次贺方回韵，蜡八二首 其一","清末近现代初","吴湖帆","文园玉柱纤纤软。心许琴弦声乍远。指挥五凤恨难飞，目注惊鸿亲贴面。阿娇滴滴藏深院。鸳被愁翻红浪卷。隔墙微雨掩梨花，俊约画梁迎紫燕。"
"木兰花 其二","清末近现代初","吴湖帆","鸾弦凤曲交重拨。楚雨巫云浑一抹。寒侵绣幌故垂垂，果粥来朝传蜡八。霞笼媚脸如春发。小院黄昏青眼阔。凭谁吹暖雪中心，妒我团圞天半月。"
"望梅 次王碧山韵，本意","清末近现代初","吴湖帆","小园春寂。乍东皇布暖，冻梅初坼。道汉宫、佳话新妆，被烂熳花风，堕飞芳额。奖绿催红，觑偷绽、阿娇颜色。但携尊不语，踏雪自寻，莫教轻掷。昭君早经去国。对胡沙恨远，何计重忆。想月明、先照谁家，报聊赠江南，一枝消息。淡影朦胧，却怕听、玉龙哀笛。怨归迟、素心一点，梦回画驿。"
"蓦山溪 次周清真韵","清末近现代初","吴湖帆","潇潇暮雨，沈醉巡婪尾。离绪恼黄昏，悄门掩、余寒轻避。殢情人远，消息却亲传，书枕倚。娇倦起。渐入高唐里。行云何许，渺渺如流水。双桨几时归，引一笑、相逢无已。梦回香气，缭绕不成眠，醒自喜。销帐底。偏占人间美。"
"渔家傲 次周清真韵二首 其一","清末近现代初","吴湖帆","寒食东风情恻恻。湖边尘梦愁如积。画舸亭亭临水国。难禁得。重来鸥鹭谁曾识。心似行云身似客。当年醉舞红楼侧。忆侣闲吟消旅席。聊自适。潇潇雨听窗前滴。"
"渔家傲 其二","清末近现代初","吴湖帆","漏永无閒沈雨昼。词心荡漾迷娇秀。争奈归来谁茗斗。从别后。愁肠缕绾丝丝柳。秋水迢迢波剪溜。焚香篆细萦红袖。省得惜花如病酒。情欲久。韶华莫负秾时候。"
"握金钗 次吕圣求韵二首 其一","清末近现代初","吴湖帆","锦帐茜颜红，西窗烛花剪。殢情如醉迷眼。欲诉相思恨时晚。吞吐里，倚偎间，浑又懒。新燕乍帘穿，娇莺渐声啭。绿阴深处谁管。一点芳心向伊展。诗梦绕，画屏遮，藏小院。"
"握金钗 其二","清末近现代初","吴湖帆","双桨绿波平，同心紫烟趁。软怀萦系无尽。几度春风褪脂粉。消受下，问何时，凭好信。红袖躲珠樱，青林剔莲笋。怎禁金凤拖损。燕子飞栖画梁稳。花径满，柳阴浓，宜日永。"
"临江仙 次史梅溪韵三首 其一","清末近现代初","吴湖帆","镫灺偷尝樱颗，屏深暗握荑苗。梦魂真个未曾消。何当新月约，遥指小红桥。曲径斜通未远，驯狵默许能饶。宴阑人散冷迢迢。愁浓春醉里，莫负有情宵。"
"临江仙 其二","清末近现代初","吴湖帆","蝶枕难回梦了，鸳帱可奈情何。卿怜我惜也曾过。昏黄杨柳月，懊恼竹枝歌。翠点春山浅黛，香生尘袜轻罗。阿谁无赖动人多。眉颦飞语后，回首小婆娑。"
"临江仙 其三","清末近现代初","吴湖帆","风卷珠帘摇绮影，晚奁凉意如秋。凤箫一曲按梁州。谁家邀夜月，小院倚重楼。怨绿苔痕曾细扫，题红宫叶同流。莺梭柳带恼春柔。娇吁惊梦幻，底事背人羞。"
"菩萨蛮 次周清真韵","清末近现代初","吴湖帆","轻歌金缕多情曲。鸳鸯浴梦池塘渌。吹笛木兰舟。柳阴藏小楼。海棠花乍发。皎月光如雪。扶袖倚阑看。嫩凉风不寒。"
"鹊桥仙 次秦淮海韵，七夕","清末近现代初","吴湖帆","月梳飞采，星河凝练，鹊驾年年一度。今宵艳说是佳期，惹儿女、魂消难数。红情瓜熟，篆心香细，私语人归盈路。西山相对有谁家，任疑雨、珠帘卷暮。"
"秋蕊香 次周清真韵","清末近现代初","吴湖帆","麝拨烟青兽煖。灯映锦红人面。尽情体会展心眼。不在颦轻笑浅。魂萦梦绕悬如线。看双燕。恁归日暮又愁远。还是依依小院。"
"新念别 次贺方回韵","清末近现代初","吴湖帆","春思萦纡乍发。愁芳径、草迷裙灭。惹鬓烟光拖绛雪。碍人枝，惜花心，亲去折。杯酒寒还咽。又何况、才华横绝。风雨偏来惊梦别。九回肠，但沉吟，聊问月。"
"小重山 次薛昭蕴韵，悼杨清磬庚兄","清末近现代初","吴湖帆","回溯城南杨柳青。卅年离乱别，月重明。西风吹乍断肠声。清泪滴，何处觅流莺。佳约不期成。停杯思福致，若为情。几番惆怅且分行。跫音寂，无语暗愁生。"
"望海潮 次秦淮海韵，黄孝子万里寻亲图卷，为钱镜塘题","清末近现代初","吴湖帆","秦关险越，五岭危度，崎岖重岭云封。仡佬踞林，貔貅载道，绵连瘴雨蛮风。野火闪流虹。令倦途孤客，行退何从。百感情怀，斩荆披棘乱山中。那堪偃蹇人雄。祗双亲无恙，万虑俱空。瞻望大姚，凝思滇海，茫茫甚处潜龙。飘泊诉征鸿。叹烟溪锁霭，缥缈离宫。洒尽团圞血泪，惨淡有灵钟。"
"莺声绕红楼 次姜白石韵","清末近现代初","吴湖帆","贴水穿花一掠飞。恁知是、双侣来时。溜红蹴送亚墙西。衔日带风吹。窥户迷芳陌，廉纤杏雨湿乌衣。春深莫误小腰支。隔帘语丝丝。"
"品令 次周清真韵，为周瘦鹃画寻梅图","清末近现代初","吴湖帆","雾横烟静。却笼遍、罗浮花影。曾泛雪月黄昏近。万枝冷蕊，一片寒香阵。凝思别怀春梦恨。向空山寻问。缟衣仙子心相印。几生前定。修到缘无尽。"
"紫萸香慢 次姚江村韵，紫菊花","清末近现代初","吴湖帆","傍东篱、閒寻幽圃，一尊拟约渊明。凭秋来高致，似寒蝶，惜倾城。要倩花王低首，叹名园吟魏，换却春情。任绡笼雾织，欲起谪仙人。佐隽赏、好呼酒兵。风清。冷眼都醒。论节晚，惯谁平。借颦施写影，肥环夺宠，芳谱重评。可怜玉烟生处，怨多少，在荒陵。忍看他、素英飘坠，翠云深院，天阔凄点疏星。花泪暗零。"
"苏武慢 次蔡友古韵，汉苏武玉印","清末近现代初","吴湖帆","卫律言轻，阿云情重，几许消磨肠断。栖幽北海，望极南云，生死寸心不乱。雁足传书，羊头酬节，凄其河梁归晚。叹朔风毳幕，寒沙衰草，牧羝人远。却细看、垂宇名高，悬腰印小，凝想镌华真面。文龟娴雅，土象斑斓，不尽玉怜金怨。翠羽吟珍，赤刀图宝，从今词林赏遍。且开奁、双武齐扬，欢揉倦眼。"
"庆春宫 次周清真韵，蓝田叔画种玉图","清末近现代初","吴湖帆","鸂鵣同心，鸳鸯交颈，卧沙戏水倾城。红粉妖娆，乌衣刘郎，绣帷索笑生声。恣狂如画，喜玉种、蓝田散星。春风人面，琴调心弦，莺燕魂萦。深宫秘约偷迎。幽会无遮，欢泪拚零。鹦鹉帘前，梧桐阴下，殢尤妃子华清。舞腰宛转，似蛱蝶、穿花对成。楚云缭绕，巫梦迷离，一缕柔情。"
"金缕曲 次辛稼轩韵，与冯超然听老妓琵琶","清末近现代初","吴湖帆","慢撚么弦拨。似声声、雁啼秋水，鸦啼寒月。急雨跳珠随断续，此恨不知自发。叹鬓点、芦花残雪。对镜当年秋娘妒，奈斜阳、隐树沉沉没。芳草怨，向谁说。重提旧事伤情绝。泪难收、鲛绡频掩，锁愁眉睫。彷佛浔阳江头夜，湿到青衫透彻。恍帘底、灯摇明灭。借问荼蘼花零落，听红鹃、陌上何时歇。无一语，但幽咽。"
"沁园春 珠穆拉玛峰","清末近现代初","吴湖帆","万里云山，一片银涛，多是雪封。认玉苍苍里，擎天柱石，白茫茫底，大地蒙茸。悬结冰层，空临绝壑，展季节狂飙撼谷穹。人共道，见草莱沾露，飞走潜踪。横虹。康藏西东。绾南国屏藩锁钥通。算云梦风流，凭谁管领，朝阳立马，惟我英雄。左挟昆仑，俯提扬子，正带砺山河顾盼中。齐鼓掌，仰红旗飘飏，第一高峰。"
"满庭芳 国庆夜步","清末近现代初","吴湖帆","星火游龙，灯波明海，春旗万卷如潮。东梭西箭，何事浪滔滔。彷佛城开不夜，金吾也禁弛连宵。拚赢得，狂心恣放，欢泪浥红绡。偏教。眠未稳，鼓雷动地，爆竹腾霄。恁无限、人生羁路迢迢。迤逦九衢锦簇，谁能遣醉买愁消。还凝伫，风流盛况，千载一时骄。"
"更漏子 红星初放二首 其一","清末近现代初","吴湖帆","绀迷空，红照眼。天半明星一点。时未晚，恰相逢。情随灯焰红。初放夜。神光射。欲唤素娥来下。魂凝处，黯依违。归欤归么归。"
"更漏子 其二","清末近现代初","吴湖帆","满霜天，沉霭暮。欲访蕉窗何处。相向问，驻无方。生疏如异乡。怜又爱。浑无奈。茅店小休人待。归路窄，转情深。一灯红印心。"
"清平乐 其一 元夜观牡丹","清末近现代初","吴湖帆","春寒料峭。晓梦啼莺少。银市华镫相映照。明月今宵更好。荧荧一朵花王。上元千载无双。风靡人间紫陌，魂消天下红妆。"
"清平乐 其二 王百谷书上巳诗墨迹","清末近现代初","吴湖帆","今年三月。连夜纷霏雪。何事东皇寒欲绝。病替踏青时节。者番杨柳迎风。春旗飞盖交红。未识丽人行处，长安陌上谁同。"
"雨中花令 两色牡丹","清末近现代初","吴湖帆","十里中央铺锦障。醉芙蓉、翠屏金掌。魏紫酣霞，姚黄染月，双带同心一样。国色秾华欢共仰。倚阑干、殢人瑶想。禁院风披，梵宫日换，花与春旗争放。"
"菩萨蛮 花朝对雪","清末近现代初","吴湖帆","西风吹紧春寒恶。东皇乍舞摧欢约。银幕许多愁。佳期人倚楼。月圆寻好梦。美景宜珍重。踏雪度花朝。热情心似烧。"
"浣溪纱 花朝寿姚虞琴丈九十，丙申","清末近现代初","吴湖帆","滋味重经盐铁方。偏教清气澡兰香。景星醉月羽飞觞。潞国精神浑未老，一峰襟抱本非狂。期颐指日介春长。"
"菩萨蛮 寿冒鹤亭丈八十四，丙申","清末近现代初","吴湖帆","九如双展亭皋翼。朱缨玉羽清标格。潇洒似神仙。三春明月圆。等身千万卷。有子传书研。片语辄掀髯。颜童筹更添。"
"点绛唇 三月望贺冒鹤亭丈鹿鸣重赋，并寿八十有二，与螺川即席联咏","清末近现代初","吴湖帆","鹤鹿同春，盛逢重举花前醉。孝廉船系。共爱人间瑞。彩舞翩跹，绕砌腾兰桂。华堂启。传觞桃李。三五年年会。"
"浣溪纱 同上","清末近现代初","吴湖帆","鹤顶朱颜老少年。鹿鸣佳话采争妍。三吾亭里有神仙。周甲重翻龙虎榜，复丁应泛孝廉船。生逢春满月婵娟。"
"清平乐 江翊云先生得兔儿花咏诗，徵题，为赋。此花近年从欧洲传来","清末近现代初","吴湖帆","春酲百媚。倾国香魂睡。消得江郎心也醉。五色笔花梦丽。姗姗西域归迟。唤来玉兔谁知。一夜营藏月窟，还教天女相思。"
"鹧鸪天 寿冯超然七十，辛巳七月","清末近现代初","吴湖帆","三十年来对户居。相逢琐语画诗书。碧云回绕青镫梦，紫燕常迎夕照车。知己感，解人俱。个中大智若愚愚。人生七十还当壮，明月清风一撚须。"
"清平乐 寿张叔通八十，丁酉题照","清末近现代初","吴湖帆","画图如见。渭洛人争羡。绿鬓朱颜身更健。省识庐山真面。有时叠石喷泉。閒来赋笔吟笺。说老原还不老，翩翩丰度神仙。"
"祝英台近 送螺川旅杭","清末近现代初","吴湖帆","正清明，逢上巳。佳话久传矣。可是花前，拚醉我难理。又偏店舍无烟，依依相语，忍几日、别离情味。且分袂。还想湖水粼粼，湔尘绿裙底。螺黛春山，画眉展修禊。但凭紫燕归时，雕梁巢稳，便低卷、湘帘同倚。"
"八声甘州 为冯佩方题其尊人超翁临小仙铁笛图卷子","清末近现代初","吴湖帆","倚红牙铁笛一声吹，晦迹寄愁怀。听清霜喷竹，微风送籁，芳草无涯。不道玉龙哀怨，动地起春雷。歌彻伊州曲，还唱瑶台。认取状元画本，就弘农遗韵，白鹤重胎。忆长吟月下，劫后诉余灰。更凝思、枕烟深处，伴青镫絮咏有裙钗。人归去，了寻常梦，燕子飞来。"
"清平乐 其一 超翁画芍药绝笔便面，为谢佩真题","清末近现代初","吴湖帆","胭脂点点。心血浑如染。嘘尽红情遮半面。恩到深时成怨。此花恰号将离。阶翻扇底谁知。几许断肠春色，秋风恨结无期。"
"清平乐 其二 寿包天笑八十","清末近现代初","吴湖帆","江山未老。人寿天应笑。空谷幽兰名著早。信美文章争道。十年南国行吟。一房花木深深。衫袖微尘亲浣，期颐自有禅心。"
"木兰花慢 为龙榆生画洞庭樵唱图","清末近现代初","吴湖帆","湖山佳丽地，谁识我，此登临。对数树寒梅，几竿修竹，惆怅难禁。行吟。听樵唱晚，乍一声清磬度长林。风动松涛万壑，气吞云梦千寻。披襟。放棹浮沈。波渺渺，意深深。况无际斜阳，有情芳草，偏许知音。如今。最肠断处，倚药炉宛转鬓霜侵。小院梨花带雨，闭门明月关心。"
"江城子 袁沤波属题鱼千里室图","清末近现代初","吴湖帆","十年一梦旧山川。忆前欢。总茫然。几度危阑，倚遍莫能传。翰墨情关遗研好，初未了，了因缘。闭门高卧有袁安。雪漫漫。乐鱼渊。千里沤波，咫尺且盘桓。三绝诗书图画外，眉黛扫，共婵娟。"
"金缕曲 吊朱遂颖夫子，辛卯十月","清末近现代初","吴湖帆","五十年前事。想当初、我才六岁，师年廿四。正值残清将亡日，革命萌芽伊始。对种族、分歧愈厉。小别三年东渡去，破长风、先进瀛洲地。弘文院，登高第。归来创学吴门起。主草桥、峨峨黉舍，策源堪记。诗酒感怀先父伴，更视我、似亲子弟。一度淞滨曾作客，讵前朝、短叙成长讳。传极耗，痛涔泪。"
"沁园春 壬申春挽朱企亭先生","清末近现代初","吴湖帆","海上逢君，问道十年，真是我师。记少陵诗苦，江湖秋兴，稼轩词辣，烟柳春归。相伴青镫，曾题黄绢，觅句回廊几皱眉。闲消处，正惊心语隽，捧腹声颐。年时。莺燕差知。尽王谢堂前任所之。纵烟霞养性，休论日下，膏肓煎病，怕误星期。佳约登山，韶光逝水，不见先生泪暗挥。从今后，剩白云冉冉，芳草萋萋。"
"清平乐 其一 螺川临钱舜举杨妃上马图","清末近现代初","吴湖帆","骊山怀古。梦断霓裳舞。蜀道难行长恨处。重认旧图新补。年年惯浴华清。六宫低首倾城。上马人扶似醉，谁知娇不胜情。"
"清平乐 其二 中秋","清末近现代初","吴湖帆","月波疑滴。华采流虹湿。何事姮娥羞更怯。半掩云纱笼碧。茅斋清梦常圆。金风玉露同餐。一笑情天双影，今宵分外团圞。"
"清平乐 其三 别意","清末近现代初","吴湖帆","轻分咫尺。如梦天涯隔。耿耿离怀安未得。念念时时刻刻。明知先约归期。来朝纤手重携。犹是茫茫难舍，恨无翅插随飞。"
"清平乐 其四 香篆","清末近现代初","吴湖帆","帘栊深悄。宝麝沉烟袅。一缕情丝罗带绕。绾就同心字好。寸灰偏惹离痕。等闲莫误浮云。偷袭韩郎肺腑，悠然沁澈骚魂。"
"清平乐 其五 金锁烟卷","清末近现代初","吴湖帆","香侵樊口。一卷闲消受。寸寸丝萦心字透。灰也黄金铸就。宴阑醉昵移时。个中滋味谁知。别有温柔难舍，合教辛苦相思。"
"清平乐 其六 仙香","清末近现代初","吴湖帆","乌云料理。鸦阵盘宫髻。一片丝魂消帐底。好梦神仙游戏。交飞燕子巢忙。重帘不卷留香。行雨巫山隔断，昵人陌路何妨。"
"一斛珠 夏夜西郊消暑","清末近现代初","吴湖帆","粉香风腻。情殷约注无言醉。并鞯私语西郊外。绿树阴浓，处处消魂地。路曲灯稀人影细。心融乳滑冰酥味。悄扶红袖双双臂。挽住芳菲，更具深深意。"
"忆少年 春色二首 其一","清末近现代初","吴湖帆","桃花流水，杏花微雨，梅花香雪。芳菲会同梦，占春光三绝。红袖高楼帘半揭。正相宜、紫箫吹彻。华灯用何有，有多情明月。"
"忆少年 其二","清末近现代初","吴湖帆","红心诗梦，红香画舸，红情词客。拈花凭纤手，总丰神倾国。戏水鸳鸯纹锦织。睡金泥、暖沙晴碧。池塘最深处，贮无穷春色。"
"柳梢青 和螺川","清末近现代初","吴湖帆","翠袖笼烟，红绡织雾，几许啼痕。苦自情多，愁关梦冷，恼煞人人。缘何腻雨黏云。偏洒入、湘波射曛。梅点禽心，杏喧燕语，柳绾莺魂。"
"采桑子 同上","清末近现代初","吴湖帆","海棠花下拚?醉，人袖虹扶。红袖人扶。狼藉胭脂滴粉酥。酒醒灯灺浑如梦，月去花孤。影去衾孤。怎奈深情淡若无。"
"浪淘沙 同上，秋海棠","清末近现代初","吴湖帆","东壁小池塘。境幽心凉。桥边柳色褪新黄。还记花前联句后，徐步长廊。旧约秘瑶箱。哀乐曾尝。从今最怕话家常。谁借春阴秋夜奏，偷护红棠。"
"喝火令 同上","清末近现代初","吴湖帆","独伫重帘静，偷将险韵敲。碧梧深院晚萧萧。不道月华如水，清泪点鲛绡。酒薄愁难祓，花秾气合消。晴霞不负赤城标。恼也东风，恼也楚宫腰。恼也梦魂无据，欹枕梦魂遥。"
"踏莎行 螺川画文君当垆图","清末近现代初","吴湖帆","一曲琴心，频年酒味。自来艳说临邛地。茂陵秋雨病消磨，文园才调文君契。红袖当垆，青裈涤器。劳生食力情和义。长门赋重抵千金，白头吟好酬知己。"
"虞美人 螺川画卷帘士女","清末近现代初","吴湖帆","疏帘半卷湘波绿。纤手玲珑玉。相思紫陌几徘徊。羞见一双蝴蝶过墙来。冷薰花骨生香雾。冰縠凝脂露。今朝何事上心头。不觉眉梢微颤更风流。"
"庆清平 和螺川","清末近现代初","吴湖帆","罢舞纤腰更软。差喜行觞玉壶浅。偷閒携手约同归，生怕旁人撞见。相思一刻难忘。今宵眉月初光。曲径鸣狵卧守，还教种种多妨。"
"玉楼春 寄怀","清末近现代初","吴湖帆","病房最忆填词侣。只尺相思千万语。乍将离绪换相逢，一笑眸明情默许。黄梅时节多风雨。未到黄昏重掩户。明朝紫燕画梁归，后日绿杨深院驻。"
"鹧鸪天 其一 梅雨","清末近现代初","吴湖帆","梅雨连昏春色稀。绿阴深院忆黄鹂。声声叶底鸠频唤，款款芳丛蝶倦飞。天作美，梦还期。生来情性浅相宜。望中何处垂杨岸，惆怅烟笼十里堤。"
"鹧鸪天 其二 暴雨","清末近现代初","吴湖帆","溽暑炎炎太可憎。居然一洒洗秋清。轰雷如鼓心多壮，闪电余波胆转惊。银匹练，玉横鲸。檐倾屋漏若为情。楼前十丈龙湫泻，彷佛庐山瀑布声。"
"鹧鸪天 其三 荷花","清末近现代初","吴湖帆","十里香风卷梦长。碧波清影枕诗囊。蜻蜓水点芳心醉，鹦鹉言多隔浦狂。调绿绮，引红妆。亭亭独立小池塘。几生负了鸳鸯债，花管云笺为底忙。"
"鹧鸪天 和吕贞白来词原韵三首 其四","清末近现代初","吴湖帆","可是嫦娥触晦芒。夜深疑雨度长廊。三都纵得从容赋，众异旁通急就章。空啸傲，且徜徉。无凭诗酒向谁量。閒将散发披襟处，聊当温柔梦一场。"
"鹧鸪天 其五","清末近现代初","吴湖帆","心地名著韫椟藏。无眠清晓夜何央。寻思王氏通天帖，待向米家访宝章。吹筚篥，协宫商。游丝宛转细衡量。只怜卞璧从谁贵，尚与货郎担戏场。"
"鹧鸪天 其六","清末近现代初","吴湖帆","梦醒尘空幻未忘。迷仙云影似高唐。摩围色障三千界，坱圠风林十万章。飘翠带，曳罗裳。得修蜕蝶把身藏。涎珠溅沫成花雨，小劫重磨翰墨场。"
"鹧鸪天 七夕二首 其七","清末近现代初","吴湖帆","小小红楼一角赊。垂杨摇曳碧笼纱。良宵暖护流霞盏，密意欢翻锦簟花。从细检，莫浪些。射灯隔院有人家。凭阑邻女偷窥黠，紧把琉屏半面遮。"
"鹧鸪天 其八","清末近现代初","吴湖帆","小院荷风罨画乡。冰肌玉骨自生凉。花浓紫陌深深掩，酒熟宜城款款尝。填汉鹊，界银潢。一帘淡月护鸳鸯。指逢天上双星度，寻作人间好梦长。"
"一剪梅 六月望","清末近现代初","吴湖帆","簟枕邀凉醒酒般。金粟檀栾。红粉阑干。一帘云影趁盘桓。春思漫漫。秋水漫漫。十二屏山照合欢。花满怀潘。香满偷韩。良宵天许任情拚。月也团圞。人也团圞。"
"浣溪纱 其一 赵飞燕玉印蜕本，孙鸿士属题","清末近现代初","吴湖帆","宠贮文房藉自珍。汉宫回舞楚腰身。掌中飞燕玉精神。妾娋鸳笺迷粉黛，秘辛鸿爪认脂痕。相怜佩解茝夫人。"
"浣溪纱 其二 刘石庵手刻艳雪田黄冻小印，戏与螺川联咏","清末近现代初","吴湖帆","小字休呼惹薄嗔。田黄艳雪却留真。岂因娇宠太温存。自是相公金错贵，几经内史玉纤亲。床头疑贮捉刀人。"
"浣溪纱 其三 即事","清末近现代初","吴湖帆","软玉温黁别样亲。隔墙惊乍俏声闻。半含调笑半含嗔。肺腑恩深佯负气，股肱情罚更消魂。几生修到掌中珍。"
"浣溪纱 其四 双儿扑击图","清末近现代初","吴湖帆","头角峥嵘势壮哉。灵心焕发逞红腮。嬉皮笑脸玉成堆。和气一团浑扑击，忘形两意却依偎。此情难遏是天才。"
"浣溪纱 其五 丁酉上巳流行性感冒盛行","清末近现代初","吴湖帆","云自行兮水自流。三分春色二分愁。阴晴天也绉眉头。上巳空期修稧约，清明孤负扫花游。恹恹多病怎生休。"
"声声慢 华东医院对雨，五月廿四日","清末近现代初","吴湖帆","碧苑花疏，青坪月媚，撩人幽境情深。兰畹余芳，偏教蝶梦重寻。好景和风细雨，诧万方、多难登临。暗凝伫，甚晚烟笼树，夕照渲林。妙手金刀试剪，似丹荔褪玉，紫绶披金。一榻维摩，安禅还制龙侵。奇思不知来去，也未妨、顾曲知音。听环佩，九霄声，遥抚素琴。"
"贺新凉 其一 中秋前后螺川两度访莲于虹口公园，索余作图，因和原韵题之","清末近现代初","吴湖帆","清露疑新雨。为花忙、寻思向往，旧家庭宇。缥缈池塘香旖旎，别样玲珑可取。惜狼藉、残红幽处。借得绿阴倾盖下，罨邻娃、轻薄争偷觑。连理障，许谁妒。一奁秋影浑无语。怕西风、晚蝉消息，浅烟迷暮。不道佳人亲步访，恁傍茅亭小驻。凭玉照、镜花晌午。拨尽柔心丝千结，挽鸳鸯、同梦神仙侣。情所寄，信天补。"
"贺新凉 其二","清末近现代初","吴湖帆","绿意情何处。恁秋光、垂虹倒景，银塘紫府。翠盖亭亭云袂冷，剪剪红衣罢舞。试回忆、窥妆谁与。前度相逢眉妩乍，算重来、不觉逾三五。圆缺感，总无主。髡蓬断梗临流拄。正满湖、碧筒倦醉，芳心辛苦。碎锦留仙裙千摺，拗取冰丝寸缕。偏赢得、玉人新句。换写鸳鸯寻梦好，画屏深、密叶田田许。珠露洒，尽花雨。"
"清平乐 宋李嵩画四季花篮真迹","清末近现代初","吴湖帆","春风拂槛。芳信凭谁探。满苑莺声娇自占。认取翠深红艳。枝头偷摘缤纷。漫留玉指纤痕。携了小篮何去，囊归多少花魂。"
"好事近 同上","清末近现代初","吴湖帆","千结翠绡篮，曲曲同心编织。载得紫葵红药，尽芳菲彻骨。蜂迷蝶恋太风魔，佳景总怜惜。别有衷肠似诉，伴画楼明月。"
"谒金门 同上","清末近现代初","吴湖帆","香又送。一缕吟魂惊梦。吹入幽怀秋思拥。睡花心被动。大士鱼篮换供。仙子云裳争宠。簇锦团花回袖捧。散天霏玉种。"
"阮郎归 同上","清末近现代初","吴湖帆","司花天女四时心。满篮花气深。冲寒破雪暖愔愔。占春先上林。红点缀，绿沉吟。醉来情不禁。宫妆妩媚酒同斟。屏前飞翠禽。"
"醉花阴 唐六如妒花觅句图","清末近现代初","吴湖帆","纨扇轻遮鸦鬓亸。拾翠寻芳可。春色满墙头，红杏迎人，不向重门锁。石丈无言危独坐。似妒花呵我。只为牡丹忙，淡扫蛾眉，休把胭脂涴。"
"调笑令 恽南田落花游鱼图二首 其一","清末近现代初","吴湖帆","清绝。清绝。诗境湖桥风月。双鸾隐见红菱。芳草绿裙带萦。萦带。萦带。花片游鯈自在。"
"调笑令 其二","清末近现代初","吴湖帆","鱼乐。鱼乐。水镜涟漪如沐。衔花拨剌浮沉。唼絮凌波缕金。金缕。金缕。春到人间知否。"
"减字木兰花 方环山补南堂遗韵图","清末近现代初","吴湖帆","名笺侧理。千载相逢松雪几。珍重知音。莫负南堂一片心。残山剩水。炼石方成天补缀。诗梦余痕。分付偶然拾得存。"
"西江月 为江寒汀题画","清末近现代初","吴湖帆","烂熳绛绡如火，轻盈浅袂笼烟。愁浓酒薄奈何天。犹占春光一线。鹊噪晴檐多喜，太平歌管喧阗。生花五色溯黄筌。采笔江郎自艳。"
"卜算子 三首 其一","清末近现代初","吴湖帆","赌韵戏分茶，絮话闲倾醑。无限江山有限身，写不尽、多情句。魂断芙蓉浦。梦逐潇湘去。枉道鸳鸯不羡仙，飞不尽、无情路。"
"卜算子 其二","清末近现代初","吴湖帆","泪簌渍红绡，腰瘦宽青纻。一点秋心万里情，说不尽、断肠语。莫被浮名误。回把华年数。天上人间自缺圆，望不尽、月三五。"
"卜算子 其三","清末近现代初","吴湖帆","流水自潺湲，移日终朝暮。袅袅垂杨千万丝，挽不尽、亭前路。慧业从天付。尘劫凭谁数。天地梅花一点心，管不尽、离情苦。"
"十六字令 丁酉元日为富华画扇补题","清末近现代初","吴湖帆","梅。先向百花头上开。江南好，明日报春来。"
"八声甘州 绿化上海","清末近现代初","吴湖帆","展春江花月碧葱茏，物华许争迎。料千般琪树，十年乔木，百年阴成。自是垂杨深处，友爱送鹂声。传语谁家好，相道光荣。还望楼台翠耸，映帘栊鹦鹉，憨态生生。想芳菲满院，香草也多情。问何如、神仙眷属，度良辰美景眼长青。欢歌里，仗东风暖，万象和平。"
"水龙吟 螺川画龙女象","清末近现代初","吴湖帆","古时名教难言，甚来托迹龙宫女。牧羊河畔，传书柳下，双心暗许。泾水流横，洞庭波撼，霸图争取。是豪门秘史，佳人怨耦，封建锁，摧将去。两地相思未了，总凝想、如花仙侣。独纶垂钓，扁舟江上，重逢渔父。玉烙疗痕，金刀破的，梦醒前度。信有情眷属，绿阴青子，向人间舞。"
"浣溪纱 观王大令鸭头丸帖真迹，怀玉翁","清末近现代初","吴湖帆","千里迢迢别梦长。十年未许不思量。应知多病了何妨。王谢堂前桃叶渡，鸭头丸底地黄汤。水云流处养生方。"
"柳梢青 书宋本梅花喜神谱后","清末近现代初","吴湖帆","花占春先。香飞雪后，一样情牵。往事风流，美人林下，明月窗前。几番清梦缠绵。又何如、罗浮醉仙。心系词工，眉舒黛妩，额点妆妍。"
"西江月 柯丹丘为可如道人试绣儿笔画山水小景","清末近现代初","吴湖帆","千亩渭川素影，墨歌笔舞横飞。放情山水浅深宜。还道五云阁吏。餐助王孙秀色，妙微博士新机。绣儿双绝孰名齐。艳压巾箱清秘。"
"鹧鸪天 独步飞来峰后山，写所见","清末近现代初","吴湖帆","灵鹫飞从出处来。群羊未叱堕成堆。枯禅深竹浑无语，盈路秾华自在开。人不见，梦先回。十年浪迹费疑猜。树非连理閒红叶，石待三生护绿苔。"
"浣溪纱 和瞿蜕园饯春韵","清末近现代初","吴湖帆","春暮流光淡若烟。断魂都在药阑边。多情常恼薄情天。二十四番风讯换，几千万缕绿阴妍。最宜清梦酿词仙。"
"南乡子 吹箫引凤","清末近现代初","吴湖帆","一曲凤凰箫。月下相思按绿腰。换羽移宫谁省得，神交。翠管参差著意调。玉女倚台高。比翼乘鸾分外娇。栖老桐花人道是，逍遥。画栋珠帘暮与朝。"
"青玉案 并蒂兰","清末近现代初","吴湖帆","佳人空谷曾倾国。倚春盎，枝骈茁。心史孤根清泪湿。几经风雨，一番怜惜。合见琴台侧。连鬟并暖欢相得。不羡汉宫赵家璧。双照无双夸角色。沅陵波绿，楚江裙碧。纫佩余芳溢。"
"鹧鸪天 昨日立秋，今日星期，明日七夕","清末近现代初","吴湖帆","小阁疏帘漫卷舒。神仙伴侣有何殊。银河鹊渡秋宵乍，钿盒金钗私语初。花绰约，影扶苏。柳眉相对月梳梳。赢来多少风流梦，消受星期贴体酥。"
"行香子 九月初三，和螺川韵","清末近现代初","吴湖帆","月向谁娇。眉恁谁描。恰珍珠、露湛今宵。风欺薄袖，酒逞柔腰。甚渚边凫，枝头蝶，水中鱽。香为谁飘。花待谁浇。寄相思、红豆曾抛。梦回怜枕，诗发寻瓢。溯蜀江云，湘江雨，浙江潮。"
"浣溪纱 庚子上巳，用蜕园前韵","清末近现代初","吴湖帆","晓色晴开淡荡烟。绿杨庭院画楼边。小妆红粉杏花天。昼永困眠修稧懒，愁消新曲赌春妍。不知何处是神仙。"
"鹧鸪天 其一","清末近现代初","吴湖帆","一枕醒来别绪牵。身心离会两难全。低佪湘梦依稀雨，隐约巫云缥缈烟。深院静，绣帷搴。相逢无语更相怜。春风爱拂多情月，花影移窗越样妍。"
"鹧鸪天 其二","清末近现代初","吴湖帆","红闹杏梢绿柳深。凭谁生意主园林。穿花紫燕衔微雨，隔叶黄鹂啭好音。回昨梦，整罗襟。春宵无价敝千金。中年拚放风流胆，绝艳难拘月下心。"
"高阳台 上元移筝","清末近现代初","吴湖帆","银甲调莺，金钗掠凤，记曾低按秦吟。雁阵惊寒，浑疑衡浦沙沉。却怜赵女情何限，恋声声、梦断难禁。到而今。逸相重招，仙籁还寻。十三弦底魂消处，甚湘灵遗瑟，蜀客传琴。明月来时，绿窗花影帘侵。试弹一曲相思调，数江南、谁是知音。寄芳心。画阁綀囊，庭院深深。"
"忆王孙 芦花雁阵图","清末近现代初","吴湖帆","洞庭木落水边秋。院宇谁家不记愁。雁阵惊寒字字休。下汀州。赢得芦花白尽头。"
"清平乐","清末近现代初","吴湖帆","小帘楼畔。可许琴心愿。别恨天涯芳草怨。只怕离肠先断。几番气短情长。枉抛珠泪千行。点湿墙头红粉，杏花春雨斜阳。"
"鹧鸪天 为紫宜补六花卷二首 其一","清末近现代初","吴湖帆","清秘灵鹣席上珍。重游水缋著缤纷。采毫颊缀三分色，湘梦奁开六幅裙。脂潋滟，粉氤氲。诗中画里唤真真。倩扶花伴姑仙紫，五百年前疑是君。"
"鹧鸪天 其二","清末近现代初","吴湖帆","六叠清平绝妙辞。春风秋色种相思。三生慧业眉先扫，双影临池花底期。开万紫，斗红宜。珠联小字倩芳菲。新妆旧曲回重数，十二阑干合凭伊。"
"徵招 步杨千里题词韵","清末近现代初","吴湖帆","帘栊莫怨东风晚，年年燕莺催老。丽日总关情，检金奁初稿。碧螺眉黛扫。待相约、绿窗吟啸。暗惜尊前，却妨云梦，几经愁抱。肠断是黄昏，嗟孤负、分茶斗签才调。绮思剔心心，引新词绝妙。笔端春未杳。倚人醉语香花貌。省多少、刻骨缠绵，奈艳阳非早。"
"念奴娇 步紫宜书和小山词后韵","清末近现代初","吴湖帆","莲塘佳景，伫出群标致，靓妆花朵。忍惜应时拗折取，微会芳心可可。一斛明珠，千丝金缕，袅袅偷声和。念奴歌好，玉台新咏娇妥。偏是宛转情柔，缠绵思挚，流露辞中火。帘卷西风人已醉，道似魂消真个。一字闲愁，二窗别调，月觑浮云破。潇湘波影，倩伊清梦同作。"
"临江仙八首 其一","清末近现代初","吴湖帆","密约谁知有约，钟情偏道无情。心中暗计美前程。相思珠簌簌，痴立玉亭亭。望断遥天雁影，似闻隔院琴声。羞花掷果两知名。双栖微愿了，一笑许倾城。"
"临江仙八首 其二","清末近现代初","吴湖帆","青帐旧欢多丽，红窗初日方长。木兰双桨舣横塘。花遮烟雨好，人昵粉脂香。草绿迷归吴苑，风流小驻钱唐。吹笙伴醉互评量。今宵休便去，低问宿谁行。"
"临江仙八首 其三","清末近现代初","吴湖帆","漫道频年容与，欲倾积愫还稀。何从酬唱定情诗。云行流水外，月约惜花时。密意微传心会，偷欢祗怕人知。却愁春去挽春归。柳梅争渡日，桃李满园枝。"
"临江仙八首 其四","清末近现代初","吴湖帆","红映小桥栏曲，绿遮细柳帘垂。十分芳绪恼人时。月明花似语，春满蝶争飞。傍水湘灵解佩，疑云蜀锦纫衣。梦阑魂断又寻思。天台从路隔，空怅阮郎归。"
"临江仙八首 其五","清末近现代初","吴湖帆","春滞嫣红著处，雨霏新绿生时。谁家庭院有莺啼。风情吹柳絮，人面折花枝。襟上频添泪粉，心中无限芳菲。子规常道不如归。黯怜蛛结网，争羡燕交飞。"
"临江仙八首 其六","清末近现代初","吴湖帆","缘问蓝桥何处，会教萍水能逢。屏前相遇送春风。笑盈眉展碧，羞晕颊流红。万事多磨时阻，几番低诉心同。可怜好景易成空。絮飞人别后，花落梦痕中。"
"临江仙八首 其七","清末近现代初","吴湖帆","检点温情绮梦，几回浅醉闲眠。黄昏絮语小镫前。每逢梨雨夜，辜负杏花天。苏小当门有柳，桃根欲渡无船。十年相见祗相怜。从今云迹散，何处月重圆。"
"临江仙八首 其八","清末近现代初","吴湖帆","眼底流红飞点点，尊前凝绿自亲亲。倾杯无语渍罗巾。西窗曾剪烛，南陌不逢人。醉里真能花解语，醒来原是梦中身。秋风卷幕不嫌频。千金拚买泪，一笑又生春。"
"泛清波摘编","清末近现代初","吴湖帆","鸳鸯舫小，杨柳腰柔，双桨渐移湖上好。燕娇莺怯，可是春风尚时早。西陵道。红楼倚马，珠户调琴，前度杏花深处了。钿合钗分，便觉轻狂纵年少。镜花渺。惊断艳阳逝波，忍看谢池芳草。回想油车袖香，绣堤笼晓。叹人杳。秦路旧迹尽迷，蓝桥甚时重到。怎怪多情宋玉，梦魂倾倒。"
"鹧鸪天十九首 其一","清末近现代初","吴湖帆","浅逗深情一笑钟。低头花面几番红。小楼不寐听春雨，绣户斜开漏晓风。轻忍别，再难逢。天涯芳草梦谁同。蓝桥空惹相思约，只与萧郎陌路中。"
"鹧鸪天十九首 其二","清末近现代初","吴湖帆","玉镜台前暗送香。侵晨浅约敢轻狂。蝶翻金粉偎春暮，花罥残红恼艳阳。情缥缈，影微茫。思萦离恨日偏长。绿笺密记花前事，青鸟无凭泪几行。"
"鹧鸪天十九首 其三","清末近现代初","吴湖帆","隔水惊鸿会远心。轻歌缓拍觅知音。窗前邀月情何切，花下遗笺意自深。听夜漏，度邻砧。黄庭初拓背人临。忽传家报催归急，忍泪无辞抵万金。"
"鹧鸪天十九首 其四","清末近现代初","吴湖帆","沧海探珠烂熳游。五湖旧约一扁舟。风翻前度桃花扇，月印当年燕子楼。山敛翠，水凝流。江南好景信多愁。周郎曲顾无双曲，宋玉秋悲第几秋。"
"鹧鸪天十九首 其五","清末近现代初","吴湖帆","一曲双成忆凤箫。乌云亸鬓最妖娆。银镫潋滟春还满，玉笛悠扬恨自消。河漫漫，汉迢迢。荑尖衩试瘦裙腰。凭将千日温鸳梦，何羡双星渡鹊桥。"
"鹧鸪天十九首 其六","清末近现代初","吴湖帆","何必温存贴玉腮。唾绒争逐笑颜开。门阑雪氅猧儿跃，花隔风屏凤子来。撩玉笋，坠金钗。一时微愠锁阳台。宫鸦宝髻频频按，鸳被重熏意又回。"
"鹧鸪天十九首 其七","清末近现代初","吴湖帆","罗扇轻衫纳夜凉。油车宝马掣斜阳。小休村渡黄茅店，倦旅梵宫白玉床。脂泛艳，粉生香。一团红玉梦寻长。沉西晓月多情照，教护侵寒进卯觞。"
"鹧鸪天十九首 其八","清末近现代初","吴湖帆","惯底心心两印同。同心一曲抵千钟。低偎笑靥香肤雪，倦舞残妆翠袖风。春思荡，酒颜红。鸳鸯被暖不嫌冬。琉璃窗外天如水，碧海今宵月满空。"
"鹧鸪天十九首 其九","清末近现代初","吴湖帆","开遍荼蘼乍过春。满天飞絮扑离人。深深院落花经雨，悄悄帘栊柳拂云。斟别酒，带微醺。缕金衫子薄罗裙。回头欲说浑无语，珍重三声后会君。"
"鹧鸪天十九首 其十","清末近现代初","吴湖帆","群玉山头佩响传。瑶台花影分神仙。东坡芳草朝云伴，西子吴宫夜月前。消永昼，怯流年。落霞秋水共长天。多缘凤股分钗恨，重试鸾妆对镜圆。"
"鹧鸪天十九首 其十一","清末近现代初","吴湖帆","风雨连宵春易残。楼前不语倚阑干。落花未识难成果，流水无情去不还。休漠漠，便闲闲。黄金乏术驻芳颜。花开好处应须折，折向纱笼护碧寒。"
"鹧鸪天十九首 其十二","清末近现代初","吴湖帆","记得欢娱少壮时。东邻容与旧相知。非关后约原前约，讳说无期暗有期。云淡淡，月迟迟。金炉烟袅结春思。崔郎合对桃花面，京兆能描柳叶眉。"
"鹧鸪天十九首 其十三","清末近现代初","吴湖帆","燕子南飞雁北归。两重心字一篇诗。风尘咫尺游丝断，云路迢遥倦梦回。萦绮思，点春衣。碧桃摇曳绿窗西。春风人面胡麻饭，崔护刘郎不自知。"
"鹧鸪天十九首 其十四","清末近现代初","吴湖帆","坠絮飘红贴地飞。春归何处鴂长啼。东风不管花狼藉，恁借秋千送向谁。吹浪远，逐波微。斜阳泪满点征衣。天涯芳草王孙怨，梦断离魂倩女归。"
"鹧鸪天十九首 其十五","清末近现代初","吴湖帆","小小池塘去采莲。莲心味苦孰能传。鸳鸯叶底三更梦，翡翠屏前六月天。清露重，宝珠圆。钗钿忍说好因缘。凭谁能奏琴心曲，拨到求凰故急弦。"
"鹧鸪天十九首 其十六","清末近现代初","吴湖帆","出水红妆懒画眉。莫将清镜误淤池。芳名解语明珰佩，罗袜凌波锦带垂。凝望远，恨逢迟。风流还续洛川诗。凭虚翠盖鸳鸯梦，月约香偷度不期。"
"鹧鸪天十九首 其十七","清末近现代初","吴湖帆","脂印心田一点红。丹青引里早生逢。西楼酒赌花间句，南陌香吹带角风。潘令老，步兵穷。青衫纨扇赋情同。从今不许寻常见，缥缈巫云十二峰。"
"鹧鸪天十九首 其十八","清末近现代初","吴湖帆","暗里殷殷试嫁衣。个中消息祗君知。双针素缕香罗带，小字亲题玉枕诗。随月影，步云墀。两情泥水合丸时。炼成花底同心茧，真结人间连理枝。"
"鹧鸪天十九首 其十九","清末近现代初","吴湖帆","愁酒曾浇信力微。痴心底澈忍娇啼。红绡袖卷雕阑舞，紫燕巢帮画栋飞。情幻极，梦真时。天涯何处不同归。卿卿我我相随约，世世生生无尽期。"
"思远人","清末近现代初","吴湖帆","回忆西窗秋梦断，帘底记曾客。当筵聚散，些时欢爱，还向镜中得。泪珠莫负红巾滴。惨淡和笺墨。算几度蜜情，似云如电，微茫尽春色。"
"河满子 其一 荷花","清末近现代初","吴湖帆","绮结三生霞佩，采翻十里湖光。水乡深处泥不染，风前一片清香。窈窕魂萦洛浦，依稀梦断潇湘。犹记当年玉立，愁思九叠回肠。月明人静瑶台下，盈盈倩舞轻妆。独具出群标格，何如玉蕊唐昌。"
"河满子 其二 七夕","清末近现代初","吴湖帆","渺渺银河似练，盈盈新月如钩。好缘天上佳话事，人间藉此嬉游。合意鸳鸯带结，离情杨柳梢头。试把花期回数，那堪流水无休。断云残雨都成梦，梦醒几许闲愁。清锁梧桐深院，无言独倚西楼。"
"碧牡丹","清末近现代初","吴湖帆","乍梦秋风扇。还识栖梁燕。一段离情，恍认花飞人远。旧约难凭，芳信思量遍。别来消瘦深院。正无限。自恨年又晚。茫茫境迁时换。绮陌曾游，系惹柳丝长短。怕说温柔，歌罢从头愿。随阳犹认归雁。"
"两同心","清末近现代初","吴湖帆","梦回佳景，路隔秦源，不自在、高山流水，却留恋、麝雨芳尘。凭难遣、浅映芸窗，虚掩蓬门。便好赌句携尊。诗思凝魂。倚画槛、相怜花簇，临金镜、怕惹云昏。情何限、一卷春风，双袖脂痕。"
"行香子","清末近现代初","吴湖帆","撷翠拈红。离会匆匆。纵无心、相感情同。语传眉妩，翩若惊鸿。恍洛浦云，湘皋雨，楚台风。芳菲花影，悠飏蝶梦，暗凝魂、余恨难穷。谱翻箫凤，丝婉琴桐。似燕归梁，鱼游水，马行空。"
"清平乐 其一","清末近现代初","吴湖帆","庭前绿草。祗恨芳菲早。淡淡春山眉浅扫。绿盖青羊未老。寻思语重心长。几番醉月飞觞。不觉红情斜照，娇如花露初阳。"
"清平乐 其二","清末近现代初","吴湖帆","吹箫自问。难道无缘分。细柳丝丝多结恨。系马斜阳远近。怜才多少情钟。沉思泪影重重。何事魂销肠断，还期梦里相逢。"
"清平乐 其三","清末近现代初","吴湖帆","风吹水皱。梦约黄昏后。记得同车携翠袖。恨晚相逢如旧。归时明月当头。酒阑难祓清愁。许是两心能印，低声笑指红楼。"
"清平乐 其四","清末近现代初","吴湖帆","向程无住。携手同归去。语密言长忘浅路。转眼画楼过处。离离心印常青。依依景触牵情。回首梦魂如昨，月移花影难凭。"
"清平乐 其五","清末近现代初","吴湖帆","池塘春草。去恨何时了。花影偏多人面少。一样宫梅娇小。相思旧曲琵琶。低徊新月窗纱。何况飞琼伴侣，萦怀咏絮才华。"
"清平乐 其六","清末近现代初","吴湖帆","绿笺密记。花底多情事。谏果曾尝先苦味。咀嚼英华真意。桃源何处相寻。露珠任滴衣襟。漠漠水弯路曲，重重山奥云深。"
"清平乐 其七","清末近现代初","吴湖帆","行云有意。流水心如碎。肠断不堪提往事。锦字红笺谁寄。风来秋警梧桐。月移帘影朦胧。不料今宵难寐，与消漏永声中。"
"清平乐 其八","清末近现代初","吴湖帆","春来秋去。极目天涯路。细雨斜风飞不度。燕子定巢何处。离情愁绪多端。难穷曲水重山。无限身心倚遍，眸凝十二阑干。"
"清平乐 其九","清末近现代初","吴湖帆","伊人何处。几度来还去。那日马蹄芳草路。惹起寸心万绪。画楼绣户斜开。待携明月重来。黛影双修翠柳，脂痕一点红梅。"
"清平乐 其十","清末近现代初","吴湖帆","低徊不尽。难了寻芳信。独自拈钗撩短鬓。彷佛愁春未醒。无聊深锁琼楼。背人闲唱伊州。燕子飞归风动，迎花先卷帘钩。"
"清平乐 其十一","清末近现代初","吴湖帆","敷文尽去。隽语无嫌絮。醉意狂情禁不住。争似谁家深处。窗前月色微昏。更阑悄掩重门。正好相倾肺腑，胜于真个销魂。"
"清平乐 其十二","清末近现代初","吴湖帆","脂香沾袖。如醉葡萄酒。诗意门藏栽五柳。宝树芳邻彩寿。动人似叩心弦。柔情都绕灯前。一笑眸回夙印，今宵明月华圆。"
"清平乐 其十三","清末近现代初","吴湖帆","灯飘路转。散了花间宴。蜀锦新袍赐春殿。犹是个侬针线。行行醉眼如迷。重寻阆苑幽栖。今夜素娥来下，无须取月云梯。"
"清平乐 其十四","清末近现代初","吴湖帆","归迟莫怨。惯惹游丝转。欲问一春能几见。玉指数来都遍。满园斜日笼明。裁花剪叶无凭。诉与东风休怪，燕儿生小多情。"
"清平乐 其十五","清末近现代初","吴湖帆","残灯乍醒。好梦愁无定。枕角窥人斜月影。窣地冰帘风静。几回北雁南征。几多水驿山程。正是相思难计，谁家玉笛飞声。"
"清平乐 其十六","清末近现代初","吴湖帆","寻寻多遍。却在屏风转。双脸断红娇一片。黛浅微含幽怨。斜阳渐下楼边。黄金不换华年。难怪昨宵半醉，玉纤犹捧觥船。"
"清平乐 其十七","清末近现代初","吴湖帆","碧桃娇小。底事飘零早。一任春光容易老。人比春光更好。盈盈乍识芳期。低徊欲语偏迟。忽地翠颦红敛，佯歌金缕新词。"
"清平乐 其十八","清末近现代初","吴湖帆","雨轻风小。芳径闲人少。绰约裙腰连碧草。恰似青梅未老。故持纨扇题诗。诗中暗说心期。若问清狂几许，风流依旧年时。"
"破阵子 荷花","清末近现代初","吴湖帆","红粉池边春色，绿杨影外秋迁。掩映清风明月下，彷佛行云未雨前。妆移步步莲。一点苦心脉脉，千丝柔绪绵绵。倾盖鸳鸯通密语，连理芙蓉托素弦。六郎忆少年。"
"满庭芳","清末近现代初","吴湖帆","花影横烟，蝶情迷雨，寸心如束千重。天涯路隔，咫尺也难逢。病底无穷怨曲，海棠梦沉远墙洞。等闲了，赋经洛水，愁绪绕惊鸿。回思相共语，心盟金石，魂系丝桐。又谁知佳期，吹冷春风。祗为诗书事业，倾杯尽、肺腑言中。凝无限，斑斑泪点，锦字洒笺红。"
"御街行 其一","清末近现代初","吴湖帆","玉盘滴滴真珠露。宛转伤春暮。小阑红板太撩人，满径碧苔芳树。画楼深锁，翠帘低卷，合是相思处。春风吹向谁家住。疑入桃源路。似曾相识旧巢痕，新燕有时来去。流霞共酌，飞花千点，休被斜阳误。"
"御街行 其二","清末近现代初","吴湖帆","一帘肠断风吹絮。几度城南路。半泓流水恰相宜，掩映绮窗深户。翠禽啼唤，晴烟缭绕，冉冉吴宫树。酒阑携手同归去。紫陌经花雨。万丝柔袅绿杨斜，犹记玉骢曾驻。画船移缓，诗襟题遍，尽是魂销处。"
"梁州令","清末近现代初","吴湖帆","别恨从谁说，暗结愁丝千缕。多情最是恨无情，缘何自向无情处。相逢犹怕萦离绪。没计留欢住。轻如隔院风絮。飞来便欲还飞去。"
"解佩令","清末近现代初","吴湖帆","月圆明引，花阴暗去。忍无言、难尽离愁绪。赋托佳期，恁解佩、微传心素。似湘皋、乍逢神女。春风图艳，蓝田玉暖，倚魂销、琼楼高处。画栋云飞，卷清梦、珠帘丝雨。尽衷情、信盟深诉。"
"于飞乐","清末近现代初","吴湖帆","倚月西窗，背人凝思支腮。依依梦绕琴台。动金奁，临玉镜，影见颜开。丁香暗荐，结舌尖、印点红梅。懒系罗裙，轻携莲步，春痕似舞瑶阶。殢纤腰，情不掩，难遣离怀。闲愁几许，殷勤问、甚日重来。"
"西江月二首 其一","清末近现代初","吴湖帆","回忆红窗翠幕，偏教雨断云残。梦痕无据却成闲。可奈今宵更懒。万事情深若浅，一时酒殢如寒。匆匆轻别恣怜难。珍重前程未晚。"
"西江月二首 其二","清末近现代初","吴湖帆","祗恨天悭地阔，常愁意密缘稀。春来魂断问花枝。可也堪扶我醉。日日雕阑独凭，依依飞燕双归。求凰曲好促弦时。细数琴心第几。"
"洞仙歌","清末近现代初","吴湖帆","才华天与，国色凭人道。心苦撩愁忍微笑。自花边著意，画里萦怀，总无奈、惆怅离多会少。清吟知几许，别样温存，千种柔情性尤好。爱彼此暗凝魂，小印传笺，留一字、佳名香草。问细镂、双心几时逢，向月下吹笙，瑶台同到。"
"少年游五首 其一","清末近现代初","吴湖帆","绿杨连苑，绯桃露井，袖印亚阑红。诗寻燕语，歌酬莺款，绰约美人风。芳菲会上，丹青引里，几度忆曾逢。可念当初，无言一笑，临别太匆匆。"
"少年游五首 其二","清末近现代初","吴湖帆","冰丝柔宛，蜜情细腻，阑角倚停匀。风吹叶底，池塘锁梦，愁思惹轻颦。黄昏约嫩，沉沉意舍，孤负有心人。云破何时，月来谁影，花发沁园春。"
"少年游五首 其三","清末近现代初","吴湖帆","微波隐隐，恒星点点，滉漾水银流。物华荏苒，几番风露，梧院易惊秋。半痕心挂，三分眉妩，今夜月如钩。琴声常绕小红楼。无酒也销愁。"
"少年游五首 其四","清末近现代初","吴湖帆","鸳帷绣梦，珠帘摇影，人月掩灯明。芳心宛转，黛眉凝敛，娇媚不胜情。千金一刻，轻分忍别，魂梦绕车征。门前细语几叮咛。离绪伫亭亭。"
"少年游五首 其五","清末近现代初","吴湖帆","天涯萍迹，川流水曲，何处不相逢。花边拾句，画里传书，金缕绕心中。雪沾泥印，茧抽丝缚，深意寄重重。梦到温时，月回圆处，佳景与谁同。"
"南乡子七首 其一","清末近现代初","吴湖帆","花讯几番风。九十韶光恰正中。彷佛瑶台明月下，重逢。春绽新妆滴露浓。绿叶听蒙茸。沉醉相扶曲槛东。曾唱江南肠断句，情同。还似朝阳一抹红。"
"南乡子七首 其二","清末近现代初","吴湖帆","往事且休悲。花影犹存烂熳枝。红袖回扶明月伴，相期。慧业芳菲两未迟。春去莫沉思。生怕垂杨搅别离。叶叶风流京兆笔，娇时。深浅相宜问画眉。"
"南乡子七首 其三","清末近现代初","吴湖帆","花浪滚春潮。水满垂虹第四桥。双桨平移吟夜月，娆娆。波底银蛇荡万条。絮语数来朝。更唱新词按碧箫。载得小红心似箭，迢迢。旧梦重经觉路遥。"
"南乡子七首 其四","清末近现代初","吴湖帆","辛苦破重难。几度明珠忍暗弹。欲说还休愁月阙，非残。百尺梧桐影上栏。翠袖怯天寒。自许芳心一点檀。乞借天香烧夜奏，更阑。低诉鸳盟莫放闲。"
"南乡子七首 其五","清末近现代初","吴湖帆","梦好若凌虚。可奈佳期又负孤。赢得人间痴澈底，依于。几净窗明信悦初。春水乐知鱼。妙格闲题小字书。三日无端人面隔，何如。消息愁肠宛转无。"
"南乡子七首 其六","清末近现代初","吴湖帆","琼宴展蛾眉。花院鸾笙并坐吹。一曲霓裳仙羽罢，觞飞。携手穿云醉月归。细语暗重期。莫使帘前鹦鹉知。红叶争传容易妒，迟迟。听许琴声送漏时。"
"南乡子七首 其七","清末近现代初","吴湖帆","酒力荡浓香。被翻红浪绣鸳鸯。宝帐流苏金鸭炷，牙床。碧篆纱厨剔梦长。月印五更凉。翠帘筛朵腻花房。欹枕融脂私语软，毋忘。寸寸堪思缱绻肠。"
"水龙吟 北湖田氏水阁咏白荷","清末近现代初","陈方恪","紫骝嘶遍芳洲，旧家帘幕深深地。玉奴今夜，眠香正稳，瑶簪初试。骤雨方过，轻云暗染，顿添清致。怅扁然一舸，题红讯杳，相思意、谁堪寄。犹忆琅玕独倚。对西风、若有离思。翠腕欹凉，冰颐搁泪，素娥扶起。鱼淰波荒，梦魂不到，寒衣空委。怕明朝、碎尽芳心，分付断桥流水。"
"河传","清末近现代初","陈方恪","春雨。无绪。掩屏山。斜亸云鬟暮寒。锦衾半堆人未还。阑珊。画楼更漏残。欲付双鱼愁远道。风讯小。湓浦潮回了。晓莺啼。残梦迷。那时。悔教轻别迟。"
"菩萨蛮 梁节庵丈属题金拱北画册","清末近现代初","陈方恪","绿鬟翠㔩金簏簇。云絁袅袅香风逐。家住碧峰前。华阳洞里天。石坛春草氎。芝露教晨撷。留与待登真。世间忠孝人。"
"南浦 春水","清末近现代初","陈方恪","嫩染碧鸥天，傍杨枝、低拂涟漪清浅。应忆乍生时，相逢处、指点画桥芳岸。寒生断泖，依依犹自飞新燕。织段閒愁流不去，渐被晚风吹乱。眉痕照影经年，甚缁尘不浣，总馀泪点。舴艋恐难禁，青溪路、还送冷红千片。湘江解缆，断魂更逐斜阳远。前度池塘清梦渺，谁道寄情都懒。"
"锁窗寒 咏帘","清末近现代初","陈方恪","凤节妨香，鸾花薄露，簟纹铺藻。瑶阶静拥，荡漾梦痕难扫。偃风枝、晴廊燕翻，石泉碎点金沾抱。怅玉楼十二，银河斜挂，碧笙吹晓。窥笑。当年少。记高捲南薰，神仙人妙。横街放夜，坐送千门欢闹。想玲珑、遥倚未眠，夜情密意飞不到。待归时、省识春风，窣地苔阴悄。"
"拜星月慢","清末近现代初","陈方恪","缺月墙阴，幽香坊角，隔水砧声微度。依旧风情，认纹窗烟雾。叹如梦，最是欹红软翠筵底，腊凤匆匆归去。永夜无聊，数青溪钟鼓。甚伤心、稳向天涯住。孤鸾信、第一眉痕误。料应红袖寒添，惹欢尘都污。记今生、万种温柔处。天河迥、错唤桃根渡。祗赚得、楚客萧疏，写江关哀句。"
"浣溪沙","清末近现代初","陈方恪","隐隐津亭叠鼓催。殷勤从与劝离杯。高楼红袖首重回。故国寒砧传晚信，锦衾瑶瑟动清哀。三更残月度秦淮。"
"浪淘沙 壬子海上王子展丈出视近作落叶词，属和，爰填小令奉答","清末近现代初","陈方恪","雁背闪孤光。垄首云黄。小楼一角褪斜阳。蓦地捲帘人睡起，满地啼螀。无语点离觞。别有愁肠。拚将残稿画潇湘。添个流人三两辈，同话沧桑。"
"春从天上来","清末近现代初","陈方恪","翠拥红幢，是琼壶窈窕，飞影殊乡。宿雾搓酥，断霞凝粉，帘捲恰对秾芳。好自珠楼灿晓，多少意、酒力难将。剪鲛缃。尽一春蜂蝶，都隔银潢。霓裳。人成垠舞，算唤起瑶姬，有泪如江。吹转朱幡，绛云迷却，犹怜蘸水凄凉。一捻殢娇慵学，东风里、曾讶浓妆。解零珰。渐丝丝细雨，委尽柔肠。"
"破阵子","清末近现代初","陈方恪","颒玉秋香楼底，裁云粉絮帘前。莫把寻常花月恨，谱入钿筝旧雁弦。春城话可怜。一自兰桡催发，几回荔浦情牵。锦被半堆金线暗，冷落閒门逐绣鞯。东风伴醉眠。"
"踏莎行","清末近现代初","陈方恪","凤帕题红，鹅笙吹雾。梦中哽咽天涯语。细篁幽籁独来时，玉鸦啼过南塘路。一髻遥山，三春柳絮。十年閒事悤悤度。高楼极目到平芜，斜阳一抹伤心处。"
"陌上花","清末近现代初","陈方恪","东风换了花光，凉节谢娘池馆。漫熨春衫，犹认酒痕轻浅。那时小槛追欢处，一径蘼芜堪剪。奈芳盟几许，琐香金箧，寄情都懒。叹年涯荏苒，销磨绿鬓，梦醒碧山钟板。两袖霜华，送到月明秋坂。玉楼十二骖鸾去，愁共彩云天远。刘郎病后，凤帷深下，夜长思遍。"
"浣溪沙","清末近现代初","陈方恪","伏枕垆烟睡起迟。鬓边风信玉梅枝。小山残雪梦回时。多是江城惆怅客，旧游重到问谁知。谢廊回合水平池。"
"秦楼月","清末近现代初","陈方恪","银塘路。背人一点流萤去。流萤去。夜凉几阵，花梢微雨。曲阑干畔梧桐树。桐阴一抹纹窗护。纹窗护。如今少个，惊鸿偷觑。"
"蝶恋花","清末近现代初","陈方恪","青嶂露零山月小。猿思鹃飞，千里清秋道。惆怅沈郎归合早。白头不碍临邛好。一曲新声欢意少。泪粉红香，寂寞西池晓。昨夜乱魂飞浩渺。断云残雨俱收了。"
"贺圣朝 夜来香","清末近现代初","陈方恪","遥怜可可窥人乍。伴风廊琴榭。好将空谷比幽姿，合泛人姑射。吴舲初到，纱橱睡起，定绿珠无价。几回偷眼避游蜂，又夜凉如画。"
"南浦","清末近现代初","陈方恪","柳外驻轩车，有轻盈、并倚内家标致。相见凤城西，吹笙去、掩抑玉人春袂。羞红弄蕊。破妆十日轻阴里。犹是天涯，同照影零乱，一身清泪。汉宫帘捲春明，正杨花如梦，沉香人起。浅醉酌流霞，玄都恨、还问仙娥知未。千山万水。家园唱彻今无地。直到旗亭，啼杜宇魂返，故溪环佩。"
"疏影 题伯沆师孤雁图","清末近现代初","陈方恪","西风渐紧。对暮天杳霭，云意低暝。倦羽催归，迢递烟程，凄凉说与秋景。寒山占断相思路，盼不到、书题斜整。怅玉楼、缥缈香深，合是酒消人醒。还忆长门影暗，怨啼似诉语，封泪鸳枕。渭水波声，几点斜晖，换了唐宫金镜。苍茫别下汀洲去，任瑟瑟、秋江淘尽。更那知、梦稳霜葭，自有寒心难省。"
"三姝媚 崇孝寺牡丹","清末近现代初","陈方恪","笼莺初唤起。撩晴丝芳菲，钿车如水。锦障街南，认翠翘金暖，绿烟垂地。玉蕊唐昌，应换却、仙家尘世。凤吹归来，潋滟韶华，好天沉醉。何似千娇罗绮。问第一昭阳，那人能比。稳护雕阑，对露晞妆镜，粉融香腻。梦觉倾城，偏误了、平章门第。记取春风词句，閒情自理。"
"声声慢","清末近现代初","陈方恪","石桥冰泮，屐路苔疏，还从岁晚相逢。细雨吴郎，几回梦想春容。银屏夜凉初觉，引醉魂、低袅香风。铢衣软，向玲珑灯馆，弄影奁空。前事故山愁绝，伴岩扉临水，目送飞鸿。漫道如今，相思人比花浓。天涯料怜雅澹，有檀奴、俏染蛮红。凝恨处，伫崔徽、长在画中。"
"洞仙歌 题秭园《梅花香里两诗人》画卷","清末近现代初","陈方恪","画看初罢，共商量奇字。梅样风姿澹春倚。恁隃麋黛浅，宝鸭香温，帘下了，占尽寒闺清致。鹃啼催早，小住江南，璧月琼枝吊佳丽。带甲满关河，断梦征尘，莫更溯、兰成愁思。转海印、祥云护华鬘，总福慧、双修比肩人瑞。"
"锁阳台 裴伯谦丈属题所藏吴汉槎《鸡塞填词图》卷子","清末近现代初","陈方恪","塞北春空，江南魂断，独馀芳草闲花。故园归讯，燕子已无家。漫道东阳瘦损，旧题有、椒壁笼纱。还来伴、春灯天末，深屋杏花斜。堪嗟。王孙头白，往事风流，恁尊前重对，付与琵琶。莫向青山擪笛，怕明月、不返轩车。谁怜取、梅仙赋后，清梦冷胡沙。"
"翠楼吟 瘿公为程郎艳秋索词，即赋题其小影","清末近现代初","陈方恪","怨粉阑珊，沉熏撩乱，相逢碧桃花底。楚衣香未减，浸秋剪、双瞳如水。瑶华持比。坐迓月梧檐，红牙亲记。东篱地。澹情刚称，冷香名字。漫喜。艳冶销磨，趁凤城丝管，费春弹泪。沈郎应瘦损，忍重对流莺身世。琼浆初试。便慧业愁根，一时都洗。金尊外。殢人无奈，绕梁尘坠。"
"鹧鸪天 癸亥初春浔阳江干作","清末近现代初","陈方恪","未放阳春入鬓华。一生清恨过恒沙。东风泪满青芜国，子夜歌残碧玉家。羁思迥，水云赊。东蒙旧隐杳归槎。当时松雪心期在，何处招魂赋楚些。"
"虞美人 西坝作","清末近现代初","陈方恪","平田汩汩鸣流水。风飐秧波靡。前山过雨后山晴。门掩槿篱翠滴、湿衣襟。江村三月鹃啼去。不放残春住。野棠开过断桥西。且忍伶俜归梦、莫教迷。"
"浣溪沙","清末近现代初","陈方恪","一树榴花绽欲燃。朱樱结子绿蕉天。薰风亭角画堂前。已拚心情非昨日，何因惆怅似当年。缃纨斜亸鬓云偏。"
"忆江南 其一","清末近现代初","陈方恪","閒睡起，庭树午阴圆。百尺冰泉吹露井，几竿石竹间茶烟。长日静如年。"
"忆江南 其二","清末近现代初","陈方恪","閒坐起，零露湿罗衣。屐响暗回波影动，发香微度晓风吹。滋味忒凄迷。"
"忆江南 其三","清末近现代初","陈方恪","閒语罢，露叶点团龙。庭际早梅低屈戍，桐阴眉月映房栊。人影小屏风。"
"忆江南 其四","清末近现代初","陈方恪","閒醉罢，归去满鞋霜。门馆春灯迷曲社，石桥烟月照牌坊。行迹祗凄凉。"
"蝶恋花","清末近现代初","陈方恪","惆怅年时歌舞地。为问修眉，可抵吴山翠。谁惜云萍无好计。锦帆又逐天涯起。阑外行云楼下水。夜夜银屏，还共人无睡。凉叶静传归后意。夜深明月移秋被。"
"虞美人","清末近现代初","陈方恪","梅花金萼匀香雪。柳眼低相结。东风吹遍上阳春。肠断满城箫鼓、说升平。笙歌散后游人去。微润天街雨。酒怀幽思两谁同。消受玉楼人起、五更钟。"
"浣溪沙","清末近现代初","陈方恪","昨夜春寒透锦茵。博山香烬懒重熏。沉思前梦恍疑真。玉勒风前嘶远道，宝钗楼上锁轻尘。看花垂泪忆归人。"
"蝶恋花","清末近现代初","陈方恪","喜鹊桥成催凤驾。白首佳期，休负人天话。觑眼当筵歌舞罢。西楼一夕相思乍。屈指花开花复谢。独守孤芳，浑奈胭脂姹。婉转归来银烛下。溪堂风月凉无价。"
"蝶恋花","清末近现代初","陈方恪","目送横塘来往道。蛾绿莺喤，犹想相思调。今夜月明齐放棹。平波细媵鱼鳞渺。一枕西池馀梦草。为问西风，何计催归早。归计未成佳约杳。故山夜雨鹃啼老。"
"少年游","清末近现代初","陈方恪","东风著意弄轻寒。憔悴客衣单。别后楼台，重来烟月，人事易悲欢。当时俊赏寻芳侣，惟有燕飞还。白发愁新，沧波恨渺，归梦绕云山。"
"虞美人","清末近现代初","陈方恪","东风尽日长门闭。恨剪方池碎。一双翡翠护雕阑。又是黄昏微雨、镇相看。钗横蝉鬓轻云染。细亸金双脸。近来情事梦魂中。无奈闲房一晌、殢春慵。"
"采桑子 其一","清末近现代初","陈方恪","五云楼阁参差起，远树摇丹。银箭飞山。玉笠琼蓑立马看。恁扶残醉过前驿，风月高寒。回首朱颜。肠断清歌入梦难。"
"采桑子 其二","清末近现代初","陈方恪","霸陵握手伤离别，泗水东流。锦缆龙舟。最怕黄昏泊石头。天涯江袖情何限，好语难酬。一曲吴讴。秋雨如人泪不收。"
"疏影","清末近现代初","陈方恪","蛮柯点碧。趁越溪雪霁，曾共吟屐。素涧泠泠，静拂瑶琴，春风为洗芳泽。青山一见经年事，定谁惜、飘零江国。怅娉婷、恨想云衣，泪洒翠华亭北。须信骖鸾旧侣，月明香雾里，飞去无力。尽念多情，剩取寒姿，慰我天涯游历。金尊别有相思句，奈瘦损、庾郎词笔。便醉归、一笛扁舟，付与暮愁空阔。"
"风中柳 题缀玉轩话别图即送畹华赴日本","清末近现代初","陈方恪","渡口梅风，轻约薄罗歌扇。带朝慵、宫衣剪剪。几多离愁，经海清怨。早归来、翠樽低劝。梦想云棠，莫负十洲仙愿。数绣程、珠帘尽捲。春樱壶峤，沧桑人倩。待閒话、画图亲检。"
"点绛唇 书庚子行役诗后","清末近现代初","陈方恪","嬿婉苕华，昭阳往事人争道。惊伤窈窕。泪鞠长陵草。甲帐丁年，去日愁中老。还祠庙。浑河秋杳。雁叫天山晓。"
"临江仙","清末近现代初","陈方恪","歌断酒阑灯晕冷，银河门外迢迢。金风城郭夜香飘。去时冠剑，赢得壮怀消。永日绣帘慵不捲，妆成独自无聊。一天风露湿檀槽。廿年家国，愁绝楚宫腰。"
"临江仙","清末近现代初","陈方恪","岸柳萧飕虫语断，画船双桨空横。欹钲迢递隔重城。相看愁欲绝，为我一调筝。棹转波回凉月坠，归心暗警栖禽。江山清感十年情。消伊千点泪，何必问他生。"
"满庭芳","清末近现代初","陈方恪","楼傍春阴，山衔小苑，可怜人似秋萤。石城西去，溪绿黯冥冥。来唤溅裙旧侣，认前迹、屧印苔生。朱门闭，杏花风急，零落燕泥馨。牵情。争奈是，偷传香柬，初见云屏。几惯閒、僝僽蓦笑逢迎。漫道那时别后，多少事、说与无凭。销凝久，年光暗掐，江柳又遥青。"
"疏影 梨花","清末近现代初","陈方恪","轻盈素靥。向故山曾见，如许清绝。睡力融肌，半亸苍翘，幽蹊悄步芳屧。相思一夜青禽老，怕碎损、仙宫裙褶。恁柴门、静掩馀寒，销得满溪明月。应忆墙头唤酒，依依正望里，催怨离别。此际高楼，并倚香肩，映取粉痕明灭。东风纵解寻芳去，定迷却、前村残雪。更黄昏、归棹重经，流水一春无迹。"
"霓裳中序第一","清末近现代初","陈方恪","轻飔飏桂楫。岸曲杨花飘乱雪。人去夕阳万叠。怅物候顿惊，离愁空结。临箫倦咽。倚阑催遍啼鴂。佳期杳，玉京旧约，髣髴梦魂接。箫屑。暮云低合。更满地、江湖阻绝。兰成身世漫说。十稔狂名，几许华发。唾壶敲尽缺。向醉里、乾坤傲兀。清吟懒，孤怀还共，浩荡远鸥没。"
"曲游春 秋日与伯夔游徐氏园作","清末近现代初","陈方恪","桂院新凉嫩，看秀蕊离离，难画秋色。曲映朱门，锁香苔金井，碧梧喧寂。石磴萝阴湿。认隐约、浪题浮壁。甚杜郎俊赏，归来惆怅，绿窗风日。弄白。新蟾檐隙。误临水眉梢，窥粉帘额。往事豪情，几因歌驻辔，藉花围席。屈指韶光隔。叹胜地、风流都息。恁无聊、掩泪林亭，故人共惜。"
"庆清朝 海棠。用碧山榴花韵","清末近现代初","陈方恪","绝艳宜簪，倩魂易冷，几回亸袅东风。春娇乍倚，曲栏独映嫣红。和醉重鸣怨瑟，弦间幽意有谁同。斜阳外，断霞作被，残粉成丛。犹忆故山步月，听杜鹃啼夜，绿碎烟空。朱英数点，飞帘应为诗工。镜里暗藏清泪，怕教零落乱云中。深深院，浓愁未醒，争似花浓。"
"临江仙","清末近现代初","陈方恪","十载琴台供跌宕，酒边垂泪清沤。故人湖海谢交游。归程何处，芳草极凝眸。今夜凭阑风露里，几枝杨叶飕飕。江城烟月照鹓愁。梦回高阁，夜恋旧衾裯。"
"卜算子","清末近现代初","陈方恪","楼上锦衾寒，楼外愔愔雨。竹径芹泥湿未乾，不辨曾来处。相对剔银釭，隔座迷花雾。一霎欢娱一段愁，霎霎浑无据。"
"浣溪沙","清末近现代初","陈方恪","惆怅临歧酒一杯。悄风黄叶共徘徊。青灯低映绣帘开。故国寒砧传晚信，锦衾瑶瑟动清哀。三更残月渡秦淮。"
"荷叶杯","清末近现代初","陈方恪","别后家山何处。春去。花底正持觞。醉歌欹枕合欢床。此际一思量。多少密情深意。无计。那得是佳期。旧欢新恨入颦眉。肠断总难提。"
"浣溪沙","清末近现代初","陈方恪","昨夜西风起画屏。衰红残翠不胜情。梦回愁度十三陵。楼上锁尘留彩月，陇头流水怨离声。看花垂泪忆归人。"
"湘月","清末近现代初","陈方恪","一奁晓翠，荡澄湖，十里云絮无影。垂柳移阴，甚换却，当日眼中风景。远岫啼眉，夭桃媚粉，还认栖香径。兰桡去也，闲愁琐得千顷。因到日落禅关，青帘隔溆，颤寒笳不定。携酒重来，算此意，千古谁人消领。燕阁春空，鸳埼草长，魂断苍烟冷。溯风高唱，莫教宿鹭惊醒。"
"玉蝴蝶","清末近现代初","陈方恪","昨夜雨喧春睡，临明小起，润逼衣裳。宿草迷离，狼藉杏药飘飏。晓风约、市声渐远，野水漾、云霁孤光。黯情伤。泪流屏掩，凝想高唐。平江。欢期此日，鼓吹高阁，锦障风樯。别后琵琶，为谁弹恨到潇湘。怅萍散、难寻旧迹，指酒边、羞检清狂。九回肠。锦城花发，点鬓繁霜。"
"摊破浣溪沙","清末近现代初","陈方恪","海燕归来黯羽衣。画屏金簟琐清辉。还共酒怀无气力，锁长眉。雁字欹斜燕塞北，碧云萧澹楚天陲。今夜故人魂梦去，不禁吹。"
"荷叶杯","清末近现代初","陈方恪","十载重楼春破。深琐。无复理胶弦。暗尘罗幕旧金钿。花重已迷烟。目断塞鸿征雁。秋晚。明月满关山。相思相见恨应难。魂梦在人间。"
"少年游 夜宿慈云寺","清末近现代初","陈方恪","十年踪迹楚江蘋。稽首过慈云。花雨空幡，碧山残磬，愁梦未曾醒。而今寂寞樊川鬓，遮莫悔多情。七夕心期，五湖旧约，归去可怜生。"
"八声甘州 吊雷峰塔并序","清末近现代初","陈方恪","问金轮持世到何年，微尘碎虚空。定露盘飞去，东莱海上，收影龙宫。几许冥搜俯仰，遗构跨苍穹。零落汾阴意，聊抵登封。又是兵戈满眼，溯钧天梦破，草草沙虫。费三生屐齿，同听一楼钟。瘗蓬蒿、难寻珠镬，任万鸦、回阵噪西风。空凭付，哀湍斜照，指点衰翁。"
"摸鱼儿 丁卯之夏，逭暑西溪，夜宿茭芦庵，徙倚门外，夜清山寂，窅然以思","清末近现代初","陈方恪","霭斜阳、晚山如镜，云光凄入平楚。野塘花瘦闻鱼噞，门外乱萤成亩。遥夜阻。渐石上、凉生翠袖临风翥。荒埼悄伫。对落月空船，幽禽骤警，瑟瑟老茭语。清游兴，怎奈销魂是处。莫霜飞丝鬓千缕。葛洪川畔三生约，付与笛声今古。应莫负。算漫趁、烧香愿了深深炷。心期暗许。几玉树歌残，青楼梦觉，来傍水云住。"
"捣练子 丁卯秋日重过南屏故居有感","清末近现代初","陈方恪","人不见，燕空还。曲径纹窗掩泪看。水竹翛翛风日冷。后门閒煞钓鱼竿。"
"芳草渡","清末近现代初","陈方恪","客梦醒，对坠月惊枝，并禽声细。问缟衣人去，吴宫半绕流水，西崦开遍未。抛铜仙铅泪。但漫恐、故苑华鬘，劫换尘世。何似。矮筇倦侣，望里遥峰彫旧翠。更怜取、湖壖步影，疏妆蘸明绮。画船荡尽，付酩酊、渔天閒醉。算后约、又自清商奏起。"
"定风波 摩诃池","清末近现代初","陈方恪","一夜西风动石鲸。荒波愁思杳青冥。曾共诗人怜泛梗。谁省。劫灰重与认昆明。钿誓长生连理愿。同恨。水天閒话度双星。何似江南花落后。还有。妆台香梦傍青城。"
"湘春夜月 重至西泠","清末近现代初","陈方恪","为梅花，天涯曾载愁归。渐换满眼芳情，都与浸春卮。一枕渡头清磬，送贺郎老矣，忍解相思。剩断弦离席，残妆怨粉，留点歌眉。极恨别后，参差旧约，迢递佳期。泪掩珠尘，长梦见、玉楼波暖，银烛春迷。东风欲谢，趁艳阳、重写乌丝。但恨处，算作吟遍了，沙边渚外，还有人知。"
"扫花游 吊徐仲可词丈","清末近现代初","陈方恪","秋山冷眼，又倦旅重寻，薜萝深窈。断鸿去早。问湘潭?记，白蘋愁老。玉笥云封，未许青枫梦到。夜窗皎。剩剪烛旧题，悽满吟抱。何事清会少。几入社攒眉，赏花簪帽。俊游尽扫。甚仙源棹稳，碧桃开了。故态销磨，宛识苏门曼啸。渺芳草。认年年、鹤归华表。"
"琐窗寒 题吴湖帆藏隋董美人墓志","清末近现代初","陈方恪","桂殿栖霜，山庭寝日，玉衣晨举。椒涂望断，寂寞暗尘凝铺。抚哀蝉、西风乍惊，故宫一例伤禾黍。怅云陵草绿，香凄鸳隧，冷萤飘炬。休诉。蛾眉误。任续梦承恩，漫怜轻妒。宣华旧恨，幸道先春朝露。侍金舆、秋衾梦阑，枉教太液留仙住。剩残珉、细溯幽芳，泪滴苍梧土。"
"高阳台 楚青丈属题霓裳艳影并序","清末近现代初","陈方恪","檀板金樽，绿杨池馆，相逢身在他乡。怨曲重招，人间未许商量。座中满目新亭客，忍同拈、红豆凄凉。更何如、侧帽簪花，白首欢场。少年未抵千金诺，听离鸾负了，旧日王昌。屈指繁华，娇名罗绮难忘。多情已分天将老，叹春风、鬓影无双。祗销凝、刘郎寐莫，归卧银釭。"
"八声甘州 匡庐山中作","清末近现代初","陈方恪","对屏风九叠倚晴空，氤氲涨江天。恁柴桑日瘦，虎溪人去，烟月年年。缥缈竹林清磬，回首白云边。冥吹松阴合，石濑溅溅。来抚封碑陈迹，甚紫芝歌断，白鹿寻仙。怅玄机老矣，何处问前缘。待几时、野棠开后，又漫山、春雨响啼鹃。谁还伴，东蒙旧隐，云卧华颠。"
"蝶恋花 其一 和王静安韵","清末近现代初","陈方恪","却似无情应有恨。梦里相逢，欲引还相近。不照菱花知瘦损。搴帷怕被人人问。过尽铜街车隐辚。拂槛柔荑，恼煞春韶讯。好雨良宵刚一寸。清眠不与愁人分。"
"蝶恋花 其二 和王静安韵","清末近现代初","陈方恪","楼畔辛夷吹霁雪。楼上黄昏，已挂纤纤月。徙倚旧情浑忆彻。纱窗六扇风簧咽。一抹墙腰侵草色。墙外生憎，扰扰閒车辙。欲住还抛无那说。百般滋味都缘别。"
"蝶恋花 其三 和王静安韵","清末近现代初","陈方恪","竹屋蛎垣低夹道。翳紫珍丛，露颗迎初晓。一曲遥峰青窈窕。野塘嫩綵鱼鳞小。指点江村烟树渺。如许韶光，直恁鹃啼老。陌上游骢嘶不到。落红几点黏新潦。"
"蝶恋花 其四 和王静安韵","清末近现代初","陈方恪","池上碧桃开又落。一枕瞢腾，欲起浑无著。满箧尘笺虚旧约。不成禁受难抛却。屡数归期谁可博。还怕归程，步步荒葵藿。才敛斜阳零雨作。流光也似人情薄。"
"蝶恋花 其五 和王静安韵","清末近现代初","陈方恪","扑面濛濛飞弱絮。一霎溪山，萧瑟浑如许。云脚四垂天景暮。小楼夜半闻微雨。每到春来愁欲诉。诉尽愁肠，依旧成虚度。苦道离人留得住。长亭几送征鞍去。"
"阮郎归 和静安韵","清末近现代初","陈方恪","岭云一径护松关。鞭梢眉月弯。壶觞萧寺驻雕鞍。秋寻山外山。欹雾鬓，绾风鬟。枫林图画看。玉笙遥隔翠微间。清欢重会难。"
"点绛唇 和静安韵","清末近现代初","陈方恪","匍匐归来，平生意气频虚左。狂澜虚舸。呼马呼牛可。一气洪钧，鼓就祥金我。阎浮大。人天敷坐。纷碎空花堕。"
"谒金门 和静安韵","清末近现代初","陈方恪","回廊侧。欲辨香踪无迹。秋入蛩声无气力。晓风吹恻恻。兰烬镫窗狼藉。篱角露珠荧碧。几点流云河汉密。梦痕来处觅。"
"菩萨蛮 和静安韵","清末近现代初","陈方恪","溪山输却斜阳半。江城一例秋蝉乱。秋老独还家。东篱菊始华。锦鳞书十二。不寄蓬瀛字。一觉我何人。潮音枕上闻。"
"点绛唇 江行舟中，和静安韵","清末近现代初","陈方恪","渐近归程，惺忪翻觉羁愁积。等闲轻掷。旧梦何因觅。沙岸渔灯，望里星星灭。江波白。云车駃月。浪捲千堆雪。"
"少年游 忆旧","清末近现代初","陈方恪","青山衔郭，青溪绕步，巷口夕阳斜。咽暮悲笳，倦秋疏柳，几点挂寒鸦。归来庭户清如水，白发语交加。侍坐盘餐，下帷镫火，争忍数年华。"
"踏莎行 题吴湖帆夫人绿遍池塘草图册","清末近现代初","陈方恪","镂凤才名，彩鸾仙韵。玉台兰雪融心印。东风重返谢池春，千秋慧业销磨尽。恼带鸳慵，撩钗燕困。西亭翠被栖香烬。丹青忍续断肠吟，吴霜一夜沾潘鬓。"
"临江仙 题淞雨吴讴图","清末近现代初","陈方恪","依样江南山色好，捲帘人隔星河。镜华空掩醉颜酡。未应歌小海，曾与托微波。欹枕帘花和泪堕，织愁争觅龙梭。瑶京影事费销磨。画图重省识，谁分此情多。"
"浣溪沙 题遐庵罔极图","清末近现代初","陈方恪","卅载觚棱梦已阑。故园休放旧盟寒。更回清思寄琅轩。风裁不教禅悦减，忧危谁省寸心殚。忍听拥髻话悲欢。"
"点绛唇 题遐庵竹石画卷","清末近现代初","陈方恪","劲节寒梢，盎胸不尽丹渊稿。中庭月皎。影放千寻表。翠袖空山，日暮怜幽草。苔窠老。吟鸾玄杳。忧恨西窗晓。"
"减字木兰花 题二风堂词意图","清末近现代初","陈方恪","馀妍清婉。逗入鬟云花款款。绿影帘空。付与秋虫弄晓风。词人携语。话向尊前犹媚妩。画谱宣和。别拓闲情几衍波。"
"念奴娇 赋访云主人桐影小筑","清末近现代初","陈方恪","歌残桃叶，送风流，几辈过江人物。瑟瑟清溪，流不尽，荒却半城山色。剪韭循畦，牵萝补屋，许占閒鸥席。故人无恙，坠欢何意重拾。谁念辛苦营巢，朱门换了，旧垒都陈迹。差喜归来三径在，手植疏桐如幂。滴露研朱，移阴布榻，一枕羲皇易。瓶笙轻度，挑灯聊话今夕。"
"浣溪沙","清末近现代初","陈方恪","锦瑟流尘未忍弹。门前春水燕飞还。高楼罗帕有新寒。故国飘零迷影事，美人清瘦罢朱铅。看花对酒不成欢。"
"瑞鹤仙 题遐庵梦忆图","清末近现代初","陈方恪","彩云容易坠。自吹断秦箫，凤楼空闭。红尘换流水。话归来、炎海岭梅芬齿。昙春一例。负几许、鸳盟艳绮。判今生付与，浮家多辨，看山清泪。犹忆新州歌版，误唤笼鹦，玉人谁是。灵芜绕袂。馀香绾、绛绡底。甚眉痕缥缈，佳期钿盒，难返鸿都旧事。对幽窗、重剔银釭，恨盈蠹纸。"
"霜叶飞 息庵自旧京缄寄西山红叶和君任","清末近现代初","陈方恪","玉颜生小。辞柯恨，瑶姬初下林岛。凤城西去眼偏明，误讨春人到。惯祗说、寻芳倦了。为谁重舣仙源棹。又醉约登临，晚霭合、寒鸦噪尽，几销斜照。休忆过目繁华，骊宫高处，顿隔霜信云表。舞裳轻断逐飞烟，认哀蝉悽调。更一霎、流红梦渺。人天偷换相思稿。念寄情、江南岸，拥髻灯前，恁时怀抱。"
"齐天乐 长夜得五兄九江书，枨触岁寒怀抱，阑宵倦枕，怃然成咏","清末近现代初","陈方恪","十年零梦浔阳岸，垂杨旧曾攀遍。断浦沙平，寒潮夜落，江堞秋笳遥怨。惊烽骤捲。又丛菊开残，故园心眼。岁晚乡关，恨波迢递素鳞远。天涯离思正苦，乱云回雁阵，何意吹散。浙水新阡，匡山破屋，都付书空偃蹇。孤怀自款。待同托长镵，共分兰畹。珍重瑶华，莫教衣带缓。"
"石湖仙 题吷盦丈藏郑叔问年丈手书此册","清末近现代初","陈方恪","无边烟水。恁消取词流，多少佳致。回枻濯沧浪，缅三高、天随近似。骚兰遗恨，忍更会、托根无地。何意。问义熙、几换尘世。年时听枫载酒，占林亭、停云旧里。泪掬西州，漫掷风流谁继。玉笥悽铭，马塍哀吹。恍移宫徵。人海底。摩挲鬓影孤寄。"
"汉宫春 为吴湖帆题仇实甫绘长门赋图卷","清末近现代初","陈方恪","金屋妆成，甚阿娇生小，争解闲愁。多情故教易怨，无那绸缪。铜铺夜永，感微凉、团扇先秋。兰烬暗、车音坠梦，几番流水宫沟。漫道琼华遗恨，指同心深院，浑算恩稠。鸳机断纹未抵，縏帨雕锼。蛾眉自昔，赚才人、一例离忧。还妙寄、蒲亭清翰，砑光粉熠银钩。"
"渡江云 吴淞江滨邓氏草堂题壁","清末近现代初","陈方恪","残霞明远烧，海天暮合，去浪涌轻沤。废堤循故垒，细路平沙，矮屋隐林邱。寒潮自落，傍岸簇、渔火初收。清露滴，野田风起，门外柳飕飕。牵愁。游春鞭镫，贳酒旗亭，恁江南客久。应遍识、辞巢零燕，泛水閒鸥。相看剩有当时月，又几回、迟我淹留。欹翠袖，谁家玉笛高楼。"
"菩萨蛮 和子栗黄陵夜泊","清末近现代初","陈方恪","苍岩藓壁凝阴铁。烟萝缥缈愁猿绝。皓月迥孤征。江流石有声。丛篁湘泪浥。滩转哀湍急。客枕倚中宵。明朝双鬓凋。"
"石州慢 题林子有讱庵填词图卷","清末近现代初","陈方恪","紫陌呼鸾，萧寺听莺，年华如瞥。江山清感无多，付与殿春啼鴃。京尘未浣，检点欢唾离痕，酒阑歌断琼壶缺。一舸伴夷犹，有津头凉月。愁绝。灵和稚柳，阆苑憨桃，目成都别。楚雨初收，为问云香何叶。芳兰渐晚，怎知投老心期，红牙漫谱阳关叠。几度对良辰，底不成抛撇。"
"高阳台 题缪艺风丈垂虹感旧图，为吊蒋鹿潭作","清末近现代初","陈方恪","梁苑樽空，青楼梦觉，褰裳重舣吴船。想像明珰，湖云祠树如烟。蓂花吹老松陵路，坠琼箫、一曲婵娟。更情牵。未稳鸥盟，漫逐萍缘。江南何处招清些，甚哀时杜老，目断开天。桥上修岚，年年锁恨眉巅。图成已换沧桑稿，付遗民、白首相怜。抚尘笺。唤起吟魂，邻笛悽然。"
"鹧鸪天 寿讱庵六十","清末近现代初","陈方恪","袖手长安罢弈棋。归来人海好须眉。赐书亲沐教儿读，家酿初斟待客携。呼鹤子，抗皇羲。荡胸云壑养清机。他年下噀秋粳熟，笑博新词换五噫。"
"玉烛新 壬申秋夕","清末近现代初","陈方恪","东邻初剥枣。又片叶琤霄，乱蛩催晓。海涯倦旅新来瘦，万里西风毷氉。关山笛弄，感弃国秋蓬年少。抛不断、惟有相思，随人总如芳草。当时俊约珍盟，甚路隔仙源，信沉青鸟。岁华电埽。空赢得、镜里吴霜侵早。玄都再到。尽打叠、刘郎愁稿。眠未稳、惊起寒枝，啼乌夜绕。"
"临江仙","清末近现代初","陈方恪","惊狂蝶舞浑多恨，那堪槽凤分飞。石城秋讯隔帘西。起来搔首，银汉碧天垂。争管拂帏还坠溷，与君一样凄迷。空王应许念穷儿。僧祇弹指，春梦了无依。"
"虞美人","清末近现代初","陈方恪","南朝几许伤心事。一枕苏春睡。猗兰青鸟返瑶天。不尽落花流水、恨年年。兴亡覆手翻云雨。谁抵钟情苦。瓣香千载盥清词。人是金戈铁马、渡江时。"
"玉楼春 西园茶会","清末近现代初","陈方恪","砥宫椒壁光萦练。精耀华镫珠珞绚。花阴促坐食单凉，池畔开樽冰瀑溅。鹭翘璅步迎风颤。玉树周遭匀似剪。蹋歌联臂趁侏㒧，舞罢衣香闻细喘。"
"鹧鸪天 席间代赠","清末近现代初","陈方恪","窄袖弓鞋趁锦鞯。淡匀眉韵出天然。幽情欲化凉云去，此夕西楼替月圆。从别后，忆尊前。莫将清恨损华年。落红拚得随流水，胸网黏泥总可怜。"
"浣溪沙 次蘉庵戊寅元日韵","清末近现代初","陈方恪","垂白孤儿泛梗身。眼穿兵气入萧辰。江湖满地不逢人。别浦柳青犹惹恨，故园花发若为馨。几回肠断永和春。"
"玉阑干","清末近现代初","陈方恪","纤云净捲凉天宇。几点冷萤黏玉树。相逢此景耐回肠，休閒话、月明前度。帕罗欢唾馀香污。掩綵菱、眉黛非故。近来别梦索无凭，争安排、万种愁绪。"
"传言玉女","清末近现代初","陈方恪","宿醉还醒，不断矮檐残滴。砚云香浅，漾荧釭影壁。西崦俊赏，误了吟边游屐。轻寒犹锁，早梅消息。浪泊经年，向春风、泪暗裛。雁鳞空寄，阻蓝桥烟驿。芳菲梦阑，待舣江湖归楫。当时鸥侣，哂人头白。"
"洞仙歌 爰居阁主倩今雪女士模周文矩玉步摇图为瓶斋主人寿，图成徵题，因戏作此解","清末近现代初","陈方恪","垂珠㔩叶，袅糺枝金缕，趁节迎风步微逗。恁唐宫标致，汉殿轻盈，浑不许、偷眼杜陵延寿。梁园珍重意，绝代丰姿，应仗传神出纤手。玉雪两相欢，宝髻天花，也祗合、才人消受。笑宛转、先期报琼瑶，认一角猩泥，好春酣透。"
"木兰花慢 和青萍居士悼亡姬之作","清末近现代初","陈方恪","听江城落叶，又砧杵、乱哀蝉。甚精爽销磨，香缯曳影，蕙帐凝烟。还怜。新洲老去，误笼鹦几度唤婵娟。漫道逢人意绪，归来费泪鸾笺。银蟾。低户照无眠。旧恨总难捐。怅极目征程，刀环梦断，翠袖寒添。他年。相期素约，共名山灯火伴吟编。应是金钿愿稳，玉箫重话前缘。"
"琵琶仙 次韵和青萍居士毗卢寺扶桑十一面观音丈六瑞像","清末近现代初","陈方恪","十丈旃檀，甚弹指、乍现荼罗莲国。诸宝璎珞庄严，珠鬘晃金碧。宏四愿、寻声度厄，俨礼补、弥陀遗迹。绀马朝飞，天琴画下，音妙灵匹。叹垂老、萍泊三涂，待凭乞、金簏抉缠幕。还又劫灰扬遍，舞洪涛声急。分瑞露、天心悔祸，普南洲、共被慈力。且化玉帛干戈，岁清时谧。"
"齐天乐 题赵叔雍高梧轩填词图","清末近现代初","陈方恪","西风一叶铿梧韵，平牵夜窗幽梦。梦里溪山，云深院宇，犹识神清仙洞。冰轮乍涌。映大地霏琼，诸天凝汞。障袂层霄，笑看尘世沸醯瓮。年光迢递易晚，怅江湖路阻，难驾飞鞚。雁后芳期，琴边俊语，都付啼螀偷送。閒愁万种。待写入奇怀，故人谁共。倦影灯前，玉蟾窥画栋。"
"烛影摇红 其一 寿郭啸麓六十","清末近现代初","陈方恪","倦羽江关，赋情何处同衿契。临风遥忆玉珂人，跌宕长安醉。奕世芸香共继。咏芙蓉、金天镜里。旧巢归燕，梦魇花愁，伤春无绪。"
"烛影摇红 其二 寿郭啸麓六十","清末近现代初","陈方恪","沙合南台，故乡鸾凤蜚英异。沧桑阅尽遂閒身，料理名山计。馀事脂樱唾腻。斗芳菲、词场青兕。瀣楼还羡，作健逢辰，谟觞清閟。"
"人月圆 贺李功抍世兄新婚","清末近现代初","陈方恪","相携人月双圆候，佳气郁珑葱。凤翘金缕，琼枝玉杵，并影春侬。应多乐事，评量奇字，商略眉峰。芸香清伴，风帘咏絮，汗简雕龙。"
"雨中花 戊寅荷花生日，社集分赋","清末近现代初","陈方恪","太液承欢霞袖翥。禁多少、玉酣红妩。宫粉凝妆，仙云并影，缥缈淩波步。一自移盘人暗去。怕荒却、月明千亩。怨笛沉烟，残萤飘水，梦断临平路。"
"雨中花慢 秋荷","清末近现代初","陈方恪","泛玉歌阑，闹红妆褪，野塘零乱斜晖。又凉蝉唱晚，倦柳沦漪。露重瑶房欲坠，烟昏青镜都迷。佳期过却，水天清梦，输与鸥知。锦鳞波远，荡尽兰桡，采香人到应迟。还暗忆、巴池飐雨，潘鬓萦丝。碎影犹怜翠被，馀酲空想娇姿。西风后夜，寒蛩蓼溆，替写相思。"
"燕归梁 题陈君任佳住楼词意图","清末近现代初","陈方恪","玉恨昙欢一梦醒。踪迹楚江萍。征裳不浣酒痕青。留待与、话飘零。长亭烟柳，长堤芳草，何处是归程。几回消息盼帘旌。应共我、此时情。"
"采桑子","清末近现代初","陈方恪","无情渡口垂杨树，不绾行舟。分付东流。最怕黄昏泊石头。天涯影事孤蓬梦，好语难酬。一曲离讴。秋雨如人泪不收。"
"玉楼春","清末近现代初","陈方恪","洞房红烛花枝暖。宿酒不辞金爵满。别来几度对良宵，风月祗供肠寸断。石城柳老莺声啭。去住青春人意短。明朝两袖拂蘋烟，又向溪山迷泪眼。"
"满宫花 七夕","清末近现代初","陈方恪","碧天云，河汉鹊。耀我绣襦金络。绿窗花好不归家，惆怅旧阑庭角。袅沉檀，浮晚酌。月澹千家帘幕。蕙烟兰露待君来，此意更无人觉。"
"朝中措","清末近现代初","陈方恪","花光凉节夜痕秋。人在小红楼。残梦兀遥灯影，惊心疑漾帘钩。屏山归路，青芜沙外，稚柳江头。渐是兰桡荡尽，倚阑无那凝眸。"
"虞美人","清末近现代初","陈方恪","梦魂惯识春庭路。不抵仙源误。争知重到尽魂销。最是当时依样、月华娇。画廊检点泥痕在。漫共辞巢悔。断肠何处说酬恩。一度花开一度捲帘人。"
"浣溪沙","清末近现代初","陈方恪","意气拿云忆昔年。当筵借箸画山川。功名欹枕看飞鸢。草檄未成憎命达，酬恩何计受人怜。一龛云卧送华颠。"
"蝶恋花","清末近现代初","陈方恪","禁暖禁寒风信恶。雨滴空阶，閒飏鞦韆索。满眼情怀还似昨。弸彋故故吹罗幕。漫道新欢迷旧乐。窥玉墙东，未许三年约。直抱此情归碧落。他生铸就今生错。"
"清平乐","清末近现代初","陈方恪","枣花西院。弄语闲莺燕。已是闻声情不浅。况道恁时相见。尊前别有风流。三生同梦扬州。剪取吴淞江水，输他一段凝眸。"
"浣溪沙","清末近现代初","陈方恪","凤葆霓旌列画看。兰舟箫鼓荡漪澜。更飘仙乐满人间。廿载华胥惊梦破，三秋烟柳倦凭栏。西征往事忆长安。"
"苏幕遮","清末近现代初","陈方恪","强支颐，慵整髻。疑喜疑嗔，离合回还意。门外日高犹睡里。不管春风，浩荡移人世。会时难，别轻易。晓月残星，心事嗤迷际。欲草鱼笺偏不寐。几许安排，饤饾相思字。"
"浣溪沙 效海日楼体","清末近现代初","陈方恪","漏泄瑶台事有无。香心密印未模糊。一编衔袖蕊珠书。广乐既张天酩酊，模觞初闭地清娱。人间差认白鸠符。"
"蝶恋花","清末近现代初","陈方恪","吹转番风天未许。小草墙花，犹有残春住。燕子飞来浑不语。双双又向人家去。卷尽蕉心桐半乳。才度庭阴，荏苒纱窗暮。拈取绣絣还倦与。生生端被伊谁误。"
"清平乐 重效沈体","清末近现代初","陈方恪","于讴副墨。圣圣衔陈迹。读尽阴符开口说。两戒河山都别。南冥地陷云昏。齐州一发如痕。惭愧夷门老矣，蒯缑何处酬恩。"
"清平乐 咏鸽，社作","清末近现代初","陈方恪","帘栊疏绮。人意双清美。漾枕流铃初睡起。知是嫩晴天气。裁书欲寄平安。几回招手雕阑。不似上林愁断，西风何处关山。"
"浣溪沙","清末近现代初","陈方恪","重见萧娘鬓未凋。当时争看舞尘高。一声啰唝最魂销。秦苑莺花烟月丽，汉家宫阙日华昭。归来拥髻可怜宵。"
"蝶恋花","清末近现代初","陈方恪","人病恹恹春过半。春意人情，恍隔银河汉。独下沁芳亭畔看。春风吹尽无人管。杨柳阴浓笼四面。谁在浓阴，弹彻流光怨。已是酴醾飞片片。看君合取伊谁殿。"
"忆江南 题疏灯残梦图为痴云作二首 其一","清末近现代初","陈方恪","灯晕冷，残梦忒零星。秋水绿蓑江上笛，杏花春雨驿边亭。重话不堪听。"
"忆江南 题疏灯残梦图为痴云作二首 其二","清末近现代初","陈方恪","残梦醒，灯晕结成愁。千里水云虚锦字，十年尘土敝貂裘。何日棹扁舟。"
"洞仙歌 贺甘簃仁兄新婚","清末近现代初","陈方恪","三商灿晓，溢门阑佳气。宝扇银鸾并交媚。看下了晶帘，眉黛轻描，相对坐、商略绿窗奇字。元龙豪气在，哀乐中年，合有深情寄鱼水。一棹木兰船，镜鉴香篝，生消受、柔乡滋味。有比翼、鸿光式相庄，待明岁重阳，饼筵高会。"
"鹧鸪天 寿许季纯六十","清末近现代初","陈方恪","绮沮湘波窈窕才。苍生前席古今怀。当时西府甘鹅炙，归去南山养鹤胎。开叹口，接行杯。东方狡狯撼车雷。沧桑阅尽春生早，待向莱阶扫劫灰。"
"临江仙","清末近现代初","陈方恪","玉树华年情卓荦，吴城好恣春游。云屏十二敞高楼。曲阑斜凭处，杨柳水风柔。今日小怜应忆我，相逢休诉从头。琵琶弦上暗惊秋。马嘶花发尽，疏雨滞成愁。"
"南歌子","清末近现代初","陈方恪","晚霭低平楚，轻寒上小楼。丝丝微雨漾帘钩。翻作一番风景、替人愁。对酒孤欢赏，看花近白头。天涯早道倦清游。准拟归期何事、又淹留。"
"踏莎行 题五代人绘行脚图","清末近现代初","陈方恪","白象香城，金瓶海水。何年会得西来意。无边花雨满人天，可怜重认袈裟地。影事三生，穷涂万里。拂衣石上人初起。心魔春怨两俱空，斜阳持钵千山里。"
"浣溪沙","清末近现代初","陈方恪","阅尽千花泪湿衣。东风南浦未成归。萋萋芳草伯劳飞。几日江楼同旷望，碧云萧澹楚天垂。天涯何事与心违。"
"虞美人 题十园秋思图为寥士作","清末近现代初","陈方恪","山围潮打仍朝暮。落木枯陵树。夕阳红上鼓楼西。犹认几家门巷、草萋迷。相逢楚老伤离乱。诗鬓经年换。雁飞纸阁影初涵。又放一襟秋思、满江南。"
"台城路 辛巳重九，会同社诸子北极阁登高，凭瞰台城，赋本意得燕字","清末近现代初","陈方恪","翠微秋磴苔綦渺，前游顿成凄黯。素籥迎凉，清商戒节，云物昭回江甸。南朝旧怨。对宫井霾香，御沟流艳。玉树歌阑，坠欢何处赋铜辇。潮痕依旧未改，霸图空怅望，天澹山远。凤岭人归，龙沙梦觉，都付伤高心眼。羁怀自款。趁华菊胜簪，渌醽浮盏。莫待飘零，故蹊迷社燕。"
"采桑子 其一 丁亥岁暮即事","清末近现代初","陈方恪","移家偏向秦淮畔，陋巷柴荆。纸帐疏棂。轧轧鸣机隔院听。当时裙屐风流歇，几许飘零。回首前尘，拄颊钟山两鬓星。"
"采桑子 其二 丁亥岁暮即事","清末近现代初","陈方恪","天涯岁晚催归急，豚砦鸡栖。尽室同携。烟水家风老布衣。寒宵拥絮愁无那，灯影迷离。梦影依稀。迢递霜钲月向低。"
"采桑子 其三 丁亥岁暮即事","清末近现代初","陈方恪","雪晴门巷妨车毂，澹日空墙。缺月幽坊。人海孤踪祗自伤。卅年竹马嬉游地，屈指韶光。几阅兴亡。燕子归来话短长。"
"采桑子 其四 丁亥岁暮即事","清末近现代初","陈方恪","冲寒八口携家去，矮屋青毡。铛捲同椽。朝日房栊晒水仙。天教还我长干住，江令祠前。朱雀桥边。清恨南朝有替传。"
"少年游 庚寅十二月廿八日立春作","清末近现代初","陈方恪","疏疏银雪霰林塘。云影逗微阳。盼到春来，偏愁春到，何计遣韶光。早梅犹自亚闲房。寒减旧衣香。不似春酲，非缘薄病，无处著思量。"
"浣溪沙 庚寅除夕","清末近现代初","陈方恪","梦断香销恍浃旬。桃符空映旧疏棂。斋盘帏火伴残更。世乱待轻生死恨，家单忍话索离情。且储清泪泊閒身。"
"浣溪沙 题张次溪天桥故事集","清末近现代初","陈方恪","谁向灯窗续窈闻。上河风物忍同论。驼纲坛树几斜曛。卜肆旧踪呼妙子，书棚清话老遗民。卅年残梦委芳尘。"
"金缕曲 走视紫萸墓作","清末近现代初","陈方恪","欲语心先碎。卅年来、欢娱苦短，年华催逝。只数吴皋同赁庑，少称兰闺清事。又一刹、蓬飘海澨。自尔钗钿看尽彻，问何曾、一日舒眉翠。愁与病，相料理。城南老屋青镫里。恁几回、忍饥待我，夜寒无寐。凄绝平生先死愿，总算而今信矣。甚为我、前驱蝼蚁。铁轨城阴遥映带，更白杨、荒冢悲风起。报君者，仅如此。"
"鹊桥仙 七夕。用秦少游韵联句","清末近现代初","陈方恪","星期七夕，人间天上，玉沾金风几度。当时佳约等閒看，赚老去、风怀无数。尊前擪笛，花间索句，迷却采莲归路。银河倒映旧针楼，怅盼断、帘栊朝暮。"
"踏莎行 题何叙甫手写诗卷","清末近现代初","陈方恪","海国秋光，山城夜雨。梦回重理闲羁绪。狂踪收拾到丹青，关河历历消魂处。盾墨龙香，弓衣绣虎。尊前笑赌旗亭句。沧桑影里著斯人，扶节白首春风路。"
"高阳台 赠洗斋","清末近现代初","陈方恪","绯苣同心，灵鹣共命，梅边稳住吟身。小谪华鬘，从知早种兰因。璿玑才调风流远，羡沤波、福慧平分。尽消他、韵事红闺，刻烛裁云。石城大好家居在，傍绒庄绮陌，烟水东邻。璧月新愁不散，轻上眉颦。无端锦瑟空房语，送华年、断梦成尘。俧谁怜，青鬓萧疏，对影朝昏。"
"满江红 戏题小影","清末近现代初","陈方恪","袅袅青衫，问今日、寄愁何地。敢分是、今想无福，他生修慧。宝玉红楼难比洁，痴珠秋月徒空瘁。祗亦花、宝鉴一春航，差堪拟。多情种，平交谊。忧幽病，相思泪。算酒边人外，诸般滋味。五噫行歌志到隐，七年淹席惟思睡。待安极、穿冢傍要醒，吾其已。"
"浪淘沙 乙未花朝病中对雪，今年值闰三月","清末近现代初","陈方恪","无力任轻飏。巧糁莺黄。杏花消息隔银墙。应是东皇培闰荚，故勒春光。纨扇已捐箱。蝶影茫茫。石城拌老住龙荒。闲愁药炉新活计，聊当持觞。"
"鹊桥仙 乙未七夕","清末近现代初","陈方恪","疏花媚晚，青桐褪暑。消受嫩凉庭宇。衣香帘影自依依，奈换了、隔年情绪。分炉行篆，量枝缀镂。别见红闺幽愫。人间总被误聪明，悔莫乞、痴騃尔汝。"
"踏莎行 次周梦庄咏新绿韵即题其词集","清末近现代初","陈方恪","意气拿云，生涯泛藻，淮南归梦知多少。年年别浦送寒潮，秋风一夜苕花老。瓜井清吟，蔬枰凄调。遗民往事惟君道。仙才忠厚托灵均，挑灯那赋伤春草。"
"满江红 丙申秋日病起后湖作","清末近现代初","陈方恪","倚棹湖边，看迤逦、崇城如画。记当日、鞭丝帽影，几番游冶。小苑新莺啼梦后，碧山凉月吹箫夜。尽栖迟、白首卧江南，何为者。废塔外，残阳泻。孤屿畔，双凫下。祗琴樽消歇，绮缘都舍。沧海清音人已远，江关旧恨身偏写。更支节、倦眼独临风，秋潇洒。"
"摸鱼子 丁酉初春送器伯还运城","清末近现代初","陈方恪","渺关河、春鸿秋燕，一年一度来往。灯期祗道江南好，偏是雪花如掌。孤俊赏。归趁及、汾香酒熟开春盎。云山北向。任抱犊书残，飞狐径没，怀古托微尚。飘蓬恨，十载栖迟相望。河源何处同访。偷閒莫问劳生事，且挹钟山朝爽。从俯仰。还喜有、征装满叠新诗帐。骊歌又唱。试检点樽前，几人犹在，休与话惆怅。"
"浣溪沙 南吕宫六调","清末近现代初","陈方恪","一曲琴心听隔墙。畅吟回雪浇空廊。十年身价领群芳。风景未张消息路，世情相识怨恩忘。马蹄归去独回殇。"
"踏莎行 其二 忆妍华","清末近现代初","袁克文","月共愁凝，春随梦断，江头柳色青垂遍。归期欲计但无期，烟波不管征人远。袖角笼欢，钗痕记怨，当时酒泪盈盈见。遥知灯火又黄昏，风花依旧迎妆面。"
"八声甘州 坐栖琼楼","清末近现代初","袁克文","正当楼酒醒又黄昏，此间尽消磨。便殷勤坐对，眉犹胜月，目更凝波。难得重来把手，忍听旧笙歌。相与论憔悴，夜已如何？暗记三更低转，算隔帘人定，愁思无那。怅江头梦远，搔首望云过。定中秋、团圞容易，又一年、何事盼星河？天涯遍，更谁无寐，念我蹉跎。"
"念奴娇 闻清五大臣遇刺感赋","清末近现代初","高燮","车场如市一声雷，震破双双两耳。面血洒将黄马褂，几点鲜红竞美。药雨无灵，弹烟空掷，枉学屠龙技。大索不得，莫是远飏去矣。却惭荆聂遗踪，虚无劳躅，如汝差可喜。碎魄零魂犹战栗，屋上骂声又起。巡警汗喘，赏悬百万，秦法殊难持。燕云莽荡，暗杀风潮未已。"
"百字令 题桃花扇","清末近现代初","高燮","模糊张眼，看江山无主，舆图换稿。一幅沧桑谁堪画，肠断秣陵秋老。衰草凄迷，夕阳惨淡，旧泪知多少。零香残粉，付与声声啼鸟。最恨烛灺烟消，歌终梦醒，门户空争闹。国破家亡无所剩，赢得数株红蓼。孽子孤臣，渔夫樵客，冥冥鸿飞杳。识时俊杰，出山惟恐不早。"
"浪淘沙 题《小雅楼集》","清末近现代初","高燮","歌哭几时休。难以消忧。凄清身世冷于秋。一卷灯前开不得，侬亦工愁。时事泪长流。痛说金瓯。莫将哀怨诉从头。何况今宵风雨急，独上危楼。"
"满江红 题《张苍水集》，用岳武穆韵","清末近现代初","高燮","破碎河山，叹一缕、残魂欲歇。谁肯信、书生报国，竟成义烈。慷慨悲歌江海水，寂寥夜哭沧桑月。抚须眉、搔首看天狼，同仇切。报仇志，酸如雪。华夷界，安能灭。但春秋抱住，完全无缺。臣节苦尝熊鬼胆，觉旌红染黄炎血。问何时、扫荡犬羊群，还京阙。"
"临江仙 感怀","清末近现代初","高燮","大好江山谁是主，几时扫荡腥膻。痛遭宰割恨难填。神明胄裔，民族太颠连。汉水无波自由死，沉埋二百余年。中原难复旧衣冠。同仇踊跃，努力再开天。"
"金缕曲 怀旧","清末近现代初","高燮","终日愁眉锁。最堪怜、胸中抑郁，有怀难写。遏住泪珠千百斗，不向人前倾洒。血愈红、点点零星下。汉官仪，安在也。黄昏露滴鸳鸯瓦。入秋来、风雨凄其，更阑灯灺。纵有匣中三尺剑，争奈蹉跎未把。好神州、惊心胡马。芳草残魂思故国，建共和、威德声华夏。梦回时，叹全假。"
"满江红 题冬青树，步书中宋昭仪王清惠驿中题壁原韵","清末近现代初","高燮","满目沧桑，已无复、赵家春色。最难堪、乾坤板荡，犬羊登阙。肠断故宫环佩底，变生列圣山陵侧。叹堂堂、万古汉官仪，都消歇。擎天柱，一朝绝。亡国痛，向谁说。剩冬青树上，杜鹃啼血。野老独听南内雨，孤臣恸哭西台月。奈而今、大好旧河山，仍残缺。"
"百字令 题香祖楼，即用书中池上联句李若兰和作原韵","清末近现代初","高燮","良缘美满，却谁教一着棋差，转成愁戚。历劫余生人似梦，叶落闻虫唧唧。才盼将归，便歌长恨，辜负郎怜惜。自伤薄命，魂也何须寻觅。当日燕婉同栖，温柔共享，万缕情丝积。三秀连枝香到骨，忍令一枝影只。恋叶如胶，爱根似漆，岂意天难必。从今已矣，挥手何堪忆昔。"
"浣溪纱 题牡丹亭还魂记","清末近现代初","高燮","一点痴情不自持。三年地下费相思。牡丹亭畔是佳期。旧梦依稀肠欲断，夕阳明灭泪如丝。汉家可有返魂诗。"
"高阳台 题风洞山","清末近现代初","高燮","汉月萧条，胡笳断续，忍看满地斜阳。万种牢愁，故宫犹剩红墙。酸辛莫把从头话，负恩儿、甘作降王。最堪伤。两颗头颅，一样收场。青衫红粉飘零矣，甚鸾颠凤倒，要问苍苍。如此因缘，天公怎太荒唐。裙钗却抢千秋节，坐蒲团、兀自思量。忽回肠。埋近忠坟，魂魄皆香。"
"金缕曲 丙午正月，题先聘妻遗像，宵深灯灺，凄绝万端，偶聆前尘，愁怀顿触，因书此阕，时去先聘妻没已十年矣","清末近现代初","高燮","往事休提及。忆当年、丝梦牵住，喜欢交集。修到梅花成幻影，肠断芳年锦瑟。况又值、蓼莪泣血。十载痴怀谁遣此，冀寻君、梦里俱难得。即相见，何曾识。思量容易寻呜咽。到如今、妆台久伺，爱情胶结。偏是空花忘不了，吾亦未知何说。只惘惘、令人欲绝。尘世偶留真色相，似怜侬、愁绪无终极。仔细看，泪如织。"
"一剪梅 题天梅“万树梅花绕一庐”卷子","清末近现代初","高燮","空山指点影濛濛。来也无从。去也无踪。此中只有暗香通。可受西风。不受东风。知君结想渺难穷。撇了猩红。隐了芳丛。展图我泪比花浓。真是相逢。梦是相逢。"
"台城路 题汉宫花","清末近现代初","高燮","故宫回首真凄绝，剩魄残魂何似。抚镜生怜，容姿憔悴，毕竟飘零谁使。不如归死。纵乐操南音，聊复尔尔。满眼神州，夕阳无限胡笳起。好梦心头关住，记天颜相对，熏风绕指。劫后青山，恨余红泪，一曲成声变徵。冠裳如此。问江水滔滔，怎能洗耻。俯仰沧桑，忍把瑶琴理。"
"湘月 丁未三月泛舟西湖，遥步龚定庵韵","清末近现代初","高燮","夕阳如画，媚六桥柳色，风流娟丽。柳外笙歌桥外舫，万顷波光无际。花落愁多，春寒梦殢，不展东风意。鹧鸪生劝，未容料理归计。好是堤绕围青，潭空凝碧，人影娇扶起。祠宇园林浏览遍，更向禅林暂寄。山笋清甘，湖莼滑腻，迥异家乡味。者番咀嚼，便思老我云水。"
"一剪梅 初至吴门即事","清末近现代初","高燮","湿云漠漠雨初收。才别杭州。又到苏州。金阊门外此勾留。花似颜羞。月比眉修。山塘七里要穷游。春亦温柔。人亦温柔。今宵特地与妻谋。准备兰舟。去荡清流。"
"丑奴儿令 游留园","清末近现代初","高燮","沧桑变换寻常事，昔日刘园。今日留园。多少门前车马喧。衣香鬓影匆匆见，人自销魂。我自惊魂。水阁台廊总梦痕。"
"浪淘沙令 别苏州，在汽车中作，是日为三月十九日","清末近现代初","高燮","大好艳阳天。春在谁边。闲花野草不胜妍。蓦地呜呜声里听，何处啼鹃。令我思绵绵。旧恨重牵。回头山色总堪怜。肠断甲申亡国泪，都化愁烟。"
"念奴娇 自杭至苏，由苏返沪，晤去病、勉后、天梅诸人，知于数日前亦曾偕游吴门，并得谒张公国维祠。苏之有张祠，余初未知也，填此志憾","清末近现代初","高燮","西湖游遍看祠堂，历历曾彭左李。南麓独寻苍水墓，大抵无人来此。古木含愁，残山不语，俎豆全荒矣。两回凭吊，痛哭斜阳堆里。谁信一掬椒浆，阊阖城外，庙奉东阳祀。一样堤兵期灭虏，未许腥膻忘荐。故国魂香，孤臣血碧，种性终难死。缘悭展拜，令我凄然无已。"
"买陂塘 重游烟雨楼","清末近现代初","高燮","二年前、鸳湖曾到，斜阳来问烟雨。那时犹记春归后，满地落花如絮。怀往古。便解得凄凉，解得伤心赋。沉吟不语。听衰柳鸣蝉，声声细碎，似识悲秋苦。休重数。更惹今番酸楚。此游兼乏俦侣。无心久向空庭玩，独倚阑干容与。君看取。剩有这、枯荷数梗临风舞。不成情绪。去败壁颓垣，几回寻觅，尚写旧诗句。"
"忆江南 题李后主词","清末近现代初","高燮","情无奈，回首事如尘。秋月春花同梦过，晚风朝雨更愁侵。此境怎能禁。沉吟久，泪下太无因。万种凄凉含思怨，一般滋味动人深。亡国有哀音。"
"疏影 残梅","清末近现代初","高燮","零香犹馥。正阑珊别意，还住芳躅。幽梦凄清，寒雨黄昏，肯被东风吹逐。孤心却恨春无赖，岂愿游蜂往复。故宁甘、憔悴姿容，品耐横空寒玉。他竟无人爱惜，万葩齐取媚，韶华纷触。独有斜阳，如怨如痴，照向篱边巷曲。杜鹃原是消魂鸟，惟冷对、余花痛哭。剩南枝、月苦烟荒，彷佛傲霜秋菊。"
"缠绵调 自题拜鹃室词","清末近现代初","高燮","剩锦零丝花样，请君休笑。饰时妆、原非了了。南窗自绣伤心稿。明月深宵，奇泪盈怀抱。步庭前树底，将身拜倒。冷清清、残魂缭绕。啭娇喉、苦向啼鹃说。身世凄凉，与尔真同调。"
"金缕曲 剑公结婚之前数日，成金缕曲一阕，感此新欢，顿触旧绪，音极凄艳，索为和词。爰步其原韵，即以为贺","清末近现代初","高燮","恨逐秋风去。纵频年、天涯飘泊，芙蓉北渚。红烛新欢圆好梦，今日旧愁无与。尽抱得、名花解语。我欲赠君无所赠，拟留声、及其关雎贮。歌一曲，双双伫。回头故国皆离黍。唤卿卿、相将携手，一■托处。私爱公仇难舍却，把剑同看牛女。试仰诉、神仙伴侣。满地胡尘谁净土，问几时、汉日光如许。定情后，凄吟绪。"
"买陂塘 吊明故宫","清末近现代初","高燮","冷斜阳、南都旧事，伤心有恨难赋。乱砖片瓦皆尘梦，怪底残山如诉。无证据。问宝座金銮，一例模糊处。龙蟠虎踞。剩故堞凄凉，任他毁卸，车载驴驮去。荒芜久，不见衰烟寒树。谁怜宫殿狐兔。五龙桥上频回首，禁水无情暗度。休恋顾。怕泪洒秋风，触物将倾注。沧桑计数。念历历兴亡，终成宿草，此理从今悟。"
"浣溪沙 其一 宛叟诗来，述花朝前一日事，读之菀结，爰填此解，以寄怀思","清末近现代初","高燮","节近花朝爱薄阴。芬芳老更惜花深。春愁愁入百花心。修到梅花犹厄岁，从来佳卉不成林。十分惆怅托沉吟。"
"浣溪沙 其二 题何小山七榆草堂词残稿","清末近现代初","高燮","稚柳新波费苦思。叔源去后欲何之。于今复见小山词。城北断肠芳草日，玉壶落月碧烟时。零笺残梦一丝丝。"
"忆旧游 其一 题周实丹烈士遗集","清末近现代初","高燮","记年时握手，送抱推襟，情绪缠绵。各茹沧桑泪，但相看不语，洒向谁边。秋风黄叶满地，痛哭孝陵前。更醉里题诗，酒酣耳热，共擘吟笺。凄然。惨难别，索梦醒灯残，分散如烟。报道天声动，待长驱北指，扫荡腥膻。烽火兵戈骚屑，消息久停传。忽霹雳飞来，头颅乱世空弃捐。"
"忆旧游 其二","清末近现代初","高燮","正匈奴未灭，战死沙场，死亦安便。击楫渡江去，见胡氛犹恶，猛着先鞭。那知义旗甫举，罹祸剧堪怜。叹国法难伸，奇冤虽雪，应憾重泉。愁煎。怕追念，把旧影前尘，反复诗篇。读到伤怀处，似声声弹出，急管哀弦。况复平生隐恨，未了海棠缘。料碧血长埋，千年定化啼杜鹃。"
"点绛唇 病中","清末近现代初","高燮","一榻支离，恹恹睡梦无凭据。不成情绪。听遍黄梅雨。除却呻吟，没个商量处。烟痕语。纱窗暝处。恐与魂飞去。"
"浪淘沙 其一 梦中得首二句，因成此阕","清末近现代初","高燮","秋梦冷于莼。欲化烟痕。梧桐疏响扑栏频。风雨凄迷人不寐，无限黄昏。一榻隔凡尘。瘦骨嶙峋。绕阶络纬作哀呻。听到宵阑犹断续，似我吟魂。"
"浪淘沙 其二 病将匝月，花事谢矣，倚此志惜","清末近现代初","高燮","咫尺等天涯。隔了窗纱。料知庭草已如麻。开过荷花都不见，又过薇花。帘外夕阳斜。花落些些。微风吹起便成霞。影倘似花花似影，病更怜他。"
"南歌子 旧历七夕为新历八月十九，戏对双星，率成此解","清末近现代初","高燮","卐字同心结，花针七孔穿。翠梭织罢思缠绵。准备宵来好梦十分圆。仙界仍今夕，人间似去年。银河依旧鹊儿填。不道佳期误了卌余天。"
"徵招 题王船山鼓棹词","清末近现代初","高燮","孤灯冷对婆娑影，毕竟愁肠难断。举目尽沧桑，可有人思汉。故枝空自恋。只写出、鹧鸪声怨。地老天荒，但南无北，海枯石烂。苦忆好春归，烟花散。一寸情怀缭乱。伫立盼佳期，比天涯还远。残红看不见。想消受、泪珠无算。而今我亦最伤心，怕临风重按。"
"暗香 落梅","清末近现代初","高燮","空劳怅望。向水边篱落，闲寻闲访。偏是东风，桃李枝枝各争放。今日与君言别，眼看这、波翻雪浪。但撩来、花片零星，一例深深葬。海样情无量。更取烹茶，涤将肺脏。痴怀谁谅。细嚼残英空半晌。我自替伊凄怆。非欲避、百花头上，不忍见奈何天，繁华万状。"
"金缕曲 题秋棠图，为周无尽作。无尽又有棠隐女士小传，叙恨凄楚，盖伤心人也，为填此阕","清末近现代初","高燮","此事真无奈。没来由、动人倩影，亭亭增态。两种秋思浑似梦，梦里缠绵何似。忽断送、凄凉身世。一缕残魂仙去也，恐夜深、应化啼鹃泪。长已矣，竟谁使。断肠莫把相思寄。到如今、深藏金屋，花枝委地。纵有画工神妙术，写得渠侬品意。这别样、伤心难绘。天付多情吾已悔，愿与君、同证枯禅味。否则向，花间死。"
"海棠春 再题秋棠图，即为棠隐述意","清末近现代初","高燮","含情脉脉常凝睇。银烛畔、残妆慵理。憔悴可怜侬，挥手休提起。墙阴一带伤心地。花落去、坠欢难记。秋雨又秋风，谙尽愁滋味。"
"齐天乐 题哀蝉沧桑红泪词后","清末近现代初","高燮","美人脉脉临风倚，阑干夕阳如诉。叶病成红，花啼有泪，总是者般凄楚。谁教延伫。但蹙损双蛾，蕴愁难吐。湿透罗巾，抱琴背立甚情绪。伤心料他无数。道沧桑影事，侬能记取。故国残灰，芜城宿草，旧梦重重尔许。知音未遇。便弹向空山，寂无人处。死尽南风，一声声更苦。"
"满江红 题汪氏味兰斋梁大同瓦，瓦文为“能仁寺比丘正鹫仿铜雀剩瓦五万片舍入法忍寺愿先妣童氏十九娘超生佛界大同元年四月陆墓甘郎造”四十三字","清末近现代初","高燮","儿女痴情，顿触我、古愁历历。谁信得、生天成佛，轮回消息。此日摩挲铜雀样，当时多少寒鸦集。看南朝、天子舍生来，江山易。风雨夜，梵音寂。兴亡梦，檐溜滴。抚沧桑遗物，徒增萧瑟。罗庙埃碑犹兀峙，唐宫汉殿无陈迹。问黄炎、证据久销沉，空嗟惜。"
"相见欢 本意","清末近现代初","高燮","多情容易凝眸。莫含羞。可许朝朝伺汝看梳头。何处住。商量语。住温柔。着意怜侬携手上眉楼。"
"减兰 鹓雏以所著红豆书屋近词见示，赏以小词","清末近现代初","高燮","深情如是。愿种漫天红豆子。两字相思。葬向心头一点痴。春风微逗。何事干卿池水皱。幽梦迢迢。酒浅愁深骨也销。"
"临江仙 当湖偕内子同游瀛洲书院","清末近现代初","高燮","科第污人根性贱，登瀛好梦成空。笑他名士可怜虫。人文都阒寂，枉说此间雄。三月春寒犹料峭，桃花片片飞红。阑干并倚太匆匆。楼台看倒影，湖水自生风。"
"柳梢青 寒食日报本塔寺晚眺","清末近现代初","高燮","是雨余天，是消魂节，是夕阳天。小住匆匆，尖寒恻恻，薄病恹恹。僧寮暂此参禅。遥望处、湖山可怜。将酒浇愁，将花献发，将梦游仙。"
"百字令 题钝剑花前说剑图","清末近现代初","高燮","苍茫狂忆，记年时壮志，几番宏论。杀贼降魔真易事，材略纵横动听。奇致飞霜，芳容妒月，怀抱交相并。风尘倦矣，寒光犹自难近。那信万里归来，悲歌抑塞，豪气垂垂尽。绝好龙泉谁拂拭，匣里鸣声如恨。凭我温柔，销他慧侠，两两心同肯。名花饶舌，一朝快剑锋钝。"
"临江仙 题姚石子伉俪浮梅槛检诗图","清末近现代初","高燮","略费商量相缱绻，频挑纤指轻轻。嫩涂学句太痴生。湖波看动荡，赢得墨欹倾。小叠吟笺携手坐，青山红袖多情。高歌低唱两分明。移舟杨柳下，双桨复双声。"
"十六字令 其一 心岫词人倚调题石子浮梅再泛图，颇饶佳致，余亦继声","清末近现代初","高燮","浮。携手西湖一再游。波双注，人坐木兰舟。"
"十六字令 其二","清末近现代初","高燮","梅。一夜孤山万树开。如相识，一一点头来。"
"十六字令 其三","清末近现代初","高燮","图。几度湖山梦不孤。忘机侣，鸥鸟惯相呼。"
"喜团圆 题寄尘所著弱女飘零记","清末近现代初","高燮","飘萍断梗，偶然相聚，生死恩情。鹣鹣鲽鲽，娇娇怯怯，假假真真。两般憎爱，万端疑信，一样无凭。红红翠翠，兄兄弟弟，我我卿卿。"
"惜分钗 数日在松江约友数人为赏秋雅集，迟鹓雏剑华不至，昨余返里，而两君适从张堰回松，相左于途，为填此阕寄之","清末近现代初","高燮","桐阶响。空凝想。为谁特地将秋赏。盼相逢。各西东。两两差池，去雁来鸿。匆匆。眉痕约。鬟痕薄。烟波咫尺都成错。妙容光。在何方。问讯佳人，膏沐犹芳。刚刚。"
"减字木兰花 美人笑，一厂有此阕，鹓雏和之，余亦继声","清末近现代初","高燮","嫣然觌面。不合凝眸端相遍。靥晕红涡。粉颊平添润似酥。娇羞佯騃。我见犹怜难自解。倩辅撩人。轻吐樱桃妙入神。"
"新雁过妆楼 题钝剑听秋图","清末近现代初","高燮","大好江山。斜阳外，鸣蛩如诉寒烟。雁来时候，犹剩几树寒蝉。遥想有人频侧耳，无言悄立晚凉天。蓦凄然。谁将此景，移汝灯前。我亦悲秋能赋，把年年旧稿，写上蛮笺。读向临风，此中多少缠绵。化作商声万叠，应飞绕、高梧疏柳边。君听取，怕萧萧瑟瑟，瘦了吟肩。"
"浣溪沙 寒琼属题裸体美人画幅二阕 其一","清末近现代初","高燮","禁得芳魂暗自销。软温无碍赤条条。羞眸斜睇涌红潮。鬓发低垂云半堕，花枝初着雨难描。撩人春色殢人娇。"
"浣溪沙 其二","清末近现代初","高燮","可有痕留臂守宫。纷香一折藕玲珑。花阴艳叠锦衾红。螓首蓬松筛万缕，鸡头朗润睹双峰。由来色相示人空。"
"清平乐 题高野侯小像","清末近现代初","高燮","齐年宗契。标格神仙比。春在先生畴可媲。同占湖山清气。西泠几度沧桑。君家犹剩荒庄。只是画梅圣手，封侯更许称王。"
"卖花声 夜读磨剑室词集，集定庵句题之","清末近现代初","高燮","吟淡口脂痕。泪也纵横。亦狂亦侠亦温文。一卷临风开不得，人瘦三分。梦醒转沉吟。细剔龛灯。词家从不觅知音。辛苦痴怀何用诉，似我秋心。"
"蝶恋花 花朝日作","清末近现代初","高燮","卷起湘帘搔首伫。寂寞闲庭，空见斜阳去。万种愁思无着处。缠绵欲向花魂语。墙外杜鹃啼不住。啼得声干，似诉花无主。昨夜东风风又雨。梅花吹落知无数。"
"菩萨蛮 题燕子笺传奇","清末近现代初","高燮","多情燕子真痴绝。凭他做就鸳鸯结。决策净胡尘。相看面目真。丹青曾巧逗。双捣巫山岫。一样艳如花。桃红一点差。"
"一痕沙 题武林同游照片","清末近现代初","高燮","依旧能狂未死。惟我与尔有是。回首六年余。景全殊。打叠吟魂一串。飞向段家桥畔。如此好湖山。莫思还。"
"浣溪沙 题西泠雅集照片","清末近现代初","高燮","十载闻声慰渴思。衫痕帽影各参差。红阑干处日迟迟。碧草铺阶长似带，垂杨倚槛绿成丝。沉沉庭院我来时。"
"减兰 题三潭泛舟照片","清末近现代初","高燮","正襟危坐。一叶扁舟人七个。何处停篙。卐字亭间九曲桥。相携吟侣。印到三潭情几许。打桨烟波。湖水湖风莫管他。"
"罗敷媚 题清波弄影照片","清末近现代初","高燮","屯田妙致元龙气，两样风姿。一样情痴。各动榛苓彼美思。文章歌舞俱超绝，艾艾期期。扑朔迷离。对影清波逐队嬉。"
"少年游 为春航题名小青墓作，用虑尊韵","清末近现代初","高燮","一杯酬尔各怆神。风雨断人魂。芳姓同留，舞衣错认，非假亦非真。登场描出伤心稿，曾现女儿身。碎恨零愁，哀丝豪竹，一样可怜人。"
"虞美人 观来生缘新剧，择其尤感人者记以小词","清末近现代初","高燮","千磨万劫难消恨。箕豆甘同命。而今倩影有谁怜。凄绝声声低诉小坟前。刹那一面因缘浅。患难相流转。原来夫婿是多情。世世生生毕竟负卿卿。"
"临江仙 观家庭恩怨记新剧","清末近现代初","高燮","万箭攒胸肠欲断，当场一哭难胜。牵衣挽袖剧酸辛。哥哥行不得，声泪已如倾。蓦地奇冤何处诉，呼天天也无灵。可怜到死未分明。鸳鸯生拆散，骨肉太无情。"
"浣溪纱 其一","清末近现代初","高燮","更弛灯残梦暗惊。凝思枕畔怕分明。缘何方法遣凄清。毕竟国风非好色，从来吉士本多情。乱头粗服可怜生。"
"浣溪纱 其二","清末近现代初","高燮","碧玉年华瘦可哀。家常衫子称身裁。为伊憔悴十分该。薄病恹恹愁似织，芳情脉脉泪成灰。心头起落一千回。"
"浣溪纱 其三","清末近现代初","高燮","料峭春寒别恨新。传来消息没缘因。几回情泪揾红巾。解得颦眉心最苦，猜他深意话难真。奈何天亦断肠人。"
"浣溪纱 其四","清末近现代初","高燮","牵得情丝几许长。恼人莫再细思量。思量日有九回肠。一点灵犀终不灭，三生幽怨倘能偿。纵教万死亦何伤。"
"浣溪纱 其五","清末近现代初","高燮","往事重提泪有痕。天涯回首黯消魂。心期负了不堪论。好梦难从醒后忆，坠欢无复别时存。度针楼上月黄昏。"
"巫山一片云 题方瘦坡香痕奁影录","清末近现代初","高燮","女儿心性猜来惯。卷中恍睹桃花面。一字一销魂。销魂十二分。香痕留不住。奁影无凭据。只是忒关情。撩人影与痕。"
"长相思 其一 吊余十眉夫人胡淑娟，即题余君寄心琐语","清末近现代初","高燮","是仙俦。是吟俦。第几东风到玉楼。商量好句求。貌温柔。韵温柔。怪道郎痴无尽休。言愁我亦愁。"
"长相思 其二","清末近现代初","高燮","月添愁。雨添愁。迸作宵来泪共流。凄迷锦瑟秋。话从头。思从头。语琐情深不自由。都将彩笔收。"
"端正好 题俞锦心女士端正阁诗","清末近现代初","高燮","帘痕叠叠香痕篆。顿钩起、锦囊句满。兰闺镇日清如洗，闷还借，诗排遣。簪花小字蚕眠展。钟王格、自添幽媚。斯才惊绝休轻羡。定不是，寻常选。"
"花非花 吴门晤沈休穆，以贱字吹万讹听秋佩，因来书畅论声韵之学，戏填此解答之","清末近现代初","高燮","秋非秋，佩非佩。人有声，天有籁。吹来万窍本非同，信口成章无或碍。"
"点绛唇 卧病惊秋","清末近现代初","高燮","蓦地秋来，啼螀四面围灯起。一床如寄。葬向虫声里。夜静更阑，渐近阶前砌。秋滋味。月斜风细。枕畔分明记。"
"愁倚阑令 题王莼农十年说梦图","清末近现代初","高燮","酒醒前事成尘。忒无痕。残月晓风何处是，禁销魂。迷离又近黄昏。分明记、昨夜星辰。弹指十年休便过，好重论。"
"卜算子 秦山塘泛棹作也。时久雨初晴，水没田舍","清末近现代初","高燮","鸥梦屋庐间，人立菰浦杪。远树迷茫浸碧天，一朵凉云绕。橹划水纹圆，棹转波声峭。斜日微风点黛山，画意添多少。"
"采桑子 题恽南田先生遗照，为潘叔和临管世滢本","清末近现代初","高燮","云溪小像渟溪笔，貌等渔樵。画比琼瑶。好向瓯香馆里招。虚怀高致谁传出，须鬓飘飘。箬笠萧萧。野鹤闲云依样描。"
"虞美人 泪","清末近现代初","高燮","枕边愁听莺啼急。莫遣高枝湿。古笺写上一丝丝。多恐化成红豆为相思。月明沧海珠光冷。独对淋浪影。些儿掬取便成河。应是情天此物未嫌多。"
"相见欢 新七夕","清末近现代初","高燮","离怀惯惹年年。忒堪怜。笑煞欧风做美一双仙。仙不老。相逢早。正炎天。借问香肌汗湿可成眠。"
"误佳期 旧七夕风雨","清末近现代初","高燮","未奏霓裳仙乐。难睹人儿绰约。爱河恨海不分明，如此波涛虐。好梦几时圆，雾鬓蓬松掠。一宵月暗太无聊，又听天鸡喔。"
"恋情深 闰七夕","清末近现代初","高燮","欢会今年三度。被嫦娥妒。妒他乌鹊屡填桥。把人撩。新凉天气似春宵。见惯不相饶。故试郎情深浅。半嗔娇。"
"字字双 其一 题花魂蝶影之花魂蝶影图","清末近现代初","高燮","心香袅袅温复温。芳情栩栩亲复亲。意痴恋重真复真。是花是蝶人复人。"
"字字双 其二","清末近现代初","高燮","香多态媚娟复娟。脂红粉腻妍复妍。图中之人仙复仙。魂销影受欢复欢。"
"玉京谣 袁寒云得卞玉京牙印，广征题词，填此寄之","清末近现代初","高燮","亦是沧桑艳，梦影南朝，钤出朱文细。一捻红牙，恍睹倾城佳丽。问旧事、风月秦淮，证古佛、庄严妙契。难重理。桃花扇底，梅村诗里。些儿怀袖香温腻。把芳名，镇粉奁玉几。三百年来，浮沉流落何地。认当是、纤手曾亲，到此日、寸痕谁记。偏遇得，佳士袁丝能喜。"
"清平乐 天梅得里中钱氏所藏何猿叟致张诗舲手札，嘱题","清末近现代初","高燮","东洲居士。妙语清无比。戏媵霜豪团扇底。十枝聊代精婢。寥寥三札留遗。楚弓楚得谁知。图卷游山盒子，羡他佳兴离披。"
"尉迟杯 秋夕偕冷禅泛舟孤山放鹤亭，乘月而返","清末近现代初","高燮","孤山路。正日暮、客子行吟去。扁舟过了西泠，荡向残荷容与。梅林深处。有鹤冢、千年不飞舞。问荒亭、为甚名留，一声声答洲渚。俄觉入瞑湖云，对烟柳凝寒，着意无语。雁外鸥边黄昏近，延隔岸、灯光渐吐。更谁共、清游自赏，算除却、逋仙孰伴侣。待宵分、树杪明蟾，露痕襟袖如许。"
"浪淘沙 庚申九日查山登高","清末近现代初","高燮","秋老气苍苍。山草微黄。了无风雨到重阳。旷野云横天浩大，我亦能狂。落日下平冈。无限荒凉。数拳乱石不成行。何处仙人遗迹杳，一带红墙。"
"醉太平 题许康侯盥孚之母夫人寿萱图","清末近现代初","高燮","情真语悲。儿孤母慈。三株树折中枝。白萱堂鬓丝。恩牵梦离。恩深意微。谁言报得春晖。寿葡萄玉醅。"
"声声慢 辛酉岁杪，往宁车中遇雪，感横征事而作","清末近现代初","高燮","絮飘柳秃，日暮冲寒，迷茫忽地满目。窗外痴云如梦，朔风何酷。残枝细草压遍，太无端、锦团花簇。便看取远山头，一片都成群玉。骨冷神清难俗。冰天里，我本此心冲穆。阆苑分明，安用报琼盈斛。饥鸿更怜冻雀，绕荒林、哀哀觅宿。汽笛唤，可唤起、春意转燠。"
"诉衷情 题春晖社选三集","清末近现代初","高燮","辛勤蓄艾历三年。三起复三眠。良医肱经三折，似三叠奏哀弦。三舍避，卷绵绵。腹便便。三株树媚，三峡源长，三秀芝联。"
"卖花声 壬戌岁朝，不果香窟探梅之约，因倚小词记之","清末近现代初","高燮","细雨湿林隈。冻滑莓苔。啁啾翠羽去还来。可是栖从疏影里，借问曾开。百树手亲栽。岁岁安排。今朝准备把花催。带水拖泥行不得，空约探梅。"
"南楼令 其一 正月初六日茸城归舟，风雨不已，写此寄慨","清末近现代初","高燮","急景逼残冬。兼旬雪更风。感劳生、人似征鸿。已到今年人日近，依旧是，雨濛濛。船尾响丁东。闲愁特地浓。倚篷窗、梦也惺忪。见说明朝春又至，惊老大，忒匆匆。"
"南楼令 其二 人日晴","清末近现代初","高燮","拥被觉寒轻。朝来眼倍明。听墙头、鸟弄新声。为报晴曦窗外朗，仍道是，雪花莹。料峭步前庭。初阳向我迎。展微霜、竹叶频倾。昨夜窥人眉子月，争怪得，梦先清。"
"齐天乐","清末近现代初","高燮","生绡留得沧桑影，燕云怕重回首。夜雨联吟，秋灯絮梦，此乐于今难复。君还记否。记风景当年，夕阳疏柳。试看图中，泪痕应渍袖间透。形容莫惊冷瘦。晨星俄落尽，萧寥无偶。人去妖兴，时衰鬼弄，一样清谈非旧。凉波远岫。有老鹤孤飞，羽毛宜寿。早撇红尘，峭寒犹独守。"
"霜花腴 家晏赏菊，用梦窗自度曲韵","清末近现代初","高燮","玉阶叠遍，爱冷红，秋容误认鸡冠。斟酒螯肥，剪灯花暖，西风料峭犹难。放怀量宽。早笑声、堆上筵前。说东篱、霜信频经，一庭佳瑟不曾寒。还把菊英争拾，喜缤纷插鬓，恍亸银蝉。苗待丛生，枝成连理，传诗共擘霞笺。漫催舣船。见墙头、凉月娟娟。照尊罍、错杂浓香，醉来同更看。"
"齐天乐 题徐仲可先德复庵觅句图","清末近现代初","高燮","墨痕谁识当年稿，曾经劫灰三度。荡桨呼鸥，携筇策蹇，惯向斜阳来去。无言自语。引微妙天机，欲吞还吐。如此湖山，有人悄立断桥路。摊笺只应闭户。诗成高唱罢，水袂飘举。酒绿浇愁，灯红煮梦，好住烟波深处。奚囊满贮。便清响时闻，一瓢风雨。老屋低檐，个中吟独苦。"
"减字木兰花 粥叟遁庸两词丈以玉照见赐，余方游西湖，摄得一影，归即以奉报，并媵小词","清末近现代初","高燮","投来双璧。交到忘年情不隔。泰日桥边。二叟皤然望若仙。须眉老丑。带得西湖清气否。寄与诗翁。可许灵犀一点通。"
"浪淘沙 其一 得朱粥叟遁庸两词丈以和了公作见寄，依韵奉怀","清末近现代初","高燮","农圃手安排。秋净如揩。门前五柳与三槐。堤畔更栽桑八百，朝暮频来。霜菊似金钗。叠遍庭阶。看花蓺树乐无涯。远与高人相共赏，一证吟怀。"
"浪淘沙 其二 再用原韵戏柬粥叟遁用两丈","清末近现代初","高燮","阊阖我能排。手把天揩。揩将天色绿于槐。携得霓裳仙子伴，拍掌狂来。天女拔金钗。掷向瑶阶。分明有梦到云涯。二客从余相视笑，如此襟怀。"
"女冠子 其一 题文信尼画幅","清末近现代初","高燮","是何意境。眼底烟云无定。莽平沙。旷野谁家笛，边关何处笳。荒寒峨岭雪，艳冶蒜山霞。更作千条柳，受风斜。"
"女冠子 其二","清末近现代初","高燮","皈依经卷。法曲仙音空献。渺心期。丽质虔参佛，孤情懒画眉。苍师洪谷意，妙擅石涛姿。如此丹青手，几人知。"
"百字令 题葛毓珊先生三十岁蒲团遗照","清末近现代初","高燮","当湖文献，论旧家应数，葛天苗裔。余韵流风长不尽，见说是翁高致。海国波涛，兵戈涕泪，回首都如寄。头颅无恙，神光时现眉际。谁许及壮年华，蒲团坐拥，便尔销英气。少日诗名惊里党，磊落嵚奇狂士。乡梦烟深，宦情云淡，老抱萧寥意。斯人难遇，披图动我遐思。"
"蝶恋花 甲子三月十日龙华看桃之作","清末近现代初","高燮","多少香车衔着尾。得得蹄声，更间呜呜汽。沉沉飞花吹落地。因风倒卷缤纷起。一路花香香不已。花底春浓，花外人儿腻。鬓影钗光连十里。桃源却在红尘里。"
"庆春泽 山庄牡丹大放，中有两株开作白瓣绿心及浅红黄心者，皆异种也，词以张之","清末近现代初","高燮","暖日烘晴，轻烟破晓，满庭顿觉传芳。喜见花开团圞，留得韶光。胭脂粉黛休夸炫，殿春风、别具华妆。好端详。嫩绿微红，国色天香。由来富贵非相逼，只空山消小隐，亦足称王。独占林泉，居然顾影无双。名葩岂等寻常品，者妍姿、却抱刚肠。漫评量。笑煞人间，魏紫姚黄。"
"浣溪纱 余有戏答叶观复立夏秤人小词，朱遁叟以闺情见和，爰叠前韵，更效两阕 其一","清末近现代初","高燮","一袅腰支似怯生。闲庭草地不沾尘。玉衡系住几多春。仿佛秋千场上见，平分莺燕掌中轻。这般时候那般人。"
"浣溪纱 其二","清末近现代初","高燮","何处惊鸿一桁生。似防罗袜惹微尘。漫评肥瘦驻秾春。临去秋波看欲语，攘来皓腕钏鸣轻。个侬底是我侬人。"
"浪淘沙 重九登北高峰","清末近现代初","高燮","策杖上高峰。浩荡吾胸。万方秋气四山同。纵览无分南北，海阔天空。路转遇长松。兀立当风。奇枝岁久欲成龙。巨臂横伸吁可怕，盘马弯弓。"
"十六字令 其一 题干醉剑明月楼图赠启明昆珠婚礼","清末近现代初","高燮","清。一树松风静有声。高楼夜，人与月同明。"
"十六字令 其二","清末近现代初","高燮","楼。家住南河河上头。河头月，都向望中收。"
"清平乐 题沈鸿卿临沈周西湖图贺启明昆珠婚礼","清末近现代初","高燮","青庐何处。西子河边住。深浅眉痕知几许。要向湖中鸳侣。春风双桨湖波。明明尔我相呼。一对玉人同照，商量赠个明湖。"
"浣溪沙 其一 戊寅坡诞日，为寿苏小集于孙氏之弘一斋，主人出家藏冯少眉所摹坡公像，请夏吷庵冒疚斋及余题之","清末近现代初","高燮","一饮无名偕寿苏。须眉宛在尚能呼。神传古铁自如如。诗好每参仙佛旨，居闲常羡素蛮扶。奚童旁立笑承趋。"
"浣溪沙 其二","清末近现代初","高燮","我后坡公九日生。少公八百四三龄。望公万一可曾能。气候当年占儋耳，风云此日起悲声。更教望古不胜情。"
"百字令 题孙沧叟春申避地图，即用沧叟自题韵","清末近现代初","高燮","孙登长啸，据绿杨荫里，闲参消息。谁令烽烟来遍地，胡马驰驱南北。兵盗豺狼，人民蝼蚁，有土皆焦黑。最惊心处，绛云灰烬纹织。故里卅万缥缃，同罹豪杰，我亦何堪忆。握手沧桑余涕泪，难免猖狂如逼。痛抚残编，聊搜长物，零落都无色。相逢一笑，当时空悔贪得。"
"浣溪沙 其一 题寥天风雨图，图为履仁弥甥侍其大母扶病避难浦东三林塘而作","清末近现代初","高燮","一夜俄惊怪鸟呼。仓皇烽火绕长途。天涯到处尽萑符。东浦潮声方激浪，西山日影渐沉嵎。于今林外有啼乌。"
"浣溪沙 其二","清末近现代初","高燮","回首年时感不禁。重闱恩比海逾深。报刘心事总沉沉。赁庑羁栖经九载，寒塘小住记三林。披图我似听媭砧。"
"一剪梅","清末近现代初","高燮","历劫重来梦里天。名是苏仙。姓是飞仙。凄迷鸾影写华笺。愁亦无边。恨亦无边。廿七年中几变迁。风也堪怜。月也堪怜。当时游迹渺如烟。山更凄然。人更凄然。"
"蝶恋花 冷禅、敬庵、蜕园合作枫菊竹石，属余题句","清末近现代初","高燮","日暮天寒危石倚。丛菊黄时，枫叶红愈腻。一样经霜颜色异。者般冷艳分明记。峭立风前疏欲坠。无边芳情，稚菊亭亭翠。绝世高怀何处寄。传将秋末冬初意。"
"望江南六十四阕 其一","清末近现代初","高燮","山庐好，得似古人无。虽逊南阳桑百本，却超彭泽柳千株。多少不妨殊。"
"望江南六十四阕 其二","清末近现代初","高燮","山庐好，一角对秦山。顽石飞来钟秀气，洞天深处露烟鬟。古寺夕阳殷。"
"望江南六十四阕 其三","清末近现代初","高燮","山庐好，即此是深林。绿水弯环如有意，白云来去本无心。不受片埃侵。"
"望江南六十四阕 其四","清末近现代初","高燮","山庐好，春转岁初朝。鱼蟹村中闻爆竹，鸡豚社里听饧箫。风软纸鸢高。"
"望江南六十四阕 其五","清末近现代初","高燮","山庐好，园圃惬幽寻。梅折一枝香到骨，兰开几朵素盟心。孤抱自深深。"
"望江南六十四阕 其六","清末近现代初","高燮","山庐好，树密鸟声齐。节奏音清鸣百舌，笙簧韵协啭黄鹂。尽日客来稀。"
"望江南六十四阕 其七","清末近现代初","高燮","山庐好，亭榭起湖滨。屋外有堤环四面，门前列石坐千人。幽敞十分春。"
"望江南六十四阕 其八","清末近现代初","高燮","山庐好，临水野人家。笋为雷多齐破箨，芦缘春涨碧抽芽。新竹数竿斜。"
"望江南六十四阕 其九","清末近现代初","高燮","山庐好，春满浩难遮。映水无言红杏树，临风欲语碧桃花。绮丽又高华。"
"望江南六十四阕 其十","清末近现代初","高燮","山庐好，玩物亦当歌。芍药花开同佛面，棕榈笋长似波罗。永矢考槃阿。"
"望江南六十四阕 其十一","清末近现代初","高燮","山庐好，一笑物能容。傲慢向人鹅步稳，迷离对我兔睛红。何必辨雌雄。"
"望江南六十四阕 其十二","清末近现代初","高燮","山庐好，偶尔品花颜。却厌牡丹称富贵，颇嫌翠玉太酸寒。最是大方难。"
"望江南六十四阕 其十三","清末近现代初","高燮","山庐好，寒食例分荷。屈指花开如月满，并头莲种逐年多。培养莫蹉跎。"
"望江南六十四阕 其十四","清末近现代初","高燮","山庐好，湿雨正初晴。上水虾蟆群结队，出林鸠雀聚欢声。佳节近清明。"
"望江南六十四阕 其十五","清末近现代初","高燮","山庐好，俯仰味醰醰。水际白鸥飞上下，梁间紫燕话呢喃。人向静中参。"
"望江南六十四阕 其十六","清末近现代初","高燮","山庐好，虫鸟一时栖。蜕蛹美逾蝴蝶美，子规啼后鹧鸪啼。耳目两迷离。"
"望江南六十四阕 其十七","清末近现代初","高燮","山庐好，诗句北窗敲。碧影参差慈竹室，朱栏掩映岁寒桥。杨柳万丝摇。"
"望江南六十四阕 其十八","清末近现代初","高燮","山庐好，风暖日迟迟。蜜已酿成蜂力倦，花方开处蝶情痴。蚕到欲眠时。"
"望江南六十四阕 其十九","清末近现代初","高燮","山庐好，邻舍话联欢。守户犬凶宜有禁，犁田牛老不胜鞭。我见亦加怜。"
"望江南六十四阕 其二十","清末近现代初","高燮","山庐好，农事试秧田。群鸭暖浮红掌逸，万蛙争闹绿衣翩。车水上平阡。"
"望江南六十四阕 其二十一","清末近现代初","高燮","山庐好，畦垄菜花肥。嫩茁茅针连茹拔，忙催布谷带声飞。无数绿阴齐。"
"望江南六十四阕 其二十二","清末近现代初","高燮","山庐好，梅雨气氤氲。蚓始出泥圈作篆，蜗能上壁写成文。五典或三坟。"
"望江南六十四阕 其二十三","清末近现代初","高燮","山庐好，长日渐如年。采取蔷薇花作露，晒将苜蓿草生烟。打麦趁晴天。"
"望江南六十四阕 其二十四","清末近现代初","高燮","山庐好，万木四围遮。拂槛两行甘露叶，当门一架紫藤花。此处是吾家。"
"望江南六十四阕 其二十五","清末近现代初","高燮","山庐好，爱博漫轻夸。只为惜花宜剔蠹，何妨打草欲惊蛇。不许去蟠蛙。"
"望江南六十四阕 其二十六","清末近现代初","高燮","山庐好，节物不论钱。连串樱桃红的的，堆盘角黍绿绵绵。真觉口流涎。"
"望江南六十四阕 其二十七","清末近现代初","高燮","山庐好，佳果种成行。紫蒂满筐梅杏熟，金丸万颗枇杷黄。童稚喜尤狂。"
"望江南六十四阕 其二十八","清末近现代初","高燮","山庐好，玩笑手蒲葵。土垤时鸣长颈鹳，玻缸曾蓄绿毛龟。亦足恣谈麾。"
"望江南六十四阕 其二十九","清末近现代初","高燮","山庐好，缓步向前津。桑葚摘来甜似蜜，柳棉飞去覆如茵。浓绿戏藏身。"
"望江南六十四阕 其三十","清末近现代初","高燮","山庐好，策杖一盘纡。草际跃过青蚱蜢，路旁蹲得老蟾蜍。物态野而迂。"
"望江南六十四阕 其三十一","清末近现代初","高燮","山庐好，众卉逐光昌。五月榴花明可照，百年柿树欲争长。透过屋檐墙。"
"望江南六十四阕 其三十二","清末近现代初","高燮","山庐好，人物两无猜。手供瓶花兼蝶至，肩垂岸柳带蝉来。妙趣画难该。"
"望江南六十四阕 其三十三","清末近现代初","高燮","山庐好，生意盎然长。鸡抚群雏争护母，猫生一子宛如娘。物类亦慈祥。"
"望江南六十四阕 其三十四","清末近现代初","高燮","山庐好，物各养其天。池面曝晴鱼入定，枝头避暑鸟参禅。莲叶正田田。"
"望江南六十四阕 其三十五","清末近现代初","高燮","山庐好，初暑御单衣。点水蜻蜓当面立，迎风蝙蝠掠肩飞。缅想浴乎沂。"
"望江南六十四阕 其三十六","清末近现代初","高燮","山庐好，人静夜乘凉。槐影移窗偏漏月，莲苞含蕊自闻香。更喜切瓜尝。"
"望江南六十四阕 其三十七","清末近现代初","高燮","山庐好，无物不忘机。洗砚招鱼吞墨饱，曝书遇蠹食仙肥。他日或能飞。"
"望江南六十四阕 其三十八","清末近现代初","高燮","山庐好，风细动轻裾。蝇欲集时将尘佛，蚊当聚处把烟驱。何必过伤渠。"
"望江南六十四阕 其三十九","清末近现代初","高燮","山庐好，阵雨起晴空。荷盖高张珠滴沥，桐音微戛玉琤琮。炎暑散清风。"
"望江南六十四阕 其四十","清末近现代初","高燮","山庐好，弄巧试模型。偶琢树根成矮几，喜编瓜蔓当围屏。亦觉小珑玲。"
"望江南六十四阕 其四十一","清末近现代初","高燮","山庐好，我本不材才。豕栅何妨闲诵读，羊群亦足小徘徊。人笑指书呆。"
"望江南六十四阕 其四十二","清末近现代初","高燮","山庐好，物换境迁流。结网蜘蛛才送夏，絮砖蟋蟀又鸣秋。随遇我无求。"
"望江南六十四阕 其四十三","清末近现代初","高燮","山庐好，安乐可名窝。绿橘黄橙生树满，白苹红蓼占秋多。岁月此婆娑。"
"望江南六十四阕 其四十四","清末近现代初","高燮","山庐好，灭烛起帘钩。萤火随风飘葛帐，虫声如雨上高楼。一榻卧深秋。"
"望江南六十四阕 其四十五","清末近现代初","高燮","山庐好，秋气总澄鲜。几架豆花风细细，半湖菱叶露娟娟。凉意不能传。"
"望江南六十四阕 其四十六","清末近现代初","高燮","山庐好，夜夜听虫忙。织布居先经布后，发声始短继声长。肇锡合名娘。"
"望江南六十四阕 其四十七","清末近现代初","高燮","山庐好，忙事比人多。晨起阶前怜斗蚁，夜来灯下救飞蛾。悲悯付微哦。"
"望江南六十四阕 其四十八","清末近现代初","高燮","山庐好，凡卉尽风流。鹤顶明如仙风额，鸡冠矮似老人头。绝妙一庭秋。"
"望江南六十四阕 其四十九","清末近现代初","高燮","山庐好，泛棹向山塘。初日淡烟描曙色，夕阳红树染秋光。疑在虎丘旁。"
"望江南六十四阕 其五十","清末近现代初","高燮","山庐好，居士足闲闲。大木千章阴蔽野，黄花万木叠成山。觞咏尽开颜。"
"望江南六十四阕 其五十一","清末近现代初","高燮","山庐好，时序烂成霞。夏似春光桃夹竹，老逾年少叶如花。诗句发天葩。"
"望江南六十四阕 其五十二","清末近现代初","高燮","山庐好，与物共闲舒。栩栩遽遽人是蝶，洋洋圉圉我非鱼。或者不能如。"
"望江南六十四阕 其五十三","清末近现代初","高燮","山庐好，小病也无名。螭壳窗间穿日淡，虾须帘外逗风轻。一缕药烟清。"
"望江南六十四阕 其五十四","清末近现代初","高燮","山庐好，雨后稻苗肥。十亩桥头邻叟语，六弓湾口钓船归。树杪初斜晖。"
"望江南六十四阕 其五十五","清末近现代初","高燮","山庐好，耕读慕商须。学稼艰难常有愿，勘诗风雨亦成图。识字老农夫。"
"望江南六十四阕 其五十六","清末近现代初","高燮","山庐好，连日早霜浓。篱畔女萝犹吐艳，堤边乌桕欲争红。未必让丹枫。"
"望江南六十四阕 其五十七","清末近现代初","高燮","山庐好，物竞我无争。野外时看鹰振翮，檐前常见鹊梳翎。各有疾徐情。"
"望江南六十四阕 其五十八","清末近现代初","高燮","山庐好，静读一灯孤。风起先闻铃自语，夜寒忽听雁相呼。有似唱喁于。"
"望江南六十四阕 其五十九","清末近现代初","高燮","山庐好，蔬食莫憎嫌。卜尾经霜梨片嫩，菠根压雪荠儿甘。自种自家甜。"
"望江南六十四阕 其六十","清末近现代初","高燮","山庐好，早起雪交加。一夜围廊都变玉，满庭秃树尽生花。此景冷堪夸。"
"望江南六十四阕 其六十一","清末近现代初","高燮","山庐好，昨夜更严寒。数尺晶莹垂雪箸，一篙珠玉打冰船。踏冻趾难前。"
"望江南六十四阕 其六十二","清末近现代初","高燮","山庐好，畎亩旧家风。釜底柏香蒸饭熟，瓮头酒气酿糟浓。岁暮庆农功。"
"望江南六十四阕 其六十三","清末近现代初","高燮","山庐好，一室共围炉。冻雀迎风飞不起，寒鸦绕树竞相呼。伏腊亦欢娱。"
"望江南六十四阕 其六十四","清末近现代初","高燮","山庐好，虽好不思归。劫后残书聊可读，穷来赁庑倘堪栖。故里且休提。"
"减字木兰花 梦庄见示其夫人芗筠手拓镜影，此镜为先友徐积馀旧藏物。小檀栾室镜影中有著录，今归周氏海红精舍","清末近现代初","高燮","小檀栾主。郁郁长埋秋草去。古镜纷飞。镜拓零星影亦稀。心香不灭。化作海红帘底月。磨洗生春。照见鸳鸯梦里身。"
"醉太平 怀沧叟","清末近现代初","高燮","时危信稀。思多梦肥。祝他寿考维祺。比君家叶飞。闲吟懒题。柔毫懒挥。伊余闭却荆扉。向窝中静栖。"
"蝶恋花","清末近现代初","高燮","异梦同衾栖不稳。万唤千呼，未许檀郎吻。恨在心头谁耐忍。空劳蝶使相牵引。明月匡庐私合卺。帘外凄风，帘内红霞衬。手掠云鬟兼雾鬓。一场恩怨深深印。"
"浣溪纱 其一","清末近现代初","高燮","云外朱楼路欲迷。天阴容易日沉西。可怜月色更凄其。鹦鹉前头空解语，蜻蜓无翼不能飞。魂销香草美人兮。"
"浣溪纱 其二 沧叟属题顾长康画大士像","清末近现代初","高燮","画笔谁传顾恺之。云容黯淡佛容慈。众生苦恼定应知。瓶水倾翻能作浪，杨枝斜插亦生姿。度登彼岸在何时。"
"如梦令","清末近现代初","高燮","春水一池吹皱。憔悴芳容顿瘦。忽地起秋风，入骨凄寒真够。还又。还又。弱质未堪消受。"
"卖花声","清末近现代初","高燮","煮玉到黄粱。没处商量。焦头烂额此何殃。火里魂归愁只翼，痛澈肝肠。憔悴损红妆。雏哺成行。胡儿枉说有情郎。雨湿郊原花黯淡，人替埋香。"
"减兰 前题","清末近现代初","高燮","娇姿玉色。到死犹闻花气息。白发红颜。郎自生还妾化烟。芳魂何托。一点灵犀通杳漠。身去心留。海水茫茫万古愁。"
"竹香子 癸未海滨修禊图，前余已三次题咏，今又布景添画童子三人于中，尤觉光彩夺目。爰再填小词二阕以赠画师郑君慕康，并博诸老一笑 其一","清末近现代初","高燮","上巳风光无数。杨柳丝丝如舞。偶然修禊仿兰亭，未必人非古。三绝画名家，一曲吟梁父。诗情不似永和年，各有奇怀吐。"
"竹香子 其二","清末近现代初","高燮","煮茗提壶花畔。修竹梧桐葱茜。平添童子二三人，顿觉春光满。境不别仙凡，童叟无须辨。待他青鬓尽如银，定卜河清见。"
"减兰 姚叟虞琴为我写山庐好词意，作梅兰各一枝，以小词报之","清末近现代初","高燮","开函一笑。写得梅兰双绝妙。我不如公。只爱狸奴玩意同。老人眉寿。兼问宛如无恙否。一样堪夸。闻说娘儿字小花。"
"望江南 李次公将往福州，余以望江南拙词一册为贻，次公并索赠言，因即填此调一阕媵之","清末近现代初","高燮","闽中好，此去合题诗。极乐岩前应极乐，相思岭上可相思。函札莫迟迟。"
"菩萨蛮 戊子浴佛日，怀超社第三次集同人于玉皇道院，余未有诗，以小词记之","清末近现代初","高燮","荐樱佳节风初暖。苍茫怀古难排遣。院静似萧辰。相偕十二人。澡身尘垢去。尽是同心侣。愿乞佛恩慈。肝肠洗涤时。"
"十六字令 其一 题孙绮芬绮芬浪墨","清末近现代初","高燮","芬。好语如珠粒粒匀。推敲定，风雨闭闲门。"
"十六字令 其二","清末近现代初","高燮","芬。劬学工诗年少人。人如见，尔雅又温文。"
"卜算子 秦淮听孙观宝唱大鼓，以小词赏之","清末近现代初","高燮","唤起秣陵秋，响遏行云度。清脆莺声沥耳圆，一串珠喉吐。檀板左轻敲，右击冬冬鼓。振得全神顾盼时，皓腕频频露。"
"浪淘沙 题侣云居山水遗墨册","清末近现代初","高燮","木落洞庭声。恻恻寒生。暝烟无语夕阳明。远树秋山增百感，淡墨描成。椎髻葛衫轻。思也凋零。含毫点笔不胜情。一叶扁舟人一个，如许凄清。"
"眼儿媚 有怀苔萍女史，并示子潇芳洲","清末近现代初","高燮","而今风雨更凄迷。螓首那堪回。狂飘飞絮，相思空寄，肠断归期。一灯如豆沉沉梦，何处听荒鸡。巢痕难觅，天涯地角，燕子都非。"
"菩萨蛮 魏育盦见示诗稿，读竟，以小词奉题","清末近现代初","高燮","几生修到扬州住。征鸿本是衡阳侣。裙屐与琴尊。风流昔日春。萍踪来海上。吟啸声犹宕。一卷育盦诗。沧桑不可思。"
"水调歌头 寄欿庐安庆","清末近现代初","高燮","今日是何世，今岁是何年。君看变幻如许，掩袂复奚言。依旧飞还退鹢，对影魂销黯黯，浪拍夕阳天。回首见帆远，底处似乡园。旅怀积，千叠巘，逼镫前。谁教异地明月，偏向此时圆。尽许高歌破闷，那用忧愁自苦，得过且安便。但愿人长寿，万事付云烟。"
"浣溪沙 嘉兴钱氏先德文端东麓警石恭勤诸公遗简七通，皆言称贷事，贤嗣冲甫丈汇拓征题","清末近现代初","高燮","争说禾中第一家。簪缨厚泽更无加。吉光奕叶尽堪夸。贷粟釜鬻皆典雅，言钱笺启总高华。清贫况味似梅花。"
"阮郎归 周生梦庄见余旧藏清仪老人金石手稿，中有君子耆老册一种，因为订正，更一再续辑得百人，加弁语见贻祝我，可感也。生好佛学，而耽倚声，于金石亦素研治，其所钤章曰“海红精舍”，曰“鸳鸯同梦楼”，皆极雅趣","清末近现代初","高燮","斯人款款朴而妍。情殷金石坚。多承善颂续疑年。清仪耆老编。香一炷，篆痕绵。填词兼学禅。鸳鸯同梦佛同欢。海红帘底眠。"
"埽花游·叶南雪户部丈招同诸词人集越华讲院，观户部手摹陈其年先生填词图，即席谱此","清末近现代初","潘飞声","玉梅劝酒，爱坠粉池台，暗香飞满。翠帘乍卷。继西园韵事，石林清宴。画㡧书床，要与词仙共款。锦波软。衬一角夕阳，红上蕉院。湖海人未远。认拂拂霜髯，笑拈银管。绿么细按。怕歌起艳情，紫云偷怨。倩影传神，妙笔重摹粉绢，旧题遍。付尊前钿箫吹缓。"
"蝶恋花","清末近现代初","宁调元","月易缺圆云易散。九十韶光，又早花朝半。镜里朱颜今昔换。年年春去春来惯。一两流莺声呖乱。斗酒双柑，记否江南岸。和梦和人消息断。泪痕莫向青衫看。"
"归自谣","清末近现代初","宁调元","巫峡女。总为行云行雨苦。朝朝暮暮痴应语。隔江有个人独处。知交许。化为顽石甘心汝。"
"芳草渡 游侠","清末近现代初","宁调元","屠燕市，宿秦楼。黄金尽，白日幽。酣歌达旦舞吴钩。行迹独，知交绝，奈何秋。朝雌伏，夕远游。出入波涛惯也，如风雨，取仇雠。刀光起，革囊血，遍全球。"
"长相思","清末近现代初","宁调元","桃也红。面也红。旧日相看今梦中。愁多欢又匆。西山西，东墙东。塞雁河鱼消息通。相思可是同。"
"鹊踏枝","清末近现代初","宁调元","走狗功名悲绛灌。鸟尽弓藏，收束从来幻。永夜漫漫何日旦。孤桐又付行厨爨。独自思量无限恨，锦瑟年华，忧患消磨半。碌碌依人何足算。男儿好个头颅断。"
"千秋岁 祝文君牧希双亲六十之寿","清末近现代初","宁调元","岭梅花著，喜噪庭前鹊。木公金母三生约，订同时出世，福命休嫌薄。好容易，经过六十年华各。便古稀非寿，更百年欢乐。还一个，二郎昨，万万千千里，为采长生药。老莱子，堂前戏彩应相若。"
"卖花声","清末近现代初","宁调元","春草满池塘。春梦凄凉。章台垂柳水边杨。旧是殷勤扶植处，刚几星霜。今日比蜂狂。飞过东墙。温柔何处可为乡。早悟回头皆是幻，断甚心肠。"
"相见欢","清末近现代初","宁调元","光阴老却棋枰。锁江城。何处霜砧敲一两三声。魂欲堕，星欲小，隔天明。恼乱不堪离别万般情。"
"潇湘神","清末近现代初","宁调元","欢断肠。侬断肠。海天人远月如霜。何限今生今后愿，肩儿相对影儿双。"
"罗敷媚","清末近现代初","宁调元","金笼鹦鹉年年困，毛也飘零。羽也纵横。陇月汉云空复情。前途可有翱翔处，山有鸣矰。水有鱼罾。孤掌难鸣死不能。"
"一剪梅","清末近现代初","宁调元","黄叶萧萧故国秋。明月如钩。好梦如鸥。问天贮有许多愁。朝葬蜉蝣。暮听猿猴。隔一年前事记不。遮莫回头。望岳阳楼。华年抛掷万般休。十载幽囚。九十仇雠。"
"虞美人 赠别雪安、子惠","清末近现代初","宁调元","相逢不久分离又。桂子香时候。更无长物作人情。分半秋愁秋闷送君行。身世把浮萍看待。后约何当再。一天路远一天云。珍重夜眠添盖饭加餐。"
"朝玉阶 为楚狂题小照","清末近现代初","宁调元","故国莺花一梦阑。不堪回首问，旧河山。思量却有泪汍澜。时流千百辈，可儿艰。卅年迟暮美人欢。头颅如此好，付谁看。会将携手抵幽燕。明珠珍重些，莫轻弹。"
"减字木兰花","清末近现代初","宁调元","一天情绪。遇著西风吹作雨。雨雨风风。听到黎明耳也聋。好事休说。好月易圆行复缺。猛些回头。各散芳筵各自愁。"
"丑奴儿令","清末近现代初","宁调元","满城风雨重阳近，白了芦花。苍了蒹葭。孤负年华与岁华。穷愁肯向人前诉，出也无车。归也无家。撒手悬崖计又差。"
"虞美人","清末近现代初","宁调元","灯花坠落寒风骤。消受秋愁彀。回思往事百伤怜。心似辘轳上下转床前。夜来更漏敲残未。和梦和衣睡。欲随明月过东墙。身子怜他依旧恋空房。"
"醉花阴","清末近现代初","宁调元","陇首秋云飞作雨。打得人心怖。才过了中秋，又过重阳，悔把佳期误。年年花下闭门住。啼血化为树。银汉隔红墙，诗句题将，知流到何处。"
"青玉案 其一 答钝子","清末近现代初","宁调元","关河一带玄黄色。正争战，龙蛇激。夜气冥冥天叵测。人民城郭，大江南北。万种空陈迹。头颅尚保将三十。竖子成名几千百。恨事如天谁与白。君为侬舞，侬为君泣。迢递风烟隔。"
"青玉案 其二","清末近现代初","宁调元","去年今日分飞疾。岂知隔年今日。别有升沉天各一。是奇难偶，是双成只。梗断萍应泣。更从今后知何极。鸡鹜凤凰常共食。世事迷离谁黑白。怀荆山璞，载鸱夷革。总为前途侧。"
"捣练子","清末近现代初","宁调元","人去也，隔潇湘。绛蜡成灰夜未央。万事何堪都作梦，西风吹堕菊枝霜。"
"醉花阴","清末近现代初","宁调元","独处无郎良夜误。宋玉东墙住。红豆是前身，粒粒相思，谁复卿卿误。旧时为雨为云处。分手天如雾。只有梦堪勋，梦到醒时，更不堪云雨。"
"钗头凤","清末近现代初","宁调元","江南北。天黄白。可堪千里关山隔。人同气。游同地。三三两两，如兄如弟。记。记。记。伤今日。无消息。泪珠滴破青衫碧。分离易。荣枯异。监门长闭，是何身世。系。系。系。"
"长相思","清末近现代初","宁调元","桃花妍。杏花妍。风景不殊人各天。匆匆过一年。思绵绵。恨绵绵。一夜烦纡数起眠。便梦也难圆。"
"少年游 其一 和哀蝉次元韵","清末近现代初","宁调元","和卢莫起病根深。冷眼看人心。满径杨花，一场春梦，更万里天阴。倏生倏灭倏升沉。泡影苦追寻。历劫孽缘，几重魔障，长夜对孤灯。"
"少年游 其二","清末近现代初","宁调元","九重更比九关深。虎豹攫人心。一龙一蛇，一上一下，负廿载光阴。向天搔首夜沉沉。羊去更休寻。世道迷离君和我，算还是，两明灯。"
"少年游 其三","清末近现代初","宁调元","思君情比洞庭深。谈笑隔年心。当时城郭，几回风景，零落剩花阴。拚将身与陆俱沉。踪也渺难寻。借问阿谁堪作伴，一螺艇，与渔灯。"
"虞美人 和哀蝉《落梅》，次韵","清末近现代初","宁调元","天涯海角音尘断。意绪千条乱。瑶华错认是疏麻。人约黄昏恰好月横斜。心头万劫还留影。好梦罗浮醒。天荒地老不开门。怕倚江城消瘦广平魂。"
"浪淘沙 其一 次韵答哀蝉","清末近现代初","宁调元","一腹贮千愁。长夜悠悠。自怜要妙美宜修。谣诼忽然来众女，泪洒芳洲。诗狱苦埋头。时俗昏幽。男儿不虏便为侯。铸得铁锥长尺五，愿子同仇。"
"浪淘沙 其二","清末近现代初","宁调元","无计可消愁。天路悠悠。中情皓洁信余修。萧艾不锄兰蕙萎，容与江洲。举世烂羊头。舜死尧幽。羞羞铜臭汉公侯。怪道薜萝山畔女，少与多仇。"
"浪淘沙 其三","清末近现代初","宁调元","靡靡古今愁。思念悠悠。人亡国瘁负前修。难得葬身埋骨处，寻个仙洲。明月恰当头。风景清幽。种瓜待老故时候。恩爱觉来都是幻，遑论雠仇。"
"桃源忆故人 感怀","清末近现代初","宁调元","夜来辛苦风和雨。零落繁华如许。破碎金瓯谁补。愁肠忘天曙。当时折赠芳馨处。有梦也留难住。有泪也挥难去。扯与屠沽伍。"
"点绛唇","清末近现代初","宁调元","棘地荆天，悠悠愁到何时了。容光正老。苦说韶华好。廿载奔波，水月因缘扰。思量巧。泪珠多少。湿透罗衣表。"
"如梦令 感事","清末近现代初","宁调元","帝子花衰还种。寄语东皇珍重。风雨夜如何，叶叶枝枝断送。沉痛。沉痛。又了一场春梦。"
"浪淘沙 为岳丈阳凤梧先生题小照","清末近现代初","宁调元","沧海化桑田。沉醉苍天。算公丘壑老风烟。不必桃源寻往境，便抵神仙。国事付儿肩。猛着先鞭。陆沉倘起看他年。铸像若论功首在，也要巍然。"
"望江南 其一","清末近现代初","宁调元","繁华梦，梦到几时醒。风景都非人事改，只余皓月射疏棂。还似旧时明。"
"望江南 其二","清末近现代初","宁调元","君且住，世事已如斯。满眼沧桑多少恨，凄凉只有泪痕知。珍重写新词。"
"解连环 次韵答钝子寄怀之作","清末近现代初","宁调元","卅年潦倒。值风吹潮卷，天荒地老。几曾料、如此艰难，负万种情怀，一生襟抱。苦苦辛辛，向故国、山河萦绕。到如今收局，凤锁鸾囚，忧愁不了。旧事何堪重道。似林青月黑，鬼哭天晓。醒来时、独自思量，觉爱恋都空，韶华大好。剩汝和高谓哀蝉，犹题寄、数联诗草。剧悲歌、赏音寥落，解人茫渺。"
"桃源忆故人","清末近现代初","宁调元","帝阍暖暖空延伫。狐狸豺狼继续。凤鸟鸱鸮为伍。憔悴高丘女。众人皆醉侬何补。不管欧涛亚雨。博个关门闭户。算是龙为鼠。"
"满江红 其一 戊申二五初度","清末近现代初","宁调元","水绿山青，望绵邈、中原何极。甚一夜、西风摇落，便成畴昔。弦柱华年抛掷半，囹圄甲子消磨十。待儿时、云雾为开开，回天日。牛同皂，恨难涤。马生角，涕沾臆。看大江东去，虏氛南逼。已分功名成画饼，只今王霸空陈迹。尽千秋、黄土与安排，长埋碧。"
"满江红 其二","清末近现代初","宁调元","岁月迁延，倏过了、中元时节。空悔恨、花开花谢，不曾将折。帝女新添瑶瑟怨，娲皇惭补中天缺。想今生、孽果又重圆，红羊劫。骥伏枥，心更烈。虎变鼠，喉为咽。望帝城何在，匈奴未灭。浪迹东西桃梗断，闲愁千万丁香结。检从来、历史几兴亡，浑难说。"
"满江红 其三","清末近现代初","宁调元","独立苍茫，共千里、月明今夕。正旧恨、新愁和絮，重重相积。鸾鸟托身榛与枳，豺狼倚狈胶和漆。枕长戈、夜起问青天，天何极。填沧海，精禽石。开蜀道，五丁力。奈南风不竞，秋虫在壁。人事浮云西没易，年华逝水东归亟。数亲朋、故旧几何存，千难一。"
"长相思 其一","清末近现代初","宁调元","魂成痴。梦成痴。寻到金微路不知。闲庭月上时。忧无涯。意无涯。写寄新词复旧词。秋鸿归去迟。"
"长相思 其二","清末近现代初","宁调元","贫相思。病相思。日祝君归君未归。相思花满枝。柳如丝。鬓如丝。摇落秋风秋雨时。忧愁只自知。"
"蓦山溪","清末近现代初","宁调元","穷阴杀节。扑面凉沙起。云水一重重，对如此、江山信美。汉唐明宋，几个旧名词，寻历史。今犹是。神鼎潜移矣。人生至此，悲愤何时已。落叶下空林，问身世、飘零胡底。流光壮志，渐渐暗消磨，上帝死。天还圮。且住樊笼里。"
"满江红 书感","清末近现代初","宁调元","暑往寒来，叹人寿、几何时节。剧独自、思量往事，柔肠欲裂。锁恨寰中鱼目紧，寄愁天上鳌头折。算酸辛、历尽只囚徒，殷殷缺。好收束，渡江楫。莫梗掉，广长舌。任桑田变海，国亡家灭。情泪销为三月雨，热潮化作千山雪。免他生、再遇转轮王，心香爇。"
"诉衷情","清末近现代初","宁调元","湘山湘水思悠悠。老病锁高楼。一朝暮北风雨，便断送，可怜秋。看几辈，曲如钩。反封侯。蛾眉苦妒，谣诼纷飞，谓我何求。"
"调笑令","清末近现代初","宁调元","人影。人影。一个清清冷冷。夜阑难觅知音。相与商量古今。今古。今古。独自商量正苦。"
"忆秦娥","清末近现代初","宁调元","月何极。明明长照红颜色。红颜色。疑云疑雨，楚王宫北。相思相忆头丝白。欢娱已往今非昔。今非昔。温柔乡路，安排抛掷。"
"玉树后庭花","清末近现代初","宁调元","关山千里音尘隔。芳菲消歇。一参一商天南北。几时见得。空相忆旧时颜色。泪珠凝碧。北风也似人情仄。凉薄何极。"
"清平乐","清末近现代初","宁调元","相思正苦。惆怅黄昏雨。恰好月圆刚十五。知有闲愁几许。青鸾不递愁书。天河又隔双鱼。移取吴郎玉斧，替侬情种锄除。"
"误佳期 闲情，和钝子韵","清末近现代初","宁调元","窗内呢喃细语。窗外丁东细雨。尚疑声响太分明，着意防鹦鹉。郎上愿河船，妾把情天补。双双化作并头花，笑检群芳谱。"
"后庭花","清末近现代初","宁调元","三年地狱天如墨。白驹过隙。雄心已共寒灰寂。头颅犹昔。一朝一暮愁千百。雨斜风急。从今推想收场日。应更萧瑟。"
"采桑子 和哀蝉移居留溪作，次元韵","清末近现代初","宁调元","江山处处荆和棘，老泪潸然。图个安便。流水年华感逝川。留溪差可桃源拟，梅柳门边。鸡犬云间。不必飞升却是仙。"
"减兰 和哀蝉留溪寓中作，次元韵","清末近现代初","宁调元","心空境净。花鸟不传门外信。渺渺云山。梦见虽多相见难。明灯不照。世事茫茫成瞎闹。秋雨秋风。忍向斜阳泣故宫。"
"秦楼月","清末近现代初","宁调元","伤离别。陌头杨柳年年折。年年折。何消屈指，初交时节。北风夜吹城南缺。枕衾相对人悲咽。人悲咽。一身如寄，梦阑成铁。"
"满江红 其一 感事柬某君","清末近现代初","宁调元","旅梦前年，问蝴蝶、庄生谁是。只可恨、盗多如鲫，圣人不死。长夜苍蝇声断续，漫天贝锦文緀斐。恐从今、黑暗更难分，人和鬼。挽千斛，银河水。洗千样，平生罪。卧高楼百尺，元龙差拟。腐鼠任凭鸱鸮吓，泥鳅莫喻蛟龙旨。便浮云、转眼过长空，休提起。"
"满江红 其二","清末近现代初","宁调元","黄鹄高飞，待唤取、归来同住。剧劳汝、暮三朝四，狙公赋芋。一曲广陵今夜月，千钟鲁酒黄昏雨。叹炎凉、时节已推移，天如故。惜往日，屈原赋。投五体，要离墓。笑壮怀勃郁，而今老去。灯火险为魑魅灭，山头听惯婴儿语。猛回头、世事几沧桑，心魂怖。"
"忆秦娥 次前韵答钝子见和","清末近现代初","宁调元","萧条极。年年人面桃花色。桃花色。萍踪无定，江南江北。明眸未和东方白。相偎相倚成畴昔。成畴昔。几何人寿，暗中偷掷。"
"满江红 次韵答钝子见和书感之作","清末近现代初","宁调元","若木难攀，空剩取、岁寒高节。险独立、崇山千仞，云冥天裂。好事忽随春梦短，名花输与秋娘折。绕国门、依旧是青山，金瓯缺。在地作，舟和楫。为天做，喉和舌。把乾坤扭转，千秋不灭。万念已成东逝水，一竿独钓寒江雪。夜何其、独坐已三更，煤还爇。"
"柳梢青 除夕","清末近现代初","宁调元","一年容易。唯闻更鼓，口声流替。五度除宵，家园客子，断肠各自。二老料知何似。误一片、倚门心事。天若有情，念侬孤苦，也应回睇。"
"满江红","清末近现代初","宁调元","朝暮蜉蝣，早一死、一生抛掷。只衰老、重闱何罪，头丝雪白。人事变迁鸥梦幻，法庭裁判牛头逼。问阿谁、替换旧时颜，流年亟。仗愚父，移山力。倚扁鹊，回痼疾。到头来还是，葫芦当日。浊酒从今嵇叔夜，死灰待溺韩安国。但诸君、侠义已千秋，铭胸臆。"
"万斯年曲","清末近现代初","宁调元","境渐艰难人渐瘦。伤心正是黄昏候。空廊周折百千回，从今后。红红豆。一片殷勤心莫彀。"
"苏幕遮","清末近现代初","宁调元","过清明，还谷雨。杨柳丝丝，化作愁千缕。倚遍阑干天又暮。归梦悠悠，付与归鸿苦。又莺啼，和燕语。试问阿谁，解道江南句。今日人仍当日处。只是韶光，暗暗偷将去。"
"南乡子 己酉闰花朝","清末近现代初","宁调元","终夜不曾眠。雨打梨花月似烟。一个花朝愁不了，偏偏。又把花朝逢闰年。独自倚床前。何限心情锦瑟边。已是今生缠缚苦，千千。莫再相逢兜率天。"
"天仙子","清末近现代初","宁调元","庭院深深长日闭。独立东风何限意。一场春梦几时闲，花满地。苔痕细。闲怨闲愁空省记。那更堪宵深雨坠。把一片芳心滴碎。苦侬消受此时情，人不寐。空流泪。孤影年年堪作对。"
"祝英台近","清末近现代初","宁调元","绿成阴，花易谢。渐渐入初夏。隔院鹦哥，悄向东皇骂。为何点翠缀红，到头时节，总一个、弄真成假。日西下。可怜雨惨风凄，芳春再难借。凤鸟长囚，鹃咽到深夜。料知今日来年，埋愁何地，更肠断、不堪筹划。"
"桂枝香","清末近现代初","宁调元","芳春欲暮。正草长莺飞，落红如雨。千里江南一色，佳期又误。欢娱对此肠堪断，更何况、我愁无数。从今只恐，浮萍万点，漂流还苦。浑不为、愁人少住。且登山临水，送将归去。灯灺酒阑，莫向无情天诉。场场这样轻离别，问良辰美景何趣。纵然梦里，相逢能彀，也无凭据。"
"霜天晓角","清末近现代初","宁调元","月明风紧。只盼佳期近。如此恼人天气，便梦也何曾稳。情丝抛不尽。腰围频瘦损。纵化无知铁石，还被磁针牵引。"
"桃源忆故人 其一","清末近现代初","宁调元","梦魂飞上温柔岛。昨夜寒风陡峭。万里惊回难掉。此恨知多少。别时何似欢时好。朝暮相偎相抱。行雨行云不了。此景休重道。"
"桃源忆故人 其二","清末近现代初","宁调元","两情苦苦相萦绕。看一轮明月皎。又三五疏星小。惆怅忘天晓。思量何处堪长老。化作双栖小鸟。寻个蓬莱仙岛。默向天神祷。"
"满江红 酬蜕盦见寄，并呈今稀，用元韵","清末近现代初","宁调元","草露铜驼，再回首、已伤心极。剩禾黍、高低几处，人民非昔。信国慨时丁百六，鄂王悯乱行三十。听鸡鸣、风雨夜潇潇，猜来日。茫茫恨，何当涤。盈盈泪，空横臆。料功名富贵，更不相逼。水远山长谁是主，鸟啼花落春无迹。应同怜、诗酒了今生，衫儿碧。"
"桃源忆故人","清末近现代初","宁调元","安排身付温柔老。把事业功名了。把风景山河掉。做哑装聋妙。阶前待种忘忧草。浊酒三升易倒。粗粝三餐易饱。似此收场好。"
"玉莲花 其一 送春，柬牧稀","清末近现代初","宁调元","蝶散蜂愁，已往事休重道。芳凉千里花依草。鸟啼空树，待倚危栏眺。绿阴渐渐干云表。凤去雌飞，为汝餐眠都少。河鱼天雁消息杳。但祝今后，恩爱能长保。何必暮乐朝欢好。"
"玉莲花 其二 柬牧稀已，书此自鞫","清末近现代初","宁调元","爱锁情枷，何物天公铸造。重重叠叠相围绕。一年好景，算愁多欢少。几时能够圈儿跳。人寿无多，便等闲头白了。辜负香衾春不晓。无聊无赖，偏怨春归早。明日落红慵重扫。"
"满江红 其一 再用前韵答今稀","清末近现代初","宁调元","雨打风吹，问桃梗、漂流何极。剩一缕、情魂不死，断肠今昔。别后书来常半寸，梢头月上刚初十。掷金钱、应替远游人，伤今日。挽慧海，将愁涤。凭纤手，剖胸臆。奈寒云千里，韶华暗逼。红豆可怜劳梦想，青衫莫更寻痕迹。总百无、聊赖对东风，蘼芜碧。"
"满江红 其二 叠韵答少棠","清末近现代初","宁调元","九转蜣螂，起烦恼、尘劳未极。笑世事、大都如是，抚今追昔。平子愁来诗咏四，牧之梦觉年刚十。尽劳君、屈指数归期，知何日。莽山海，长涤涤。纫兰佩，綷丹臆。计别时容易，愁绪纷逼。马卵休提真与幻，兔丝莫定踪和迹。只年年、无恙可怜他，湘河碧。"
"蝶恋花 用前韵答哀蝉","清末近现代初","宁调元","似汝何堪长各散。多少交游，今日摧残半。陵谷山河频改换。风波算我曾见惯。日暮途穷心意乱。一夜砧声，起向谁家岸。和雨和风敲不断。明朝细把容颜看。"
"贺新郎 次韵和蜕盦《题红拂墓》，与今稀同作","清末近现代初","宁调元","可有安身处。更谁何、千金市骏，草庐一顾。富贵功名堪弃置，难断情缘一缕。倘后且、重提杨素。红拂有灵应懊悔，惯荒唐、朝暮行云雨。平添我，愁无数。于今一律归黄土。待回头、风流尽歇，夕阳如故。纵有英雄能偶辨，对影山鸡自舞。已觉得、身移数主。地下香君如可起，合情航、别向眉楼渡。询佛子，休嗔怒。"
"满江红 答今稀为题《南有百绝句》之作","清末近现代初","宁调元","起视重围，也抵算、繁星拱极。尽诗句、乔生早咏，争传昔昔。杯底牢愁堪得石，眼中人望今难十。可奈何、佳节又端阳，归无日。将无乃，垢难涤。莫须有，断凭臆。为尘根未净，药叉环逼。牍背题词谁授我，水中捉月浑无迹。劳夜来、花影拂清空，窗纱碧。"
"江城子 端阳人，牧稀、荩生、约真、钝子携酒肴聚饮于此，赋此志影","清末近现代初","宁调元","瓠瓜留恋几星霜。渐颓唐。剧堪伤。岁月无情，空为少年忙。佳节良辰抛掷便，堪细数，又端阳。不消回首故乡望。思茫茫。泪千行。故友还能，樽酒慰凄凉。便抵他年重会聚，提此景，定难忘。"
"摸鱼儿 送别牧稀，并柬荩生、钝子，用稼轩韵","清末近现代初","宁调元","一天凄楚菖蒲雨，把行人送将去。故乡风味知何似，历历树云堪数。留不住。看一骑红尘，独自长亭路。也应自语。曾记得来时，杨花满径，化作沾泥絮。难为我，事业功名尽误。词人还动天妒。张衡纵草归田赋，漫与人间陈诉。歌且舞。便竹马交情，大半成尘土。思量忒苦。好准备相逢，知他魂梦，今夜在何处。"
"长亭怨慢 落花","清末近现代初","宁调元","正啼彻、千山鶗鴂。绿染川原，红迷巷陌。风景当时，不堪重到都更迭。芳华与汝干甚事，恶作剧。眼见为吹开，又为一枝枝吹折。凄绝。更随风荡漾，飞向城南城北。忒无情绪，忍轻与、旧游人别。枉负了、一片殷勤，曾几度、培根护叶。算换有、翠罗衫上，泪珠千叠。"
"大江东去 酬哀蝉题《南幽百绝句》之作","清末近现代初","宁调元","邹阳旧恨，仗湖风，六月吹成霜雪。想是空华迷目孔，万事于今休说。醉也堪怜，睡难成梦，梦也肠堪绝。销凝如此，数声分付啼鴂。未老便觉先衰，黄粱顷刻，惊过沧桑节。不惜人间交绝尽，留个江南词客。昨日吟笺，写来佳句，有暗香凝结。南幽借重，料难轻与磨灭。"
"高阳台","清末近现代初","宁调元","庭院无风，闲花自落，凭他泪眼相看。今夜如何，柝声击到更阑。相思一寸凭谁寄，奈水遥、还更云山。待何时、重与温存，说尽艰难。明知未了荷珠愿，任云翻天上，雨覆人间。旧事殷勤，不消重挂心端。思量百遍该如此，又偏偏、为损餐眠。算窗头、明月来临，还似从前。"
"贺新郎","清末近现代初","宁调元","白日沉江底。有绵绵、乱愁无数，被风吹起。万仞重墙遮不住，不合与愁同死。又不认、知愁何似。该早分离还更忍，想平生、总为多情累。重会面，不消已。当时便悟成追悔。到今番、海枯石烂，情离貌是。日与魂挑终冒昧，贫贱论交如此。到不如、相交还未。■■■■■■■，忍回思、■■英华■。纨扇在，泪如洗。"
"应天长","清末近现代初","宁调元","天心墨墨长沉醉。万事从前都是悔。该今生，为情死。惆怅旧欢成隔世。问何时，重聚会。欲待说他不是。又怕娇嗔惹起。月明人千里。"
"相见欢","清末近现代初","宁调元","年年地角天涯。各分飞。心事除非天外有天知。长醉梦，频起视，夜何其。九死一生怎得个归时。"
"佳人醉","清末近现代初","宁调元","曾记北风同赋。历尽风波辛苦。傥中途乖弃，结成仇怨，有何名誉。些小一时嫌隙，愿大家付与，东流去。奇愁难诉。想天时、也有明兼晦，何况侬和汝。好相与、炼将娲石，补上情天缺处。"
"忆少年","清末近现代初","宁调元","怜他泪点，爱他心情，思他心事。霎时尽尝遍，一般般滋味。翠袖单衾俱是泪。通宵辗转不成寐。容光为谁减，问君能知未。"
"好事近","清末近现代初","宁调元","起视身前后，未省是人还鬼。奇愤几时泄得，又难收拾起。思量唯有个中人，该糟蹋他耳。如果书来道怨，便说侬知罪。"
"琵琶仙","清末近现代初","宁调元","寂寞黄昏，有人正、独自伤离伤别。怎奈衣满啼痕，和衣也消灭。刚屡日、鱼沉雁断，万千事、欲和伊说。小院筝琶，荒城角鼓，都助悲咽。待重觅，絮果兰因，总翻覆场场堕奇劫。双鬓莫教频照，怕新来似雪。便寿命、河清得俟，却又知、在那时节。想见思妇楼中，金钱暗掷。"
"洞仙歌 其一","清末近现代初","宁调元","碧天如水，有疏星三五。蟋蟀声声满窗户。渐炎威消歇，不似从前，甚心绪，却怕逢秋更苦。夜凉慵独寐，守着空房，重订佳期又重误。对叠叠屏山，少日欢游，而今都是销魂处。谢玉漏、今宵少迟留，容我华文禽，梦中飞去。"
"洞仙歌 其二 初秋偶作","清末近现代初","宁调元","恹恹病起，似听啼鹃语。斜日西沉洞庭树。甚秋风只解，吹雨吹霜，能解得，吹我归回家去。沅江流日夜，后浪前波，一律雄心渐消与。等摸遍阑干，开遍林花，空惹起忧务无数。问芳草、离离满天涯，更何事孤怀，独凝故宇。"
"八六子","清末近现代初","宁调元","楚天低。四围凝望，乡关何处都迷。担一抹夕阳如画，遥遥数点秋山，衬湘水西。蝉声又唱隋堤。怎奈余音凄苦，无端触动愁思。因想念，春阴乍晴天气，海棠初吐，牡丹开处，知他燕燕莺莺几许，花儿围定差池。料归迟。繁华万般那时。"
"貂裘换酒 呈某先生","清末近现代初","宁调元","四壁秋虫叹。向孤灯、重门静掩，听残更箭。百辈时交休说起，略略山移物换。便各自、兽离禽散。十事九场都一样，悔年来、不著孤游论。差看破，世情半漫漫长夜何当旦。待安排、一丘黄土，埋头盖面。水复山穷谁料得，直道而今还见。纵万死、也都无怨。何况青蝇能作吊，只瞻韩、未展平生愿。算此是，平生恨。"
"忆秦娥 其一 伤别词","清末近现代初","宁调元","伤离别。长亭短堠相连接。相连接。怜他今夜，断云残月。此时此恨和谁说。角声吹变江城色。江城色。珠帘慵卷，晓寒侵骨。"
"忆秦娥 其二","清末近现代初","宁调元","伤离别。相思又值清秋节。清秋节。停辛伫苦，几番风月。关河遍地凝霜雪。重重并入须毛白。须毛白。繁华是也，旧情衰歇。"
"忆秦娥 其三","清末近现代初","宁调元","伤离别。风烟漠漠关山隔。关山隔。去时容易，归时难说。芝田暗老甄妃色。江花江草都更迭。都更迭。为君憔悴，年年月月。"
"忆秦娥 其四","清末近现代初","宁调元","伤离别。情愁付与流莺说。流莺说。六朝佳丽，桃根桃叶。临歧握手空更叠。从今一纸书难达。书难达。去程凝望，芦花似雪。"
"忆秦娥 其五","清末近现代初","宁调元","伤离别。黄昏又挂梢头月。梢头月。知他千古，几回圆缺。愁丝绾就同心结。凭风吹入空冥灭。空冥灭。哪堪回首，旧欢重说。"
"忆秦娥 其六","清末近现代初","宁调元","伤离别。星河欲转残灯灭。残灯灭。罗衾扪遍，冷魂凄绝。千山万水难飞越。流光又是他时节。他时节。名花零乱，不堪攀折。"
"忆秦娥 其七","清末近现代初","宁调元","伤离别。塞鸿不度音书绝。音书绝。一腔心事，凭谁将说。晨鸡处处都啼彻。疏星未落东方白。东方白。微风吹起，闲愁叠叠。"
"忆秦娥 其八","清末近现代初","宁调元","伤离别。黄莺打起愁难说。愁难说。萍飘蓬断，水遥天阔。他乡千里蒹葭色，可怜三五盈盈月。盈盈月。独眠独宿，唾壶敲缺。"
"忆秦娥 其九","清末近现代初","宁调元","伤离别。西风卷地梧桐叶。梧桐叶。哀蛩啼露，孤鸿唳月。居平只苦欢娱歇。沈腰潘鬓堪愁绝。堪愁绝。沉沉梦境，迹痕都灭。"
"忆秦娥 其十","清末近现代初","宁调元","伤离别。秋娘庭院天涯隔。天涯隔。暮蝉续断，夕阳明灭。当时泪与星星血。重来处处棠梨发。棠梨发。从今岁岁，佳期虚设。"
"忆秦娥 其十一 后伤别词","清末近现代初","宁调元","伤离别。虹桥载酒当时节。当时节。徐娘虽老，豪游能说。偏偏好事多磨折。一生一死交情绝。交情绝。江山如此，泪珠盈睫。"
"拜星月慢 题蔡哲夫绘石，为哀蝉作","清末近现代初","宁调元","片石嶙峋，谁教绘出，缺憾情天千载。百炼娲皇，想弥缝功大。料容易，巧被康回触裂，却又后羿弯弓弄坏。依旧飞沉，在诸方三界。叹残山剩水都淘汰。算他总阅尽沧桑态。多少雨打风吹，尚岿然长在。忆南山，没羽当时快。霸陵尉，只有侵陵耐。正待汝，越样珍存，补上苍旻再。"
"一斛珠","清末近现代初","宁调元","从君去也。亭皋木叶萧萧下。一时风景都狼藉。络纬秋啼，似诉不平者。闭门且把浮宾谢。人面都真人意假。一杯浊酒消残夜。欲了公家，还受痴儿骂。"
"误佳期","清末近现代初","宁调元","今夜月明如画。一点乡心不下。解衣欲睡复迟回，拟把相思写。分付与征鸿，又怕庭花谢。不如及早赋归来，万事休粘惹。"
"人月圆 中秋感赋","清末近现代初","宁调元","月明又被云遮住，空老桂华枝。想应天上，今宵未忍，还照孤凄。几回欢聚，几番离散，剩惹追思。旧人赢得，晨星数点，犹是年时。"
"醉太平","清末近现代初","宁调元","风横雨狂。销魂断肠。夜阑无奈秋凉。又更长漏长。颓垣断墙。来狼去羊。思量多少兴亡。付愁乡醉乡。"
"三台令","清末近现代初","宁调元","休矣。休矣。时世不消说起。醉生梦死风光。谁省湘亡路亡。亡路。亡路。丘墓安排何处。"
"罗敷媚","清末近现代初","宁调元","此身争比双飞燕，来是春深。去是秋深。犹自年年返故林。悠悠天意无凭准，更漏沉沉。花信沉沉。问息寻消直到今。"
"河传","清末近现代初","宁调元","今生怎了。奈天儿不黑，夜儿难晓。倦倚篷窗，万事暗伤怀抱。又微风，吹雨到。家乡南望孤鸿杳。一片归情，诉与谁知道。魔障孽缘，总特地来缠绕。渐一庭，秋色老。"
"明月生南浦","清末近现代初","宁调元","寒气暗侵毛与骨。昨夜西风，落尽梧桐叶。料得此时情更切。从容便是重阳节。围绕庭阶千百折。不恋单衾，苦恨余欢歇。万里梦回堪怨别。云山处处伤心色。"
"湿罗衣","清末近现代初","宁调元","惺惺最是惜惺惺。卿怜我我怜卿。月照孤踪，离别分明。又鸳鸯梦不成。纵他生、历千万劫，为禽填海，此恨难平。"
"清平乐","清末近现代初","宁调元","听残更鼓。诉与谁知苦。惆怅横塘旧时路。唯有落红如雨。年年地角天涯。茫茫后会难猜。晓起不堪临镜，鬓毛零乱千丝。"
"一剪梅 出狱日作","清末近现代初","宁调元","一瞬年华过眼忙。魂断王昌。肠断秋娘。世情都向苦中尝。更了星霜。换了炎凉。多谢和风与旭阳。出也寻常。人也寻常。不消前境细思量。梦是甜乡。醉是仙乡。"
"蝶恋花 其一 岁暮有咏","清末近现代初","徐树铮","雪勒馀寒春意少。一觉扬州，到处销魂早。庾信愁多潘鬓老。梅枝怕见青禽小。极目烟波迷远道，何事东风，又绿瀛洲草。不是天涯归梦杳。悠悠教向谁边好。"
"蝶恋花 其二 岁暮有咏","清末近现代初","徐树铮","晓日流苏帘影碎。懒起梳头，镜里成憔悴。判更温馨添锦被。惊魂长是愁无寐。酒可忘忧宜小醉。争奈金樽，都化歌边泪。斜倚熏笼偎暖意。朝寒悄悄侵红袂。"
"蝶恋花 其三 岁暮有咏","清末近现代初","徐树铮","炉鸭香销清漏静。燕子将雏，华屋新巢定。扑面东风吹酒醒。海波万里春潮涌。雪满平沙云树迥。莫倚危阑，怕见孤鸿影。独立苍茫悲断梗。炊烟明灭荒村暝。"
"蝶恋花 其四 岁暮有咏","清末近现代初","徐树铮","向晚风来天又雪。未是春归，已是春怀恶。百草千花愁寂寞。隔帘乍报梅英落。万种缠绵抛不却。便不思量，争不思量著。入夜霜钟敲更切。玉楼高梦浑惊觉。"
"杏花天 晚眺","清末近现代初","徐树铮","柳丝丝外天涯路。谩长是、朝朝暮暮。玉龙哀曲难重度，怨入琵琶拨处。便斩却、相思万树，争禁得、良宵风雨。不如依例甘虚负，深锁连环屈戍。"
"八六子 登楼","清末近现代初","徐树铮","怕登楼，困人天气，啼莺阑外句留。算如梦如尘柳絮，无花无酒清明，踏青旧游。新声听彻凉州。夜月半含窗影，朝云早上帘钩。肯暗传，玉郎共春长好，黛眉妆晓，红牙歌笑，那知一换一番春老，蓦天蓦地閒愁。谩凝眸，东风不如去休。"
"生查子 晨起","清末近现代初","徐树铮","侍女莫催妆，妆镜尘生缬。镜楼当远山，望远心先折。悄地卷重帘，偷骂东风恶。帘底乱飞花，帘外双胡蝶。"
"解连环 闻歌","清末近现代初","徐树铮","落红骀荡。看惊波莽莽，暮寒侵帐。谩记省、鹅酒浮樽，正携手碧阑，月华初上。懒起吹箫，怕碍著、小红低唱。问琵琶门巷，可似那时，风景无恙。哀歌自成跌宕。却微闻笑我，归计辽旷。谁与唤、桃叶桃根，便轻趁东风，渡口双桨。燕子飞来，道花雨，一江春涨。更焚香，卷帘镇日，系舟不放。"
"大酺 雨后凭阑","清末近现代初","徐树铮","看柳垂烟，山凝黛，又是江城梅落。茫茫明日事，有古愁如海，乱魂飞越。对酒当歌，人生朝露，还怕韶华虚设。天涯多风雨，况倦销英气，易成哀乐。问身世能禁，几番歌笑，几番愁绝。望中云水阔。买征棹，轻悔当年别。便换得，三生石梦，万感琼丝，那堪容易朱颜歇。及蚤宜归去，听杜宇，声声幽咽。试低唤，双胡蝶。微波寄语，奈隔沈沈帘幕，祗今向谁细说。"
"念奴娇 笳","清末近现代初","徐树铮","砉然长啸，带边气，孤奏荒茫无拍。坐起徘徊，声过处，愁数南冠晨夕。夜月吹寒，疏风破晓，断梦休重觅。雄鸡遥动，此时天下将白。还想中夜哀歌，唾壶敲缺，剩怨填胸臆。空外流音，才睡浓，胡遽乌乌惊逼。商妇琵琶，阳陶觱篥，万感真横集。雕戈推枕，问君今日何日。"
"采桑子","清末近现代初","徐树铮","一帘疏雨溟濛，暗尘轻傍幽阶敛。横塘侧径，凌波小袜，应怜薄染。燕觜芹香，马蹄花碎，记黏春感。甚因缘却在，墙阴阑角，被斑驳，苔痕点。不弃托根萧艾，好滋培，蕙畦兰畹。雪迷鸿爪，禅心沾絮，嫩晴初闪。芳草连天，夕阳满地，倚楼凄黯。似而今滑滑，真行不得，乱山云掩。"
"蝶恋花 其一 春怨","清末近现代初","徐树铮","门外藏鸦春袅袅。便作垂杨，想是西湖好。金缕歌成添烦恼。行人笛里关山杳。正恐长愁伤客抱。如此风夜，何苦扬征棹。乡梦羁怀浓睡扰。青峰两岸多啼鸟。"
"蝶恋花 其二 春怨","清末近现代初","徐树铮","春事年年愁里度。知否春来，便是愁来处。骢马不归庭院暮。小屏风外江南路。斜抱银筝金粟柱。掩抑哀弦，羞涩弦中语。谁劝流莺声且住。抛钱重卜归期误。"
"湘春夜月 蝉翼纱帐","清末近现代初","徐树铮","是欢云，不知还是侬心。祗觉一片轻烟，围梦小温存。梦结千丝越网，怕网来西子，别种愁根。便结成帷幕，护侬欢爱，欢堕侬身。欢眸剪水，侬肌照雪，就里分明。密不妨风，消受得，玉钩齐放，花露凉芬。阑愁阻梦，那更容，飞越春魂。愿永世，仗情丝爱缕，丝丝入扣，扣定欢情。"
"忆秦娥 其一 高邮道中","清末近现代初","徐树铮","春光薄。梅枝欲老杨枝弱。杨枝弱。风怀万种，向谁低说。当炉玉腕人如雪。飘摇翠带同心结。同心结。梢头豆蔻，伶仃二月。"
"忆秦娥 其二 高邮道中","清末近现代初","徐树铮","阳关咽。鬓云松掩眉山叠。眉山叠。暗传心事，乍明还灭。秋镫洗研华堂月。春花赌酒红阑角。红阑角。待来迎汝，渡江桃叶。"
"高阳台 其一 题青莲醉脱汾阳图","清末近现代初","徐树铮","雪月吟怀，江湖酒胆，谁能青眼高歌。万里边沙，望中消息如何。秋风逼紧梧桐脆，满银床，坠叶婆娑。谩重询，荆棘宫街，泪滴铜驼。开元旧事无人见，见汪汪海水，一碧平波。豪士扶风，慇勤试挽天河。梦长莫待鸡催晓，怕明朝，双鬓全皤。要商量，心上眉头，甚处愁多。"
"高阳台 其二 题青莲醉脱汾阳图","清末近现代初","徐树铮","虎豹当关，龙蛇起陆，茫茫知己天涯。制泪人前，青衫恨入琵琶。罡风力大群芳歇，剩飘萧，燕子无家。恁悠悠，水自东流，日自西斜。长歌当哭真无赖，看江湖满地，白露蒹葭。巨眼埋尘，青莲毕竟仙花。竞沽美酒咸阳市，负狂谈，阁阁池蛙。问谁知，释凤雕笯，脱骥盐车。"
"高阳台 其三 题青莲醉脱汾阳图","清末近现代初","徐树铮","宝剑论交，钿筝顾曲，算来吾亦能狂。大道朱楼，碧城云外彷徨。陈词阊阖迷前路，一重重，银汉红墙。枉教人，倚断回阑，盼断回肠。旗亭虚按雏鬟拍，奈歌声寂寞，舞袖郎当。便托秋弦，弹成总是清商。英雄用武知何地，一年年，人海昂藏。竟输他，蝶据幽花，蜂据幽香。"
"江城梅花引 畏庐为涧秋作山水小幅漫笔题此","清末近现代初","徐树铮","西风斜日酿清愁。怕登楼，又登楼。笑举一尊浊酒饯残秋。直向万山深处去，起茅屋，尽馀生，断送休。送休，送休，更何求。水自流，云自浮。睡死，睡死，睡不死，飘梦岩头。扶杖飞泉，尘世总悠悠。倚石看君留画稿，持此意，赠将归，当卧游。"
"被花恼 答畏卢","清末近现代初","徐树铮","神仙美眷閟嫏嬛，消受隔帘妆晓。纸阁疏梅破微笑。明珠约颈，横波媚眼，静写销魂照。温宿梦，倚新娇。愿人长寿花长好。魆地怯朝寒，孤负香衾怨天早。巾宽泪律，酒碍歌程，结束閒烦恼。任吹凉送暖傍东风，向飞絮，禅心證空妙。祗一例，付与幽窗啼翠鸟。"
"梦横塘 再答畏卢","清末近现代初","徐树铮","笛梅吹月，钵水容天，鬓丝惭对华烛。借问年时，几醉倒，花前醽醁。儿女英雄，为谁欢笑，为谁哀[哭]。被零烦碎恼，秘怨神啼，都来占，眉峰蹙。偏逢历劫天人，恰香花供养，绮梦慵续。华艳千丛，料不抵，清芳一束。待收拾，风云材略，并作温存慰寒绿。日暮空阶，缟衣何处，倚萧萧修竹。"
"东风第一枝 春雪","清末近现代初","徐树铮","迓暖将融，馀寒乍勒，琼葩飘散冰蕊。向明疑密还疏，背风未欹故坠。花泥蓄润，定不放，閒尘飞起。待掩映，松竹晴鬟，化作唾痕茸翠。山睡醒，冻烟澹委，村酒熟，故人恰至。谩誇阳楚清歌，预知杏垌兆岁。身前身后，算总是，行云流水。要点缀，消瘦岩梅，莫惜悄吟驴背。"
"白苧","清末近现代初","徐树铮","愧馀生，背孀母，孤儿默泣。哀哀寸草，未报春晖百一。黯风尘，卅年轻换鬓丝白。城北。旧家山，料尚有，儿时居宅。朦胧乌桕，微颤东溪月色。曾几番，抱书愁傍寒机侧。凄恻。永负慈恩，外家闻见，还说依稀记得。记柳岸霜疏，夜乌啼急。秋卢耐晓，正淹梭泪尽，血飘残织。望断南云，墓草林楸，空剩荒寂。待更牵衣，索乳何从觅。"
"定西番 其一 画鹰","清末近现代初","徐树铮","昨夜羽书消息，胡骑满，俊鹰愁，雁门秋。何日登台呼去，澹烟凉欲流。飞趁马蹄风雪，纵清游。"
"定西番 其二 画鹰","清末近现代初","徐树铮","可惜健儿身手，疏玉勒，倦金绦，太逍遥。砂碛斜阳如梦，阵云骄复骄。谁傍雪山围猎，试弓刀。"
"定西番 其三 画鹰","清末近现代初","徐树铮","唤起玉关豪杰，开倦眼，盼青云，去从军。如许纵横狐兔，臂鞲缠杀人。依旧极天衰草，向黄昏。"
"相见欢 其一 畏卢写赠填词图，烟波澹沱，晴雨异态，寤寐西湖，辄倚此调。","清末近现代初","徐树铮","湖边竹树玲珑。不玲珑。可惜一春烟雨太溟濛。水痕蘸，晴光转，更惺忪。错把半江云气剪吴淞。"
"相见欢 其二 畏卢写赠填词图，烟波澹沱，晴雨异态，寤寐西湖，辄倚此调。","清末近现代初","徐树铮","清波绿漾鱼鳞。净无尘。一任画船来去不留痕。倚阑望，还惆怅，景中人。毕竟为谁閒却半湖春。"
"相见欢 其三 畏卢写赠填词图，烟波澹沱，晴雨异态，寤寐西湖，辄倚此调。","清末近现代初","徐树铮","湖天懒放新晴。晓阴轻。逗得薄寒吹彻玉楼笙。数风信，清明近，怕丁宁。著意雨丝烟柳困雏莺。"
"相见欢 其四 畏卢写赠填词图，烟波澹沱，晴雨异态，寤寐西湖，辄倚此调。","清末近现代初","徐树铮","双双紫燕归来。莫相猜。恰是湖山晴照晓帘开。约游伴，明朝换，踏青溪。不道一天酥雨又香街。"
"采桑子","清末近现代初","徐树铮","楼高望极斜阳外，乱叠云山，憔悴阑干，盼尽春光一半寒。吹化搅絮东风恶，静閟悲欢，不上眉端，暗引湖波当镜看。"
"六丑","清末近现代初","徐树铮","正孤帆半卷，向十里、青山吹笛。送春未归，移舟先送客，客去春寂。怕说江南路，路旁丝柳，颤垂垂千尺。山程水驿牵行色，梦里惊波，瞿唐远谪。回头太湖遥隔，剩愁鬟七二，空际凝碧。春归谁惜。恰浮家泛宅。怪底飞红早，难再觅。疏钟慢打云隙，遍孤山寺外，夕阳如泣。愁深浅，酒怀宽窄。都分付、一剪吴淞腻染，娟花微湿。风飘去，莫问踪迹。待夜潮、暗长还吹送，冲烟片席。"
"花犯 净业湖秋泛图为叔节题","清末近现代初","徐树铮","点秋光，平湖荡桨，新凉趁排遣。暮渔歌断，恰系艇烟深，犹傍沙岸。唳霜倦羽催寒雁，江村归梦远。记载酒竹西亭北，春桡红袖卷。黄花笑人太匆匆，天涯问短约，西风惊换。凝望久，斜阳外，洞箫吹怨。何时更、万声媚晓，将暗里、芳魂融嫩暖。便付与、画中疏柳，柔条教细绾。"
"烛影摇红 烛花","清末近现代初","徐树铮","千叠愁痕，梦回不碍春云掩。半规松翠掠新鬟，眉晕羞清婉。犹记东风未绽。步回廊、香霏夜短。海棠开罢，谁照红妆，满襟幽怨。知否巴山，雨声滴滴偷惊眼。一池秋涨阻归期，独傍西窗剪。弹指年华暗换。诉灵芬、芳怀更远。影儿相对，休放钗虫，玉纤轻颤。"
"长亭怨 和又点。白石自度此腔，草窗碧山依之，皆用上去韵。玉田用入韵，而稍变其格，意者宫调不相谐耳。今又点用入韵，字句则依白石。惜无善歌者一按定谱也。","清末近现代初","徐树铮","谩妆点、清秋风露。减带惊腰，约肌馀素。似水阑干，嫩凉扶梦自来去。别愁天远，愁不了、凭谁诉。不诉却沈吟，欲诉却、无头无绪。归路。看斜阳一片，又被澹烟遮住。高楼望眼，可还识，玉骢嘶处。拟说与、逐暖湘鸿，好将息、南飞辛苦。劝莫斫芭蕉，留听疏窗寒雨。"
"蝶恋花 其一 丁巳春词","清末近现代初","徐树铮","雪尽阳回春意逗。早约寻芳，胜日休孤负。莫道馀寒风尚陡。盼天不到花开后。好去探春携素手。又被愁来，不放花骢骤。著意疗愁拚殢酒。酒醒却误春时候。"
"蝶恋花 其二 丁巳春词","清末近现代初","徐树铮","草脚苏青寒尚在。润窃芳池，池面冰初解。仿佛东风悭作态。慢吹暖讯归香霭。不是群花娇不耐。可惜春皇，力薄浑无赖。暮雨飘帘凉似海，小梅愁倚红阑外。"
"蝶恋花 其三 丁巳春词","清末近现代初","徐树铮","二月阳和风始动。渐有轻雷，檐角声微送。花底蛰泥眠蠮螉。沈沈惊起回生梦。坐抚韶华愁万种。哑尽啼莺，苦恨春聪壅。压碎芳魂花睡重。痴心冷化冰蚕蛹。"
"蝶恋花 其四 丁巳春词","清末近现代初","徐树铮","扑面东风寒食暮。吹起杨花，点点飘春去。才被晴丝牵欲住。猛添一阵惺忪雨。莫更催归啼杜宇。过了春分，春梦还无据。一片斜阳迷远绪。可怜忘却来时路。"
"蝶恋花 其五 丁巳春词","清末近现代初","徐树铮","不过清明天不稳。逗暖钩凉，春事无凭准。强约踏青君莫信。野桥傍水寒成阵。柳太缠绵花渐褪。碎雨零风，容易将春困。倚遍危阑看闷损。等閒莺燕休相趁。"
"蝶恋花 其六 丁巳春词","清末近现代初","徐树铮","落尽繁红春又过。谷雨添愁，细绿新茶破。懒摘小芽烹活火。稚尖不逆重绵里。百计惜春无一可。旧蝶花前，忽被风吹堕。起傍空枝寻剩朵。轻阴密障狸奴卧。"
"金盏子 姚少师为中山王作画卷","清末近现代初","徐树铮","风雨龙飞，望蓟门烟树，九边雄阔。鹅鸭起军声，偏天道民心，老僧能说。那知画里功名，早虚空飘忽。更休问，金陵大功坊畔，柳花如雪。销歇。吊勋阀，揩醉眼，纵横王气竭。无人愿骑战马，难重遇，天生病虎侠骨。坐看万里江山，祗春风鹈鴂。朝寒悄，谁管细雨侵帘，燕子愁绝。"
"兰陵王 白梅","清末近现代初","徐树铮","冷时节。多少零枝碎叶。孤山畔，烟瘦雨枯，谁耐高寒伴江月。园林傍水郭，痴绝偎檐冻雀。红阑外，笼袖倚晴，新靥迎霜破娇萼。瑶华认依约。颤缟袂天风，飘坠琼雪。陇头欲寄芳心折。送一抹斜照，半溪流水，飞香逐梦过旧壑。便归去骑鹤。东阁。动清酌。更嚼蕊吹花，春镜玄发，灵襟不閟长生诀。聚玉媚珠笑，照人娟洁。遥怜尘艳，未换骨，太脆弱。"
"迷神引","清末近现代初","徐树铮","莫笑行云无觅处。梦隔海东苍雾。秋罗细展，堆鬓春博住。美人魂，英雄胆，向天诉。冉冉冲涛起，迷涧树。湿翠一程程，送归路。醉俯嵩高，万里中原暮。看九州烟，如龙虎。试招飞鹤，碧霄迥，流霞翥。平夕阳收，轻雷动，便为雨。舒卷不随风，盈大宇。出岫亦閒情，自今古。"
"倒犯 癸亥九月一日赋京师鸭炙","清末近现代初","徐树铮","弄影、似鸳鸯并栖，露塘波浅。眠沙梦断，偏消受、半炉红煖。金羹芥医，膏沃晶盘云肤敛。试嫩爽霜葱，腻饼银荷卷。就新菘，正秋晚。回首春江，细泛东风，桃花知水暖。暮雨碎浪缬，趁鱼子，轻偷眼。睡片石，萍茵软。妒双鸡，长鸣逃匕桉。恨罥入菱丝，毕竟飞难去，任君羞禁脔。"
"侧犯","清末近现代初","徐树铮","暮樽对雨，老红一背前村买。霜薤。恰半壳腴黄照觥海。捶姜荐翠盏，斫雪骄银脍。堤外。还记得，泥沙旧风采。江湖大使，虎豹雄魁拜。应自悔，浪登高，疏簖送寒濑。细苦尖酸，梦沈秋鼐。绝世横行，到头安在。"
"寿楼春","清末近现代初","徐树铮","临江城闻笳。正东风燕子，身是天涯。肯负侵宵清吹，泛瓯流霞。云未敛，轻阴遮。怅故园、春寒迟花。趁素女凝弦，金槽按板，飞恨寄龙沙。宫商换，星蟾斜。倚钗鸾瘦笛，蕃马哀琶。细认秋檐繊绢，雨沈墙蜗。增怨抑，追芳华。度暗愁、江南无家。笑阑角铜丸，风流谩誇腰鼓挝。"
"忆旧游","清末近现代初","徐树铮","正疏帘挂午，曲沼通凉，倦客江南。梦远龙沙雪，带霜蹄十万，酒褪春衫。故人旧同游处，青绿满生缣。问莺老西湖，云迷渭水，幽恨能添。停骖。送斜照，认碎玉泉流，潭柘精蓝。对影空凝睇，料禅香诗鬓，轻付尘淹。蓟门几丛烟树，飞雨暗花龛。怕细语天风，惊回怨鹤秋睡酣。"
"金菊对芙蓉 酬柯凤孙博士","清末近现代初","徐树铮","骑鹤烟花，听鹂柑酒，暮风吹袅杨枝。对惊春鼙鼓，懒问归期。南楼月上寒犹重，荐翠樽，浓压鹅儿。曲阑干畔，笛声暗起，醉里寻诗。可惜局外观棋，怕九州閟怨，续命无丝。任邻家娇女，齧笑唇饴。芳洲一夜生香草，寄素心，玉手亲诒。儿孙催老，情怀未歇，何似天随。"
"浣溪沙 其一","清末近现代初","沈尹默","荷叶香清露气浓。赤阑桥畔倚微风。不知身在帝城中。记得年时湖上路，扁舟花里偶相逢。晓妆临水对芙蓉。"
"浣溪沙 其二","清末近现代初","沈尹默","雨过犹闻隐隐雷。乍凉天气好池台。荷花自在向人开。但恨花无人耐久，此时堪赏莫停杯。人生何事待秋来。"
"浣溪沙 其三","清末近现代初","沈尹默","晓日槐阴露未乾。夜来新雨更宜蝉。声声不断警人眠。罗袂凉时思兰叶，小屏红处见湘莲。惹人寻思早秋天。"
"木兰花 西山卧佛寺晓起","清末近现代初","沈尹默","新蝉高树生凉吹。似与西山添爽气。阶前夜雨净无痕，林表朝霞红映翠。此时多少萧闲意。古佛颓然唯是睡。游蜂不入寺中来，门外槐花金布地。"
"西江月 其一 五月七日生辰作","清末近现代初","沈尹默","户外犹悬艾叶，筵前深映榴花。端阳过了数年华。节物居然增价。新我原非故我，有涯任逐无涯。人生行乐底须赊。好自心情多暇。"
"西江月 其二","清末近现代初","沈尹默","脑后尽多闲事，眼中颇有佳花。饭馀一盏雨前茶。敌得琼浆无价。午睡一时半晌，客谈百种千家。兴来执笔且涂鸦。遣此炎炎长夏。"
"西江月 其三","清末近现代初","沈尹默","眼底凭谁检点，案头费甚工夫。天然风月见真吾。漫道孔颜乐处。拄笏看山也得，乘桴浮海能无。人生何处不相娱。随分行行且住。"
"减字木兰花 赠友","清末近现代初","沈尹默","会贤堂上。闲坐闲吟闲眺望。高柳低荷。解愠风来向晚多。冰盘小饮。旧事逢君须记省。流水年光。莫道闲人有底忙。"
"采桑子 西京新年作","清末近现代初","沈尹默","新年竞作新装束，爱著新衣。爱著新衣。十四十三小女儿。浓妆不管旁人笑，忽地颦眉。忽地颦眉。羽子抛空恼著伊。"
"十拍子 西京送春作","清末近现代初","沈尹默","叵耐东风作恶，无端吹雨吹晴。恼乱杨花千百朵，催啭黄鹂三两声。寻春春已行。等是良辰佳日，依前水秀山明。短笛谁家歌一曲，不似当时韵最清。何堪忆洛城。"
"卜算子","清末近现代初","沈尹默","雨止出流萤，遥共星光大。静爱微明动太虚，我自闲中卧。花发旧年枝，月照新来我。似旧还新无限情，只是情无那。"
"思佳客 西山道中","清末近现代初","沈尹默","十丈红尘一霎休。偶凭林壑散羁愁。晚风吹帽临官道，小辇催诗纪旧游。云淡淡，意悠悠。乱蝉声里雨初收。柳光岚翠知多少，又是新来一段秋。"
"忆秦娥 对玉簪花作","清末近现代初","沈尹默","年时别。新词一曲情凄切。情凄切。霎时儿雨，霎时儿月。藕花池畔音书绝。玉簪虽好何堪折。何堪折。少年情事，早秋时节。"
"玉楼春","清末近现代初","沈尹默","藕花池畔音书绝。二十馀年如电掣。当时总是有情痴，此日竟成无泪别。人间无计相抛撇。唯有春花秋夜月。花原长好月长圆，春去秋来情不竭。"
"浣溪沙 题子谷红叶疏钟诗后","清末近现代初","沈尹默","红叶疏钟有梦思。行云脉脉意迟迟。此情唯有自家知。晴雪远山光暗澹，疏枝晓日影披离。荒寒时节倍怜伊。"
"采桑子 再题","清末近现代初","沈尹默","凭谁写出相思梦，红叶疏钟。红叶疏钟。叶落钟休梦转空。而今梦也无从做，何处相逢。何处相逢。除是秋林叶再红。"
"浣溪沙 寒夜羁旅中，听邻人吹尺八、弹琴，尽成幽怨之音矣，赋此寄意","清末近现代初","沈尹默","户外轻霜暗湿衣。檐前新月又如眉。心事万重云万里，夜寒时。尺八吹成长笛怨，七弦弹作两情悲。多少栖鸦栖不定，尽南飞。"
"望江南 其一","清末近现代初","沈尹默","无限事，欢少恨偏多。都说销愁唯有酒，却看酒尽奈愁何。莫若且高歌。"
"望江南 其二","清末近现代初","沈尹默","何限意，梦短夜偏长。剩自将心托明月，青天碧海好相将。千里共辉光。"
"望江南 其三","清末近现代初","沈尹默","天上月，何事照人间。才共蛾眉舒窈窕，却随鸾镜斗婵娟。圆缺总无端。"
"望江南 其四","清末近现代初","沈尹默","云外月，夜夜总清腴。碧海青天情不竭，嫦娥抛却睡工夫。光景莫教无。"
"好事近","清末近现代初","沈尹默","霜重月华明，照澈东西南北。也有心儿一个，是人间月色。茫茫云海万千重，重重自相隔。了得一般无碍，仗些儿心力。"
"浣溪沙 其一 寒夜作","清末近现代初","沈尹默","青女飞霜颇耐寒。素娥揽镜怯衣单。林间风动叶声乾。云鹤去来三万里，梅花开落一千年。海波引起与同看。"
"浣溪沙 其二 题子庚濯绛宦词","清末近现代初","沈尹默","天北天南任转蓬。一生心事属冥鸿。词人老去酒樽空。旧恨暗于残月色，新词艳作好花丛。几时花月又春风。"
"南乡子","清末近现代初","沈尹默","何处可登台。淡日晖晖晚景催。剩有小花篱外见，谁栽。雪里青松是上才。莫道不归来。知否梅花待著开。人意似梅梅似雪，皑皑。一曲阳春醉满怀。"
"减字木兰花 凤举以红叶装贴震先小照册上，颇有韵致，戏作此词","清末近现代初","沈尹默","西京风味。红粉佳人千百队。一夜秋霜。十里枫林耀日光。卷头好在。一样枝头红不改。生面能开。留与诗人点缀来。"
"好事近","清末近现代初","沈尹默","今日见晴空，明日阴晴难度。一任天公做弄，有谁能管著。飞来群鹊闹斜阳，半点无拘缚。别是一般滋味，看人家欢乐。"
"思佳客 共凤举谈赋此","清末近现代初","沈尹默","心事千般各有因。猜时那有见时真。话言一一传天使，烦恼重重缚爱神。情缱绻，意殷勤。年年见惯月华新。语君一事君须会，莫道嫦娥是故人。"
"临江仙 赠友","清末近现代初","沈尹默","惜惜惺惺无限意，四弦并作心弦。一弦一拨往来弹。人生多少事，总是诉悲欢。悲里四时非我有，欢时啼笑俱妍。连环欲解苦无端。君看窗外月，今夕又将圆。"
"南乡子 寄远","清末近现代初","沈尹默","狂态醒时真。不把浇愁酒点唇。一笑凌风三岛去，何因。两地平分月一轮。见说早梅新。折取高枝寄远人。莫作寻常梅萼看，凭君。雪里霜前最有神。"
"玉楼春","清末近现代初","沈尹默","少年心事观花眼。秋艳也同春色看。回头红叶下枫林，昨日画图今日换。四时却似车轮转。日莫天寒天不管。更于何处说春情，雪里疏梅三四点。"
"江城子 雪中游岚山晚归作","清末近现代初","沈尹默","万松相对意萧然。雪迷漫。更清妍。非雾非花，做就四垂天。玉宇琼楼天上有，却不道，在人间。鸟声如说晚来寒。水沉山。碧潺湲。乘兴游人，缓缓放归船。莫上长桥桥上望，灯火暗，保津川。"
"南歌子","清末近现代初","沈尹默","柳外雷轻转，塘前雨乍晴。偶然来听放荷声。恐有蜻蜓，飞过已先惊。珠迸琴弦滑，香添笛韵清。有声有色更多情。疑是青峰，江上遇湘灵。"
"定风波 云君病中属儿辈寄书促归，因赋此以慰之","清末近现代初","沈尹默","一纸书来感岁华。二年何事苦离家。春色不关人聚散。撩乱。芳梅依旧满枝花。病里须防愁作祟。闲睡。醒时儿女任喧哗。待我归来春未半。相见。从新花月作生涯。"
"清平乐 梅","清末近现代初","沈尹默","女儿装扮。的的惊人眼。浓抹新来浑未惯。爱著绿轻红浅。看他雪里霜中。居然韵远香融。莫待柳丝牵引，先交嫁与东风。"
"临江仙","清末近现代初","沈尹默","斗草拈花新活计，众中谁最颠狂。薄情狂荡是春光。才添梅额细，又画柳眉长。红紫从今看不了，蜂媒蝶使齐忙。莫教荡子早还乡。留他三二月，处处醉芬芳。"
"菩萨蛮","清末近现代初","沈尹默","梅花绰约冰肌白。茶花艳发胭脂色。昨夜月如银。相看愁杀人。年年楼上望。只为春来上。待得乳莺啼。杨花过别溪。"
"蝶恋花 将去日本，因忆往岁平安神宫观樱之游，赋此赠别凤举。凤举亦将归江西，故有末句","清末近现代初","沈尹默","开到樱花春色贱。不放春归，早是春过半。看看绿阴沉酒盏。家家人醉离春宴。往岁春情扃水殿。又见梅花，莫道春还浅。我已归心牵柳线。牵情更过江南岸。"
"减字木兰花 其一 遥忆京中杨柳，倚声颂之","清末近现代初","沈尹默","参天风韵。些子春光浑占尽。泄泄昌昌。始信人间是乐乡。陶潜张绪。标格何堪同日语。千手观音。雨后应能见佛心。"
"减字木兰花 其二","清末近现代初","沈尹默","情天好住。只在长条牵系处。无限精神。接引从来多少人。春三二月。不放离人轻易别。纵使春归。依旧殷勤挽落晖。"
"减字木兰花 其三 寄云君","清末近现代初","沈尹默","春情好在。情共春融深作海。海阔无边。波浪轩然更接天。从来踽踽。不会人前相尔汝。莫放春过。新妇相看渐作婆。"
"朝中措","清末近现代初","沈尹默","看看春又到庭阶。著意遣梅开。昨日青鸾消息。今朝芳草情怀。馀寒犹在，早春天气，煞费安排。不到风和日暖，莺儿那肯歌来。"
"长相思 其一","清末近现代初","沈尹默","晓寒生。晚寒生。淡淡阴中薄薄晴。流莺三两声。晓山横。晚山横。芳草连云尚未能。春风千里情。"
"长相思 其二","清末近现代初","沈尹默","忆春心。怨春心。才为花晴又作阴。翻怜春意深。待相寻。莫相寻。除了梅花便不禁。馀寒犹在林。"
"玉楼春 春日寄玄同","清末近现代初","沈尹默","年年纵被春情误。莫道春情无著处。海棠开了好题诗，绿柳阴浓听燕语。人生自有真情绪。不合空教愁里度。与君俱是眼前人，领取从来无尽趣。"
"清平乐 读稼轩粉蝶儿词：“昨日春如十三女儿学绣，一枝枝不教花瘦”之句，一时兴至，遂成此阕","清末近现代初","沈尹默","阴晴不定。省识春心性。著尽轻愁和浅闷。恰似女儿身分。绣花绣草年年。丝丝缕缕情牵。慵里莫抛针线，好教绣遍河山。"
"思佳客 偶然作寄兄弟姊妹","清末近现代初","沈尹默","有甚闲愁可皱眉。新来爱诵稼轩词。归心已共春波远，离绪还应草树知。思胜事，忆儿时。海棠杨柳尽垂丝。东风庭院深深地，病后闲中总觉宜。"
"临江仙","清末近现代初","沈尹默","春日抛人容易过，花朝寒食清明。新来心事付流莺。千回百啭，终觉有馀情。客里看花花有恨，问花无语堪惊。东风相约那边行。朱朱粉粉，都不似平生。"
"清平乐","清末近现代初","沈尹默","东风不住。开落花千树。遮断归程无望处。一霎红香满路。春人怕听春莺。春光漾杀春情。最是无心芳草，年年处处青青。"
"一剪梅","清末近现代初","沈尹默","海燕飞来趁岁华。认取春回，却已堪嗟。几番风细雨斜斜。落了梅花。开了樱花。望眼楼头暮霭遮。欲破闲愁，除是新茶。年年芳草遍天涯。送我还家。伴我离家。"
"减字木兰花 为援庵题陈白沙所书心贺诗卷","清末近现代初","沈尹默","崖山风月。千古精诚相对接。省识堂堂。一卷昭然日月光。狂心飞鹤。动静随时都是学。活活乾乾。此趣于今腕下传。"
"思佳客","清末近现代初","沈尹默","一夜西风离败荷。人生无酒也当歌。旧欢新恨相将在，好月佳花莫放过。花易谢，月如何。小窗虚处月明多。黄昏便拥秋情睡，未到黄昏睡得么。"
"南柯子","清末近现代初","沈尹默","雪里梅初落，风前柳乍低。年时曾共水仙期。等是无凭，情事惹人思。梦好沉吟过，香温取次稀。风怀打迭付新词。不道一年，容易又芳时。"
"山花子","清末近现代初","沈尹默","晓起盆花漠漠寒。语人消息料应难。依旧情怀依旧事，早春天。腊冻渐销梅似雪，东风不放柳生棉。小阁春灯长夜饮，记当年。"
"浣溪沙 燕子来时作","清末近现代初","沈尹默","黯淡情怀与酒宜。细风吹雨一丝丝。落红庭院燕来时。深恨远情都是梦，野花芳草自成痴。人生何事数心期。"
"相见欢 其一","清末近现代初","沈尹默","新来愁恨无端。菊丛残。满地夕阳黄叶、暮鸦天。浮生事。歌垂泪。酒开颜。好是春花秋月自年年。"
"相见欢 其二","清末近现代初","沈尹默","今番已是春归。莫相猜。看取早梅开了、水仙开。香盈袖。情依旧。且徘徊。除却当时明月没人来。"
"浪淘沙 岁暮卧病和周晋仙明日新年韵","清末近现代初","沈尹默","随处不论钱。惟有闲眠。梦中新曲听哀蝉。惊觉心情浑不耐，懒泛觥船。著我小梅边。也是良缘。横江一笑更欣然。才共水仙温旧事，明日新年。"
"卜算子 读日报有作，用稼轩词韵","清末近现代初","沈尹默","见首便称龙，伏枥终为马。八十年来世路间，多少经过者。弦曲直于钩，玉碎全于瓦。真理分清是与非，不畏群言也。"
"阮郎归 上海市文学艺术工作者第二次代表大会开幕，喜而赋此","清末近现代初","沈尹默","莺飞蝶舞草芊眠。百花争妙妍。江南春水好行船。米家书画摊。茶座敞，集群贤。庄谐相后先。清和光景太平年。欢情入管弦。"
"沁园春 偶读刘复村《我梦见君》词，改用其韵赋此","清末近现代初","沈尹默","千古纷纭，几辈狐裘，几人缊袍。叹一车两马，栖遑道路，浮家泛宅，震荡波涛。迁客多忧，劳人易感，不写风韵即赋骚。知何世，听鸡鸣犬吠，虎吼狼嗥。丘墟没尽蓬蒿。便葬送，成名竖子曹。看风流人物，英雄事业，足兵陇亩，足食隰皋。不数汉唐，而今欧美，敢与神州试比高。齐欢唱，有飞升灵药，益寿蟠桃。"
"水龙吟 参加上海市文联扩大会议后，有作","清末近现代初","沈尹默","吹开头上乌云，乾坤浩荡东风里。大家接过雷锋枪杆，武装自己。还有八连，一尘不染，身居闹市。愿倾心学习，全心创作，无产者新文艺。革命进行到底，把红旗高高举起。亚非风暴，拉美火焰，震惊天地。相互支持，人民千亿，同心同气。看东方红遍，百花争艳，换人间世。"
"水调歌头 其一 论学二王法书，文字写意，用复村词韵，跋尾自嘲","清末近现代初","沈尹默","多暇实非易，胜事每相关。群鸿游戏云海，几净砚差安。未入山阴道上，已自不遑接应，犹看白鹅还。妄欲换凡骨，是处觅金丹。柿叶红，蕉叶绿，付丛残。老僧饶日枯寂，门限铁为闲。后五百年休问，十二时中须管。坐席几曾寒。映及霜崖兔，不得老崇山。"
"水调歌头 其二 端阳节近，仍用前韵，赋此遣怀","清末近现代初","沈尹默","八十逢重五，又过一年关。脊梁竖起犹可，脩竹报平安。现在休轻放过，来著必须赶上，往者莫追还。聆善仍牢记，差胜老师丹。诗言志，书记事，接遗残。存诚善世吾分，邪思所当闲。老矣头还未白，留住少年丛里，共历岁时寒。解听心弦响，流水复高山。"
"沁园春 一九六三年十二月，赋呈毛主席","清末近现代初","沈尹默","一柱擎天，万里无云，四海无波。喜红旗扬起，乾坤浩荡，东风拂遍，遐迩歌和。六亿人民，同登寿域，见者惊译安乐窝。国庆日，听天安门外，动地讴歌。神州大好山河。人更觉，今朝壮丽多。看马列真文，功高粟帛。孙吴神武，力止干戈。玄圃桃繁，仙山枣大，松柏长青带茑萝。无私颂，为群伦祝福，欢醉颜酡。"
"减字木兰花 题寄庵词卷二首 其一","清末近现代初","沈尹默","蘋花桥畔。可奈垂杨鸦噪晚。却话巴山。听雨焚香未是閒。生花笔在。老玄声名犹可爱。长住吴城。从古词人最有情。"
"减字木兰花 其二","清末近现代初","沈尹默","翰林风月。千载如斯何用说。旧样翻新。看取嵚崎一代人。兰苕碧海。翡翠鲸鱼咸自在。装点河山。正要新词被管弦。"
"临江仙 客中感怀","清末近现代初","高旭","一抹斜阳天欲暮，客中惹起相思。萧萧红叶断肠时。沉吟孤馆，惘惘我情痴。到此牢愁难遣去，西风吹老杨枝。古梅岭上著花迟。春光来未，人世有谁知。"
"忆秦娥 写恨","清末近现代初","高旭","东风又。珠帘倒卷春光透。春光透。暮山横隔，寒梅消瘦。画阑十二添红袖。月圆花好人长寿。人长寿。琴樽未改，江山非旧。"
"菩萨蛮 其一 寄攘叔","清末近现代初","高旭","憔悴容姿窥古镜。红蚕丝缚沉沉病。碧海水悠悠。天荒到尽头。危楼思故国。回首愁无极。一曲泪如麻。江南玉树花。"
"菩萨蛮 其二 客中感怀","清末近现代初","高旭","百匝周环无患树。树犹如此人何语。红叶漾微波。斜阳秋思多。清光摇远碧。月出千山白。之子采兰归。天涯相见稀。"
"浣溪沙 思祖国","清末近现代初","高旭","缥缈灵旗问蹇修。沧波万里水悠悠。不堪回首仲宣楼。眼底风光谁是主，中原文物似前不。浮云遮日使人愁。"
"满江红 东京寓楼偶读岳武穆作，感步原韵","清末近现代初","高旭","板荡中原，三百载、文明消歇。最心痛、岳爷死后，无人争烈。精卫恨填东海湿，胡兵醉踏中华月。笛声来、一曲念家山，思归切。孤臣操，冰与雪。沧桑感，谁能灭。忆当时愤把，唾壶敲缺。炸弹轰残豺虎窟，河山染遍鲸鲵血。庆重生、再见汉衣冠，唐宫阙。"
"壶中天 题公曼仇史，即以为赠","清末近现代初","高旭","滔天风浪，顿倾翻赤县，鼋鼍出没。如此江山谁管领，一任伊川被发。我辈书生，高歌击剑，枉自生奇骨。可怜殷浩，书空终日咄咄。正值瓦釜雷鸣，黄钟毁弃，只手撑天窟。艳绝朱明光复史，想见南征北伐。水浒豪情，春秋大义，危系千钧发。读难终卷，荡虏雄心飙发。"
"菩萨蛮 其一","清末近现代初","高旭","旧恨如潮犹可记。潇湘水化灵均泪。著耳杜鹃啼。王孙独未归。帘栊清露滴。惆怅鸦飞夕。闲立画楼东。秋花故故红。"
"菩萨蛮 其二","清末近现代初","高旭","夜半珠帘红有影。月华似水秋光冷。私语拜双星。微闻兰芷馨。蝉鸣声正急。别泪红莲湿。剪烛酷相思。无聊酒一卮。"
"百字令 题陈慎庵宣南话旧图","清末近现代初","高旭","年华如水，忽沧桑小劫，情何能已。回首春风添旧恨，红烛泪浇清史。西燕东劳，生离死别，往事休提起。聚原有散，人生大抵如此。想君触著当年，展图泼墨，愁绝秋灯底。空忆长安花踏遍，都算承平才士。碧海难填，苍天何醉，心绪非相似。江湖满地，击剑吹箫去矣。"
"如梦令 其一","清末近现代初","高旭","省却胭脂闲费。领略琴书滋味。西北有高楼，冉冉碧云来未。堪记。堪记。正是腊梅天气。"
"如梦令 其二","清末近现代初","高旭","悄悄空庭吟久。明月今生消受。并坐话轻舠，红树青山回首。思否。思否。春水一池如酒。"
"如梦令 其三","清末近现代初","高旭","吐出情丝千缕。写就鸳鸯新谱。隔著小红墙，惹起相思何苦。迟暮。迟暮。折赠天涯芳杜。"
"如梦令 其四 感旧","清末近现代初","高旭","海上琼楼缥缈。一枕鸡催天晓。埋玉自深深，入梦痴魂娇小。春老。春老。帘外红梅枯了。"
"如梦令 其五","清末近现代初","高旭","古木斜阳天远。浊酒一樽谁劝。侬悔太多情，顽石生生如愿。憔悴。憔悴。落叶哀蝉凄怨。"
"贺新郎 赠虬公、愚庵重行东渡","清末近现代初","高旭","肯傍人篱下。恐怕这、双双飞燕，情怀难写。海上浮萍原有聚，一片苍凉原野。诉万种、牢愁灯灺。正喜逢君今又别，只暂时、把臂何为也。骊歌唱，泪如泻。几回遭此消魂者。最恨是、碧云红树，梦魂萦惹。分手征程千里外，去后谁谭风雅。伤眼底、交情都假。滚滚胡尘天醉死，抱一腔、热血从何洒。聊复尔，装聋哑。"
"百字令 吊蔡仲刚","清末近现代初","高旭","海天啸傲，看红羊劫数，浮沤弹指。眼底英豪殊碌碌，如汝才华差喜。王粲楼头，山阳笛里，愁绝情难已。祖鞭未著，公乎奈何遽死。怜侬蹈海归来，萧条景物，泪洒胡尘里。地棘天荆愁不了，哭杀云间佳士。麦饭一盂，村醪一酌，身后交如此。九峰三泖，骚魂凄苦何似。"
"金缕曲","清末近现代初","高旭","梦化烟飞去。听琴弦、无端寸断，闲寻洲渚。倘使梅花今不死，省却几多容与。尽骂杀、东风无语。嚼碎花心红蕊泣，泪丝丝、只得青囊贮。空使我，怅延伫。生遭多故伤禾黍。肯关心、樱桃树下，伊人居处。地老天荒侬未死，解佩相逢神女。莫便是、汉皋游侣。旧日月明天上缺，到今宵、刚见圆如许。思往事，伤情绪。"
"虞美人","清末近现代初","高旭","魂颠梦倒浑难醒。惹得沉沉病。聪明鹦鹉报平安。揭起数重帘幕笑相看。秋来柳絮偏多恨。侬意商量定。青衫红袖暮天寒。惆怅月明同倚碧阑干。"
"金缕曲 其一 记恨，次亚卢韵","清末近现代初","高旭","小倚银屏侧。偷眼觑、斜阳楼阁，红丝绣出。诉尽痴情诗一纸，燕子偏能衔得。生只愿、成灰成骨。似水年华飘泊也，替麝香、青写愁痕迹。叹此事，真凄绝。歌残玉树伤时节。没奈何、酒浇红豆，临波争掷。文采南朝今渺矣，一一胸前扪历。忽听得、紫箫声咽。侬是朱兰难著土，被东风、点点吹成血。那忍对，伊人说。"
"金缕曲 其二 亚卢为我题万树梅花绕一庐卷子，感诵数过，不禁惘然，次韵奉答","清末近现代初","高旭","说著牢愁起。媵新词、凄凉哀感，卿真解事。日暮天寒寥落甚，终古相思无已。叹我已、今生如此。一任东风桃李闹，占百花、头上宁先死。人世梦，付流水。与君并老毛锥底。说当初、屠龙缚虎，到今奚似。憔悴风尘同调少，闲觅林泉图史。最难遣、沧桑情味。抱住芳心终不改，便此间、小住犹长计。尽许我，消魂矣。"
"金缕曲 其三 题攘叔造像，步亚卢韵。时正读钱牧斋投笔集，故不觉其言之凄婉也","清末近现代初","高旭","尚卧青山侧。奈苍生、如此憔悴，斯人未出。知否阿咸牢落甚，毕竟年来何得。恨只恨、天生痴骨。同是人间烦恼者，又何须、色相留鸿迹。五浊世，真愁绝。文人自古无奇节。敢相期、衣冠抱住，且休抛掷。庾信悲凉蒙叟痛，一样沧桑经历。枉剩这、遗诗幽咽。抵死沉吟浑不断，为中年、以后皮无血。君与我，毋徒说。"
"浪淘沙 春日有怀壮公，即题其小影","清末近现代初","高旭","芳草此何时。两地相思。饥凰啼老碧梧枝。犹记笑逢沧海外，爱煞英姿。豪竹更哀思。我亦情痴。中年渐近恨难支。君且人前休白眼，听我弹词。"
"清平乐","清末近现代初","高旭","红阑干畔。鸾梦风吹乱。行到玉梅花下伫。知否何郎憔悴。楼头四扇窗纱。楼中锦瑟年华。料得者番风雨，帘前多少飞花。"
"忆余杭 雨篷与亚君夜话","清末近现代初","高旭","风雨孤舟人语悄。瑟瑟萧萧天不晓。教人清夜那能听。鸿雁有哀音。倚篷灯灺愁无极。话入苍凉云化墨。数声柔橹荡寒波。鸥梦冷如何。"
"鬲溪梅令 寄钝根萍乡","清末近现代初","高旭","鹃啼辛苦恨春迟。酷相思。滴下鲛绡红泪一丝丝。天涯寄予谁。海枯石烂尽情痴。悄寒时。尽管玉梅风骨著胭脂。临风不自持。"
"柳梢青 淘彝书招东渡，殷殷告语，情见乎词。孤馆无聊，寄以斯制","清末近现代初","高旭","雨亦难成。两三四点，纸阁魂惊。不堪今日，春光大地，春泪盈盈。蜻蜓洲畔潮生。樱花于我无情。同是愁人，卿须怜我，我更怜卿。"
"花非花 华亭计子山作，饶有古乐府遗意，戏效两首 其一","清末近现代初","高旭","合欢杯，同心劫。杨花风，梨花雪。人生能得几魂消，见时又是匆匆别。"
"花非花 其二","清末近现代初","高旭","画眉笔，定情诗。莺儿懒，蝶儿痴。天涯依旧生芳草，妾苦思郎郎不知。"
"大有 亚卢书来，述盛衰之感深矣。填寄此解，以当晤谭","清末近现代初","高旭","黄板桥头，绿阴深处，正去年、今日回首。再相逢，杜鹃当是开后。小园此日春光早，恐零落、护铃相守。伤心蝶舞蜂狂，一任燕嗔莺咒。天涯远，双红袖。芳草满江南，萋萋依旧。重帘不卷，有朵碧云斜逗。只为断肠天气，思量煞、一灯如豆。生怕这、春病恹恹，被伊消瘦。"
"行香子 时三鼓矣，欹枕不寐，感旧成章，凄绝之音，几难卒读","清末近现代初","高旭","春在谁边。人在谁边。更东风、吹向谁边。迢迢山海，觅遍涯巅。是奈何花，奈何酒，奈何天。比翼难连。镜影难圆。柳丝丝、枉自缠绵。向楼头怅望，一缕情牵。奈月如魂，魂如梦，梦如烟。"
"虞美人 从弟南溟自沉于水，作此悼之","清末近现代初","高旭","生犹多怨何堪死。摵摵秋风起。霜凄月冷水无波。若比沉湘蹈海恨还多。紫荆一树同荣辱。忍见西枝落。哀哀此意有谁知。为割我儿携去作伊儿。"
"木兰花慢 花朝","清末近现代初","高旭","黄鹂枝上闹，花事晚，骂东风。尽天涯今日，懒阴如水，踏遍青骢。春信柳梢来未，怅红楼、消息渺难通。说道春光犹浅，已教蝶怨重重。小桃含露泪痕浓。争似去年红。祝好花长寿，芳情脉脉，私语喁喁。救得今生薄命，怕他生、犹作负情侬。一笑花魂无奈，廿番花信匆匆。"
"虞美人 其一 落梅","清末近现代初","高旭","短墙一角肠堪断。回首斜阳乱。半杯酒滴泪如麻。似此丰姿该葬玉钩斜。满庭香雪纷纷影。翠羽啼难醒。怕遭污踏不开门。拚与冷风打做楚骚魂。"
"虞美人 其二 扫墓归舟","清末近现代初","高旭","萱帏影事都无记。少小顽如醉。芳心芳草两霏微。枉自沉吟游子报春晖。慈云幻作空香灭。人世真凄绝。不堪著耳杜鹃声。弹指如今二十四清明。"
"虞美人 其三 题李后主词","清末近现代初","高旭","秣陵王气深堪惜。天水衣成碧。沧桑遗恨几时休。争信南朝天子总无愁。移商刻羽声声破。千载无人和。月明故国泪阑干。算较陈家叔宝有心肝。"
"忆江南","清末近现代初","高旭","长相忆，天际暮云遮。红雨伤春痴似佛，青山入梦艳如花。终隔一重纱。空洒泪，忍看夕阳斜。四月浓阴成刹土，十年旧事总空华。哀怨诉琵琶。"
"蝶恋花 芳华满眼，而旧时双燕迟迟未来，书以讯之","清末近现代初","高旭","多谢好风传一语。觅到乌衣，定在斜阳处。纵使天涯抛别绪。也应怜我无俦侣。只怕海东波浪阻。卷上珠帘，终日劳延伫。风景南朝留几许。主人情重难忘汝。"
"点绛唇 入春苦雨","清末近现代初","高旭","薄薄窗纱，争信消魂如许易。太无情绪。瑟瑟惊人睡。著耳终宵，一任檐前坠。君须记。湿沉沉地。尚少相思泪。"
"小重山 魂","清末近现代初","高旭","非梦非愁不自聊。依依芳草外，那能招。化为飞絮背人娇。风吹去，落在小红桥。肯付暗香飘。寻侬寻不见，傍花梢。游丝一缕倩谁描。争禁得，杜宇几声消。"
"小桃红 泪","清末近现代初","高旭","一掬东风倩。洒向灵均传。杜牧重来，紫云未嫁，十分凄恋。写相思、红雨湿天涯，有丝丝如线。转眼芳菲变。却洗梨花面。枕畔灯前，行行点点，啼痕谁见。更何堪、簌簌滴湘裙，看明朝都遍。"
"端正好 记梦","清末近现代初","高旭","翠蒙蒙、春云无缝。略听得、黄鹂清哢。几生修到此间来，笑惟有，红儿共。紫霞千片瑶窗送。看舞起、阶前金凤。深深把臂话离愁，不道相逢犹梦。"
"卖花声 怀嘐公海上","清末近现代初","高旭","说起恨重牵。写向蛮笺。鸿飞的的到君边。应忆杜郎憔悴甚，鬓影茶烟。门外听啼鹃。诉与樽前。相思相望太绵绵。算是天涯相见好，见也堪怜。"
"青玉案 有寄","清末近现代初","高旭","落花愁见江南路。感客里，光阴度。鹦鹉前头休尽诉。同心鸳镜，双声鸾谱。又是今生遇。罗巾满写相思句。最是愁人天欲暮。折得柳条无寄处。绾成双劫，叮咛燕子，衔向天涯去。"
"浪淘沙 怀辟支湘中","清末近现代初","高旭","四面楚歌声。破网长征。不甘黄血啖长鲸。九死肯忘亡国痛，乐操南音。同是可怜生。端为多情。湘江淼淼溯伊人。可奈江南兰蕙瘁，鶗鴂争鸣。"
"水调歌头 祝神州日报出版","清末近现代初","高旭","凤鸟高冈哕，蓦地噤鸱鸮。仿佛彩霞深处，吹彻大成韶。秽史魏收羞死，直笔董狐复活，元著尽超超。夜半警钟响，静听海音潮。铸轩圣，拜虞帝，梦神尧。诸公今日应尔，公义薄云霄。敲起昆仑天鼓，拟把睡狮唤醒，敌忾励同袍。料得收功日，铁马荡金辽。"
"高阳台 题牡丹亭传奇","清末近现代初","高旭","好事偏魔，相思成鬼，人间安用多情。一首关雎，惹他万种啼痕。牡丹亭畔休轻死，证痴儿、石上三生。数前尘。檀板银筝，唱与谁听。可怜作者无知己，把艳词当作，种性难明。大好中原，何堪吹换膻腥。华夷不辨天何意，诉奇愁、下笔魂惊。古来今。卿亦伤心，侬亦伤心。"
"罗敷媚 其一","清末近现代初","高旭","连宵无梦春寒悄，雨也添愁。月也添愁。消瘦腰肢不自由。披衣重把离骚读，怨在眉头。恨在心头。楼外风光似旧不。"
"罗敷媚 其二 题吴门纪游","清末近现代初","高旭","吴中王气犹存否，同是痴情。刻意伤春。我愧诸公负盛名。更怜绮语销难尽，懊恼今生。羞作词人。付与悠悠万口评。"
"小重山 吴门感事","清末近现代初","高旭","四载雄图虎踞邱。伤心来破衲，坏金瓯。当年战垒少遗留。娄门外，惨淡暮云浮。往事怕回头。青山应抱恨，笑人不。李花零落不胜愁。怀帝子，空自泪横流。"
"占春芳 山塘闻杜鹃","清末近现代初","高旭","声声血，丝丝泪，苦傍落花边。满眼新蒲细柳，那堪往事如烟。弦管闹人天。枉相思、五十年前。残脂剩粉都收拾，付与啼鹃。"
"百字令 绿水湾谒张国维中丞祠","清末近现代初","高旭","高祠展拜，忆张侯当日，志存匡济。马罪未诛时局裂，缓死文山非计。十载提戈，一篇负国，来着须能继。楚氛甚恶，鬼雄上诉天帝。谁教十万胡儿，义务横扫，洪水滔天势。热血东阳拚一洒，绝痛华夷倒置。龙虎无堆，鸡豚有社，千古齐挥涕。忠魂肯死，北廷空自来祭。"
"临江仙 留园感题","清末近现代初","高旭","闲拓亭台胜景，静耽泉石清缘。算他冷尽到心肝。东方称宦隐，南国艳神仙。一战从容却敌，当年安石差贤。东山丝竹倍堪怜。五胡曾几日，又值乱华年。"
"虞美人 西园忆旧","清末近现代初","高旭","曲阑闲倚无人处。数点黄鹂雨。十分春色剩三分。看取一池水碧抵湘裙。玉钗一晌无消息。花事连番歇。衣香鬓影费寻思。容我旧相逢处立多时。"
"忆萝月 吊朱三夫人周湘云女士","清末近现代初","高旭","夫君同调。海外相逢笑。谁料女中称管鲍。山荆与子交尤早。伯鸾夫妇怀思。寄居庑下情痴。记拉看花偕往，何堪重话当时。"
"湘月 四月十五夜，味莼园观赛珍会，与亚君偕","清末近现代初","高旭","同行池上，爱电光照遍，晚来清绝。明月中天三五夜，几见金瓯圆缺。阆苑栽花，钧天张乐，历乱奇思发。这番游览，愁肠那不千结。喜见八凤争飞，六龙竞舞，疑叩华严窟。回首流民图一幅，狼藉荒郊枯骨。淮北饥寒，江南佳丽，两样同凄切。灯前归话，细君相对呜咽。"
"水调歌头 友人陆仲炳讲学广西容县，归至平南大马峡，遇暴客，死焉。填此哭之","清末近现代初","高旭","今后且休说，凄绝桂林秋。只恨高邱无女，热血洒征裘。苦受敝车羸马，耐尽残羹冷炙，岂为稻粱谋。终投豺虎窟，死矣复何求。山阳笛，正哀怨，怕登楼。仆将何以堪此，生小便工愁。一臂鬼雄倘助，尽挽银河倒泻，洗却旧神州。君亦首应点，犹笑我狂不。"
"虞美人 题龚定庵词","清末近现代初","高旭","东华献赋真无计。且老温柔里。一箫一剑絮平生。回首羽陵山下碧云深。棱棱侠骨千年矣。谁慰伤谗意。长林丰草不胜秋。交尽燕邯屠狗欲何求。"
"减字木兰花 途中闻布谷","清末近现代初","高旭","关心耕作。辛苦声声催布谷。恐尔思饥。争向千门万户啼。太仓红朽。饱死侏儒天下瘦。泪落东风。忍听嗷嗷满泽鸿。"
"风马儿 吊健行公学","清末近现代初","高旭","鹃声带血剧凄清。看花也伤心。月也伤心。忆著今生爱恋，已前生盈盈。鸾吪凤哕太无凭。纵醉也惺惺。梦也惺惺。影事思量难返，旧时魂沉沉。"
"金缕曲 前填吊健行一阕，亚子和之，凄婉特甚。兹复依韵写此，虽曰未逮，辄唤奈何","清末近现代初","高旭","残柳风凄苦。记当初、多情燕子，傍谁门户。那晓沧桑经百劫，绿叶成阴非故。只惆怅、刘郎前度。又是秋风零落恨，更难携、桃叶秦淮渡。伤往事，从头诉。他生莫再今生误。且休提、重帘浅梦，消魂真个。憔悴名花天不管，偏有鸾軿相顾。奈绛蜡、明明浇堕。薄命同怜弹怨瑟，忍含情、重为萧娘赋。余碧泪，冷终古。"
"愁倚阑令 中秋月下，得亚君书，却寄梁溪","清末近现代初","高旭","天涯远共清光。怯思量。道是中秋明月好，夜何长。长空丹桂飘香。对金樽、谁诉离肠。报我黄花佳会近，记重阳。"
"凉州令 雁","清末近现代初","高旭","秋水芦花净。一片平沙如镜。当时不早北还家，来不能归，栖亦惊难定。怜他转眼南风劲。羽短声凄紧。稻粱无几，休再呼群，恰拟金丸赠。"
"念奴娇 蒋希刚病故，亚卢、建华二子为词以吊。语绝沉痛，因亦继声","清末近现代初","高旭","伤今何世，恍低昂高冢，凄凉风日。我为苍生歌薤露，百劫河山同厄。杀贼功赊，盖棺事了，羡尔声华歇。生原多恨，死也何曾堪惜。可怜生不逢辰，行吟披发，一样心悲切。埃印前车君逆料，撒手故人长别。黄土平安，青年福分，大笑冠缨绝。杜鹃多事，偏自声声哀咽。"
"买陂塘 秋夜阅龙舟会杂剧，适攘叔自禾返棹，出示重游烟雨楼作，即次其韵","清末近现代初","高旭","莽萧条、空斋开卷，逼窗都是风雨。冤仇有志终能报，绝似为侬深絮。今视古。只对著江山，一片凄凉赋。低徊自语。算寡妇何辜，哀哀都遍，长此征求苦。从头数。此女犹应凄楚。寥寥青史无侣。蛾眉羞遣须眉死。侠骨谁堪分与。须记取。待走近灯前，把剑为伊舞。几多愁绪。忍提起沧桑，重听悲剧，演唱断肠句。"
"梅花引 吴豹军属题其太夫人遗像","清末近现代初","高旭","梅花引。东风省。天涯冷落休相问。影犹留。泪难收。看君如此题图愁么愁。慈云廿载心凄苦。哑哑啼乌思返哺。三春思。芳菲迟。可怜除却渠侬未许知。"
"苏幕遮 亚子来海上才五日，明晨将返棹红梨，怅然赋此","清末近现代初","高旭","睡难成，愁未定。细数年时，更漏声声听。肠断相思灰一寸。倚枕沉吟，灯映斜街静。镜中花，心头影。见亦堪怜，去去休重问。如此江山如此恨。如此天涯，惹得沉沉病。"
"木兰花慢 周湘云女士哀词","清末近现代初","高旭","玉台当日事，明月好，影娟娟。奈黄歇城边，无端破镜，惆怅难圆。依稀往时情绪，便女权、撒手为伊怜。埋去青山慧剑，洒来红泪蛮笺。荒江歌泣奈何天。残柳化成烟。更铲地西风，兰摧蕙折，不似当年。潘郎近来憔悴，况沧桑、历劫恨绵绵。一曲念家山破，可能弹到重泉。"
"金缕曲 哭冯沼清，步亚子韵","清末近现代初","高旭","时局艰如此。更何堪、人灾鬼虐，滔滔皆是。赤手开天鳌脚立，如汝差称解事。愧几辈、空谈无似。落花时节金阊里。忆当时、春衫细马，相逢奇士。劳燕分飞难再见，红豆抛残为子。悔未拉、同歌燕市。凄绝秋风回首恨，料吴山、黯淡烟成紫。苍天醉，曾醒未。"
"少年游 春光大地，神州陆沉。顾影自怜，凄然欲绝","清末近现代初","高旭","碧纱窗外落花深。谁与诉春心。几度飘零，几回迟暮，绿叶渐成阴。刚笺离恨月西沉。旧梦渺难寻。满眼沧桑，愁深酒浅，独坐剔残灯。"
"酷相思 春感","清末近现代初","高旭","正值花开三日雨。恨春信，无凭据。只一缕痴魂何处去。踏遍是，天涯路。觅遍是，天涯路。燕去鸿来经几度。心事也，何从诉。况隔著红墙天又暮。不醉也，愁无数。便醉也，愁无数。"
"青玉案 春日驱车过沪西门，顿触旧尘。有怀陶公、亚子，分寄樱岛、梨里","清末近现代初","高旭","沪西城角偕游地。问此景，曾忘未。不灭英雄儿女气。往年情事，乍歌乍哭，隐约还能记。樱花照眼梨花泪。岂相忆。终教不相见，昨夜梦中同把臂。聚原易散，散偏难聚，商略浑无计。"
"齐天乐 拜鹃室助枉题沧桑红泪词，即用原韵奉题拜鹃词","清末近现代初","高旭","手搴芳杜天南倚，奇情万般倾诉。别调回肠，新声荡气，灯底沉吟酸楚。几番凝伫。似水老琵琶，欲吞还吐。同此伤心，分明弦外曲中绪。思量古，愁无数。叹寥寥作者，算伊堪取。春死鹃啼，秋深鬼唱，剩有骚魂少许。解人怕遇。唤绝妙双鬟，画楼高处。度到樽前，哀音何太苦。"
"虞美人 题聘妻张氏遗影","清末近现代初","高旭","人天无据春无信。现出昙花影。伤心南浦月难圆。半面何曾偏也算因缘。画师怕我痴情死。故作无盐氏。今生何必再怜他。待到他生颜色定如花。"
"蝶恋花","清末近现代初","高旭","望断蘼芜无恙否。岁岁分飞，偏算鸳鸯偶。愁到深时如中酒。无言独自凭阑久。诉向痴情花落后。两两鸾心，两两同消受。鬓样青山眉样柳。今年又是佳期负。"
"虞美人 题亚卢磨剑室词","清末近现代初","高旭","冷蛩啼壁声凄楚。诉到沧桑苦。杜门休再傍危楼。怕见西山薇蕨尽含羞。十年磨剑抛难得。此意何人识。回肠荡气写瑶琴。悄倚红梨几度费沉吟。"
"浪淘沙 其一 题君剑废雅","清末近现代初","高旭","小雅思无邪。敢为君夸。沉吟无奈夕阳斜。大好江山春去也，惆怅年华。天半暮云遮。吹彻胡笳。便相见亦泪如麻。而况此生能几见，长此天涯。"
"浪淘沙 其二 题太一辟支庐诗词集","清末近现代初","高旭","君抱楚骚愁。湘水悠悠。高邱无女怨灵修。不怕蛟龙来攫取，吟向沧洲。一剑话从头。匹马燕幽。相期杀贼觅封侯。此手原来堪草檄，与子同仇。"
"高阳台 鹦鹉洲前吹铁笛者属题所著殉学记传奇","清末近现代初","高旭","钱虏为妖，官奴作祟，乾坤臭腐堪羞。便是人豪，撑天壮志都休。人生死亦寻常事，只芙蓉、与尔何仇。愿难酬。泪洒痴天，长此悠悠。当年我亦伤心者，恨东南半壁，学敝风偷。高竖黄龙，一时英物都收。蛾眉谣诼无端起，付春江、往事东流。数从头。忍听银筝，一曲悲秋。"
"百字令 寄怀亚卢沪上，并示巢南、申叔、曼殊、屏子诸子","清末近现代初","高旭","江山无主，剩酒徒几辈，天涯萍聚。一种芬芳抛不得，空被才名耽误。痴梦寻仇，骚魂觅食，都是风前絮。斜阳满眼，离怀绵渺如许。可奈两地相思，迢迢歇浦，难诉伤心语。弹罢焦桐同此恨，凤泊鸾飘何处。乱世多愁，故园小病，盼断双鱼素。碧阑干畔，惹侬终日延伫。"
"少年游 次韵，答太一、钝根","清末近现代初","高旭","愿填碧海自深深。悱恻美人心。别亦堪怜，生犹多恨，默倚画楼阴。秋云无赖化烟沉。好事梦难寻。风雨怀人，江湖小病，憔悴对青灯。"
"浪淘沙 次韵和仙霞","清末近现代初","高旭","江上白云秋。日暮悠悠。相思其奈路途修。摘取杜蘅何处寄，闲立汀洲。末路且低头。含笑重幽。黄金斗大鄙封侯。一卷船山心不死，了了恩仇。"
"罗敷媚 海上迟亚子不至","清末近现代初","高旭","故人天末应怜我，别绪阑珊。别梦阑珊。怅望江头一见难。低徊怕听琵琶语，红豆抛残。红烛烧残。明日扬舲又故山。"
"长相思 其一","清末近现代初","高旭","怨眉梢。恨眉梢。一种痴情未许描。真愁彩笔凋。魂儿消。影儿娇。如此温柔要福销。他生谥洞箫。"
"长相思 其二","清末近现代初","高旭","隔天涯。忆天涯。悄坐红窗数月华。蒙蒙障碧纱。柳丝斜。泪丝斜。惆怅江南不见花。瑶琴一曲赊。"
"如梦令 感事，和仙甫","清末近现代初","高旭","空谷幽兰谁种。习习风吹香重。可惜着根难，当户应愁锄送。悲痛。悲痛。难醒红尘痴梦。"
"桃源忆故人 其一 感事，次太一韵","清末近现代初","高旭","思量旧雨兼今雨。愁绝江山无主。大好头颅奚补。拂袖婆娑舞。玉箫声里瑶台女。似怨乾坤终腐。生就容姿媚妩。心事犹堪语。"
"桃源忆故人 其二","清末近现代初","高旭","南风绿绮劳延伫。剩有飘零几许。露冷宵深谁伍。泪湿东家女。谁恩谁怨天难补。老我凄风苦雨。人静灯微扃户。闹煞床头鼠。"
"贺新郎 遣闷，和钝子韵","清末近现代初","高旭","满地花如雪。刚转瞬、枝头啼恨，杜鹃声歇。大好江山人似梦，闹遍南蛮鴂舌。偏惹得、心逾寒铁。酒后肯忘朝局改，待相逢、往事从头说。行行泪，丝丝血。临风侬自伤幽咽。细思量、玉梅憔悴，更谁堪折。休道年华今老大，尽踏破、贺兰山缺。笑挂去、长城圆月。却怪宵深犹未寐，剔残灯、看取刀头热。生斯世，同凄绝。"
"一剪梅","清末近现代初","高旭","背人悄步傍花荫。清漏沉沉。清夜愔愔。鸳鸯枕畔觅啼痕。误尽香魂。负尽香衾。惹侬消瘦到而今。红袖痴情。红豆痴吟。半钩凉月梦中寻。不诉春心。只诉愁心。"
"踏莎行","清末近现代初","高旭","笛里笺愁，愁边觅路。蒙蒙一片迷香雾。不堪笔下绘沧桑，哀成庾信江南赋。舞蝶癫狂，啼鹃凄苦。落红却被东风误。几曾招得古时魂，秣陵春死斜阳暮。"
"虞美人 六月十三日作，用钝根韵","清末近现代初","高旭","天灾鬼虐谁能记。生长伤心地。声声苦雨诉琵琶。深怕江南此后竟无花。一群犬豕顽如土。不解冠裳古。吴淞风起逼人寒。待到龙飞破壁笑相看。"
"桃源忆故人 和无闷韵，即答","清末近现代初","高旭","斜阳影里伤心赋。默对痴天无语。泪湿暮云春树。重认分携处。东风无赖添愁绪。零落乱红难数。落时犹自争飞舞。青鸟休衔去。"
"卜算子 戏咏瓶中桃花","清末近现代初","高旭","灯下尽销魂，斜倚如相就。一握春风笑有痕，更比伊人瘦。脉脉绣屏中，似伴听残漏。君勿今宵恨寂寥，权当双红袖。"
"忆真妃 吊周湘云女史","清末近现代初","高旭","萧条如此山河。起悲歌。何处风摧兰蕙瘁湘波。苍天醉，苍梧怨，奈人何。凄绝沪西门外月明多。"
"菩萨蛮 前题","清末近现代初","高旭","丝丝血写批茶传。江山依旧风光换。最是怕登楼。潘郎著意愁。秋来云化紫。一片斜阳死。湘竹泪斑斑。湘君去不还。"
"蝶恋花 题惜霜所著厌世小说《若人欤，若人》","清末近现代初","高旭","堕地为人今又误。世界凄迷，没日无多路。枯树妍花谁与语。他生勿再痴如许。满目榛芜君且住。销尽哀魂，独自从头絮。一曲冰弦须记取。红阑十二空延伫。"
"采桑子 移居留溪","清末近现代初","高旭","安能郁郁常居住，去自萧然。归亦安便。且作移家葛稚川。人生到处堪留恋，琴写篱边。鸟和林间。只羡清闲不羡仙。"
"减字木兰花 留溪寓庐作","清末近现代初","高旭","此心空净。近市尘嚣殊未信。闭户深山。漫说晏婴免俗难。每逢斜照。略有邻家鹅鸭闹。独占清风。抱膝高吟一亩宫。"
"蝶恋花 其一 和安如暮春有寄","清末近现代初","高旭","如许佳期偏又误。梗断萍飘，江北江南路。织就鸳鸯该寄予。断肠诉尽相思语。袖底芬芳须领取。来不多时，便是匆匆去。隔著红墙天欲暮。争禁牵得痴魂住。"
"蝶恋花 其二","清末近现代初","高旭","密约今生堪几误。欢会难期，侬实真凄苦。绿叶成阴安可语。一春花事风还雨。吐出伤心千万句。青鸟无凭，消息谁传去。曲曲梦中寻觅处。迷离山色迷离树。"
"虞美人 其一","清末近现代初","高旭","果能识得西来意。成佛生天矣。入家心性出家身。证到大乘境界最多情。沉吟寸草春晖杳。刻画臣能造。应知作者古名家。硬笔盘空奡兀复安排。"
"虞美人 其二","清末近现代初","高旭","遗徽铜雀犹存样。把玩临风怅。一千三百有余年。即此零星片瓦已堪传。北人碑版喧流俗。拓跋真寥廓。闲来掘鼠叹无聊。只向莽榛芜处问南朝。"
"桃源忆故人 和太一韵，即寄","清末近现代初","高旭","人生最易容颜老。问残局，何时了。拚岁月，轻心掉。差喜非年少。伤心满眼闲花草。独醒楚人皆倒。独饿侏儒皆饱。毕竟伊谁好。"
"鹧鸪天 用钝根韵，即寄","清末近现代初","高旭","帘影沉沉芳信迟。啼鹃诉与落红知。柳条堪折休轻折，折寄天涯好共持。伤往事，托微辞。繁华转眼剩空枝。思量撤手同归日，便是人天梦觉时。"
"卖花声 哲夫与其夫人张倾城合绘梅聘海棠图见贻，填此为谢","清末近现代初","高旭","一幅艳容光。活色生香。胭脂队里铁心肠。我自爱花花不语，谁与商量。厚贶故心将。此意难忘。寄侬绢素壁间张。一种闲愁消不得，来对红妆。"
"貂裘换酒 仙甫感某君营救事，寄示一阕，依韵和之","清末近现代初","高旭","搔首西风叹。最惊心、故人牢狱，沉沉更箭。苦道人情如纸薄，交谊而今迁换。况转眼、风流云散。细数心期谁与说，又被人、量去家山半。个中味，尝来惯。迷茫大地何时旦。忽妖魔、横飞蚀月，蔽他真面。一别嫦娥三年久，悄倚楼头未见。便深闭、休教哀怨。解得左骖能购汝，料终偿、平仲怜才愿。消灭尽，人天恨。"
"减字木兰花 其一 录别","清末近现代初","高旭","是何年纪。前生夙世休提起。两字消魂。绣出鸳鸯有泪痕。抛残红豆。腰支拚为伊消瘦。吹气如兰。临去叮咛别更难。"
"减字木兰花 其二","清末近现代初","高旭","妙相逢处。可能留得香魂住。住亦无多。啼鴂声声唤奈何。人生何苦。情痴争被红墙阻。怜尔怜侬。此愿茫茫似梦中。"
"满江红 吴君小枚移书，告其梅其德女士自殉事，倚此吊之","清末近现代初","高旭","我与而兄，弹指忽、二年离别。瞥惊见、秋桐一叶，飞来凄绝。惨淡红衫脓血史，凄凉黑狱沧桑月。问可权、太不识人权，空饶舌。芙蓉瘴，香波咽。申江岸，芳尘歇。痛杜鹃啼恨，恨何能雪。秋女善悲天已醉，春晖未报花先折。唤红儿、谱入玉参差，声声血。"
"如梦令 用太一韵，即答","清末近现代初","高旭","满眼湖山非旧。悄听猿啼清昼。把臂诉相思，一掬心馨薰透。消受。消受。劳汝旗亭相候。"
"金缕曲 南社诸子会于吴门，楚伧自汕头驰寄一阕，因亦继声","清末近现代初","高旭","说与君知道。料今夜、千人石上，梦魂飞到。击筑弹筝豪士态，惹我临风倾倒。祝陈夏、风流长好。恨未狂歌惊满座，听断鸿、声里哀蝉噪。愁黯黯，苍天老。梧桐叶落悲秋早。奈麋鹿、苏台如画，荒凉难扫。抉目胥门伤往事，一片降幡影杳。只古冢、龙泉时叫。毕竟文章成底用，况湖山、久矣非朱赵。余霸气，消沉了。"
"南歌子 仙甫集所作《愿歌》及《至日怀人》之什，为《南幽百绝》，索题","清末近现代初","高旭","幽径寻芳草，空山吊夕阳。江皋木落正严霜。弹到南音呜咽断人肠。信美非吾土，消愁剩醉乡。吟魂飞去落潇湘。戏拍君肩一笑尽千觞。"
"百字令","清末近现代初","高旭","此钱堪爱，拟持浇杯酒，欷歔同吊。三百余年无恙否，字迹斑然深窈。何物迂儒，瞿张殉后，努力如公少。老天有眼，殷勤贻以相报。回想惨淡南云，烹龙炮凤，哀史凭谁告。不信金瓯都破坏，剩这团团完好。德祐春秋，义熙甲子，并是人间宝。伤心帝子精魂，那日归了。"
"蝶恋花 和太一韵","清末近现代初","高旭","花正开时人已散。十斛蛟珠，便尔抛残半。一任江南风景换。沧桑味侬尝惯。蝶醉蜂狂愁思乱。无赖杨花，漠漠烟笼岸。醉去东皇肠欲断。搴帘细把春光看。"
"字字双 定安曾填此调入《杂诗》中，殊为失当。戏效两首 其一","清末近现代初","高旭","绵蛮百啭柔复柔。画桥西畔幽复幽。鹃啼红落愁复愁。含情脉脉羞复羞。"
"字字双 其二","清末近现代初","高旭","东风无赖吹复吹。罗帷挂起迟复迟。绿窗沉醉卮复卮。梦为蛱蝶痴复痴。"
"金缕曲 简巢南海上","清末近现代初","高旭","吾友巢南子。谨题笺、陈辞足下，务祈鉴此。卧病春江犹未起，憔悴故人奚似。奈两地、月明如水。我欲奋飞来问讯，恨顽躯、难展临风翅。孤负杀，平生意。青灯空洒相思泪。念终朝、呻吟床褥，情何能已。忏慧词人偏解事，真个凌云高谊。看患难、订交有几。侬实丧心休更说，惟望君、努力加餐耳。天顿首，匆匆启。"
"点绛唇 唐庄观桃花","清末近现代初","高旭","笑对浓妆，帘前报道东风腻。比红儿醉。禁得心魂瘁。半晌无言，领略伊滋味。盈盈泪。酒香粉汗。肯信天涯远。"
"临江仙 上巳后翌日西子湖头怀亚子","清末近现代初","高旭","草草杯盘卿已去，天涯离恨难支。我来原亦未曾迟。东劳西燕，又是误佳期。多少痴情何处诉，碧桃刚值开时。一枝攀折枉相思。低回绵渺，此意几人知。"
"望海潮 登六和塔","清末近现代初","高旭","靖康半壁，偷安南渡，中原王气全收。虎倒龙颠，当年英物，匆匆淘尽东流。白雁恨难休。看仓皇蹈海，横扫貔貅。满眼沧桑，那堪吊古为勾留。行行莫再回头。说不如归去，抛却杭州。上巳风光，名流觞咏，相期且续前游。韵事要千秋。笑一时高会，云散风流。怕把心期重诉，一醉解千愁。"
"少年游 中秋月下作","清末近现代初","高旭","冰轮涌地逼窗纱。桂树影婆娑。一曲劳歌，秋虫啼怨，诉出乱如麻。好阑干畔正清华。无奈被云遮。恨不今宵，乘风飞去，大海捉虾蟆。"
"点绛唇 南浦思家","清末近现代初","高旭","湖上鸳鸯，问他几对分飞去。心期谁絮。南浦潇潇雨。倚遍阑干，春信无凭据。凝眸处。天涯草长，不是来时路。"
"采桑子 怀巢南武林","清末近现代初","高旭","赏梅记泛孤山棹，别也愁多。见也愁多。抱得芬芳奈若何。可怜同是天涯客，卿占西湖。侬占南湖。两地清光月漾波。"
"蝶恋花","清末近现代初","高旭","红豆离离盈一握。细数归期，闲对灯花绿。旧恨风吹新恨搁。相思只在横塘曲。开卷梅花香里读。叠句联词，准拟佳期续。料得夜深人欲宿。锦衾悄悄春寒独。"
"昭君怨 见落梅，凄然不怿","清末近现代初","高旭","占得百花头上。死便深深埋葬。零落满阶红。闹东风。一种空香清绝。抱酒终难浇灭。庭院又黄昏。替温存。"
"卖花声","清末近现代初","高旭","天气病人否。寒暖谁谋。绵衣刚换又重裘。昨夜杏花今夜雨，打叠闲愁。春色荡难收。破碎金瓯。男儿掷笔觅封侯。无限东风亡国恨，兜上心头。"
"丑奴儿令 夜不成寐，披衣写此","清末近现代初","高旭","宵深底事推窗立，星已横斜。月已横斜。隔著青山望眼赊。天涯芳信如相问，妾是梅花。郎是梅花。飘泊东风不到家。"
"浣溪沙 二月望夜","清末近现代初","高旭","一春风雨未曾停。料得今宵欲放晴。要持杯酒诉平生。月到团圞偏不见，人逢离别最关情。教他故意欠分明。"
"相见欢 其一 拟南唐后主作","清末近现代初","高旭","寒深酒浅难温。对芳樽。两地相思一样怨飘零。归心乱。归期远。悔因循。鬓已丝丝销得几黄昏。"
"相见欢 其二","清末近现代初","高旭","玉箫吹彻前村。忆王孙。拟把零烟碎梦向伊论。游人病。啼鹃恨。锁重门。蛱蝶双双红瘦是春魂。"
"柳梢青 雨中登楼","清末近现代初","高旭","十二时辰，如痴如痗，整顿全神。瘦尽腰支，销残眉样，懊恼今生。天涯芳草青青。登楼望、搅了愁情。雨雨风风，凄凄楚楚，我我卿卿。"
"蝶恋花 一夜狂风，红梅落尽矣","清末近现代初","高旭","薄晕胭脂羞一顾。似水年华，只怕芳菲误。一点檀心须好护。翩翩才调天生付。红粉飘零谁与诉。自贴阑干，欲去还留住。沈醉玉环娇独步。替他扶起风前舞。"
"虞美人 得家书","清末近现代初","高旭","可怜游子飘蓬样。客里添惆怅。平安两字值千金。手把家书灯下费沉吟。男儿蓬矢桑弧志。今日成何事。思量亲舍白云遥。惹得倚门一夜鬓萧萧。"
"清平乐 有寄","清末近现代初","高旭","春寒恻恻。两地应相忆。从不分离今独宿。料得天涯愁绝。枕边忽听荒鸡。打窗风雨凄其。并作数行清泪，叮咛流到留溪。"
"浪淘沙 杨笃生自沉利物浦死，吊以此阕","清末近现代初","高旭","天末又西风。彻耳惊鸿。男儿羞作可怜虫。宁与金瓯同破却，遗恨无穷。奇气化长虹。往事都空。鲁戈难返日当中。一任狂涛号日夜，淘尽英雄。"
"点绛唇 题玉琤瑽馆填词图，为庞檗子","清末近现代初","高旭","翠羽啾啾，骚魂唤醒纱窗晓。花开多少。只为东风早。一晌沉吟，似索琼仙笑。春休老。个人清妙。岁岁年年好。"
"蝶恋花 四月一日感粤事作","清末近现代初","高旭","百啭黄鹂帘外听。芳讯沉沉，惹起春人病。绿到肥时红瘦尽。几时重奉东皇命。连日南风吹不定。蝶醉蜂颠，打落苍苔径。绝少杜鹃声响应。奈侬愁喜交相迸。"
"相见欢 前题","清末近现代初","高旭","心期两地相同。死声中。惆怅年来难竞是南风。春安去。花无语。恨匆匆。回首粤王台畔血飞红。"
"清平乐 禾中寓楼题壁","清末近现代初","高旭","郎甘离索。妾命原非薄。陌上花开归欲速。镜里颜应如昨。客中情绪凄清。依稀月落参横。忆著去年今夕，灯前笑谱双声。"
"罗敷媚 与傅钝根联句","清末近现代初","高旭","留溪苦苦留人住，卿自多情。侬岂忘情。三宿空桑不忍行。死生流转犹相值，已恨今生。休话他生。便说归期泪欲倾。"
"清平调 其一 题庞檗子填词图","清末近现代初","高旭","金管玉箫凄怆。隔浦时闻清唱。刻羽移商谁与抗。白石风流无恙。人间绝少知音。最怜短烛孤吟。侬也伤心故国，忍教虎气消沉。"
"清平调 其二 沧浪亭偶题","清末近现代初","高旭","来从何处。见亦愁无数。便是相逢无可语。一种心情兜住。若云不算情痴。缘何醉梦支离。绣得鸳鸯新谱，好风寄予黄鹂。"
"浣溪沙 宣南酒楼与成琢如联句","清末近现代初","高旭","怪底春愁不自持。潘郎憔悴鬓成丝。淡烟微雨落花时。黯黯青山如我病，双双红豆为谁痴。最难消受是相思。"
"忆秦娥 十六夜望月，次韵和鹓雏","清末近现代初","高旭","伤残漏。花无长好人长寿。人长寿。昨宵持较，容姿微瘦。一池水被风吹绉。相思打叠双红豆。双红豆。佳人刚病，薄寒堪又。"
"菩萨蛮 将之燕，赠歌者艳芬","清末近现代初","高旭","宣南文宴当年共。翩跹舞瘦阶前凤。西燕又东劳。天遥梦更遥。名花应堕地。飘泊何时已。怜我复怜卿。多情似不情。"
"念奴娇 题巢南《笠泽词征》，用檗子韵","清末近现代初","高旭","碧阑干畔，把芬芳展玩，昔贤风远。拟向垂虹亭长问，多少古愁新怨。月下吹箫，酒余击筑，弹指年华换。何图斯世，清音犹响天半。因想访艳花南，怀人雪北，锦句囊常满。真个伊人辛苦甚，绝胜琅环千卷。白雪高辞，红牙低唱，入扣声声按。尽教当做，乡邦志乘同看。"
"虞美人","清末近现代初","高旭","刚来便去匆匆了。心事知多少。天津桥上又西风。忍听杜鹃凄怨数声中。觚棱回首依稀在。可惜人民改。酒杯难洗是牢愁。无限泪珠抛付与东流。"
"捣练子","清末近现代初","高旭","人世事，本来空。弹指京华廿四风。赢得钱塘苏小小，两行清泪湿帘栊。"
"浪淘沙","清末近现代初","高旭","残局不胜哀。此恨难排。无情明月照空阶。一夜令威思往事，化鹤重来。灵气岂终埋。满眼蒿莱。雄图京口几时开。不信东南形胜好，浩浩江淮。"
"忆江南","清末近现代初","高旭","伤春苦，今日又悲秋。蓦地□猿啼不住，好风吹送木兰舟。重上媚香楼。"
"菩萨蛮","清末近现代初","高旭","词人飘泊原难免。筑声燕市痴无限。独自向东归。孤灯泪暗垂。舵楼容我上。回首长安望。好梦总成空。昙花一现中。"
"相见欢 其一","清末近现代初","高旭","斜阳一抹余红。别匆匆。料峭罗衾天末起秋风。卿挥泪。侬该醉。那时重。燕自西飞无奈百劳东。"
"相见欢 其二","清末近现代初","高旭","不堪王粲登楼。看吴钩。赢得三分春色七分秋。终难断。如麻乱。楚骚愁。梦里相逢月挂柳梢头。"
"浪淘沙","清末近现代初","高旭","到耳浪潺潺。客意阑珊。雪花片片著衣寒。惆怅此生谁管得，旧爱新欢。月下一凭栏。浩荡江山。坏何容易造何难。我是青莲今再世，谪下人间。"
"木兰花","清末近现代初","高旭","森严帝阙冷与雪。十万熊罴成阵列。此行梅鹤不孤清，饱听胡笳声夜彻。相思细嚼秋兰屑。盼望江头情正切。好风安稳挂征帆，重话春申城畔月。"
"清平乐","清末近现代初","高旭","惊涛天半。一发青山断。鳌掷鲸吞何太乱。几把沧溟占满。阑干黄海堪凭。佳期有愿终成。莫便凄凄切切，相期死死生生。"
"临江仙","清末近现代初","高旭","虎口余生谁念我，天惊石破魂飞。酒醒何处夕阳西。取看青史，安用姓名垂。无限苍波无限恨，关山万里凄迷。多情难得比红儿。腰支瘦损，相送柳依依。"
"应天长","清末近现代初","高旭","英雄宝剑佳人镜。未到用时须理整。沙场静。琼楼迥。后日功名浑莫定。终南原有径。心史休投眢井。众醉三闾独醒。问天天亦病。"
"蝶恋花","清末近现代初","高旭","局促九州无可步。吹彻灵箫，我亦伤迟暮。只合万花香里住。偎红倚翠休归去。啼鴂声声知几度。一种心期，欲向伊谁语。底事年年添恨绪。何曾觅个消魂处。"
"虞美人","清末近现代初","高旭","沉吟夜半灯光绿。酒断愁还续。眼前相见且休言。记取华严楼阁现他年。风飘浪打雄心在。此担何时解。海天遥睇暮云深。一任狂涛东卷恨难禁。"
"菩萨蛮 又寄攘叔","清末近现代初","高旭","绝妙江山纤手送。唐宫不醒鹦鹉梦。莽莽古幽州。春风万古愁。灯前凄以绝。铸就相思结。明镜对人羞。华年去不留。"
"贺新郎 东京怀佩忍","清末近现代初","高旭","海上曾相识。把心肝、千里怀人，情难抛得。满地江湖荆棘遍，独自朝南暮北。原不为、饥寒交逼。事业未成天尚醉，叹古来、壮士无颜色。神明胄，萧条急。几时扫荡匈奴域。试看那、只身跳掷，提刀杀贼。东亚风云千变幻，行矣前途昏黑。记取完、沙场奇节。乱世青年真福分，好头颅、收葬要离侧。虽死别，长相忆。"
"念奴娇 赠淘夷，次亚卢韵","清末近现代初","高旭","乾坤多难，看他人榻畔，岂容鼾卧。无奈天涯春草长，怅矣逢君南浦。红豆新调，青山旧稿，恨遇知音暮。江头风雨，侬直十分愁苦。忍教剩水残山，斜阳歌泣，曲顾周郎误。万丈红尘堪把臂，满袖芬芳兰杜。醉后呼天，愤来斫地，往事从头数。匣中宝剑，呜呜欲向谁诉。"
"水调歌头 与某校同学话别","清末近现代初","高旭","去日一何速，来日应大难。忽与君等别校，使我百忧攒。喜散大千花片，相与同登觉岸，对面有情看。大地虽荆棘，把臂有余欢。中原事，苍凉甚，恨无端。唤起种魂欲活，梦赋■■■。同仇踊跃■■，■■■■■■，愿力自团团。无限临岐义，努力劝加餐。"
"琴调相思引 闾门外听歌赋此","清末近现代初","高旭","小小眉楼落日斜。浅斟低唱过儿家。香风几阵，报放白兰花。泪洒青衫容易湿，最难堪、听自天涯。似怜迟暮，暗为拨琵琶。"
"虞美人 过胭脂桥畔","清末近现代初","高旭","瘦驴倦跨怜清影。春暮春人病。谁家四扇碧窗纱。拗出女郎半面似桃花。佳人本色胭脂少。休逐东风老。桥名艳绝为流连。惹我沉吟痴到十多年。"
"满庭芳 山塘泛舟","清末近现代初","高旭","人比花红，波如酒绿，十分堪爱堪怜。数声柔橹，荡得碧涟涟。争说吴娃妙产，又况是、生长吴船。商量定，泊船底处，笑指画桥边。山塘七里依愁，空提起、旧恨绵绵。忍风灯水驿，过了芳年。忽听中流箫鼓，魂消矣、梦也都牵。须占尽，晓风残月，准备买山钱。"
"相见欢 山塘偶见","清末近现代初","高旭","向人剪剪明眸。影勾留。可奈匆匆一见木兰舟。便相见。情难遣。恨悠悠。何必化为鹦鹉叩红楼。"
"齐天乐 约同人游城西诸山，阴雨未果。凄然不欢，谱成此阕","清末近现代初","高旭","梦中飞至芙蓉顶，回观太湖何小。跨上灵岩，蹴翻万笏，消得此生怀抱。烟霞缥缈。叹凄绝江山，容我清啸。此愿茫茫，青云梯上那能到。只番胜游算了。世间遗恨事，不知多少。西北波涛，东南金粉，拟拉俊游凭吊。未堪临眺。把雨丝风片，倦游相告。赋就归来，骚魂犹缭绕。"
"少年游 重游吴门记事","清末近现代初","高旭","昨归时复梦苏州。挚春再来游。节近黄梅，桥过红板，同话旧家楼。相将携手成清赏，笑唤木兰舟。七里山塘，一枝柔橹，摇破暮天愁。"
"金缕曲 和哲夫《重九谒孝陵》韵","清末近现代初","高旭","转眼乾坤旧。忆当年、兵戈戎马，秋风回首。十万胡儿来牧草，旧向中原驱走。莽归迹、都成鸟兽。剩者前王抔土在，付遗民、凭吊伤怀否。长江险，险何有。石头城外论功咎。枉传说、龙蟠虎踞，地存人朽。纵有英雄能创业，■■■■■■。奈后来、豚犬谁守。想见我侪啼哭处，剧悲歌、肝胆应如斗。心头血，杯中酒。"
"蝶恋花 莼农以所和《浮海词》五解见寄，辞意凄婉。昏暮素居，怅然念旧，再为依声答之","清末近现代初","高旭","百转柔肠刚一步。寄到红笺，细数斜阳暮。只为沧桑愁不住。鸳鸯寺主匆匆去。击剑吹笙今几度。啼尽鹃声，恨事凭谁语。肠断天涯情乱绪。记着烟村模糊处。"
"虞美人 题辛稼轩集","清末近现代初","高旭","羞为人世书呆子。死活堆千纸。人生才调绝沉雄。铁马金戈叠过大江东。中兴望断腥膻遍。乱世伤生贱。我今同把古人忧。空倚危楼洒泪看吴钩。"
"浪淘沙 和侯葆三","清末近现代初","高旭","最是别离酸。何日停骖。不甘袖手独盘桓。扶植东南花灿烂，两地独看。时事付清谈。一局棋残。东风料峭怕春寒。春水一池吹皱了，底事卿干。"
"虞美人","清末近现代初","高旭","蛾眉遽肯痴如此。甘为萧郎死。此生赢得那人怜。断勿他生再往奈何天。原来颜色难常好。珠碎玉沉了。兰啼蕙叹何其多。深怕沧桑劫数尽如他。"
"踏莎行 题词，同里王复纪宣","清末近现代初","傅熊湘","芳孕兰荪，幽依佳树。美人天末同归路。一编金粉怨多情，逢秋似惜秋无语。烟草晴川，明珠汉浦。高吟许逐邯郸步。素云黄鹤拥词仙，入室不数相如赋。"
"水龙吟 辛亥海上作","清末近现代初","傅熊湘","西风蓦地惊秋，天涯乍觉羁愁起。高楼一角，疏帘半卷，阑干倦倚。月堕江空，云垂海立，夜凉如水。算王粲登楼，悲秋宋玉，都未省，心中意。极目长空万里。望乡关、白云无际。头颅大好，江山如此。人间何世。肯信元龙，飘零湖海，未除豪气。只情怀万种，年来尽迸，作征衫泪。"
"忆江南 怀吴江柳亚庐弃疾","清末近现代初","傅熊湘","歌残月，闲忆柳屯田。磨剑十年成底事，匣中夜夜吼龙泉。想念转凄然。"
"忆仙姿 怀同县宁仙霞调元","清末近现代初","傅熊湘","楚水燕云长隔。相望不知南北。落月满屋梁，疑是照君颜色。将息。将息。岁暮天寒风急。"
"醉太平 忆湘乡龚醉庵尔位","清末近现代初","傅熊湘","孝标绝交。扬雄解嘲。不堪人事萧条。只愁来酒浇。沉雄比曹。幽闲似陶。三湘一派风骚。数龚生最豪。"
"南浦月 怀绩溪胡适之洪骍","清末近现代初","傅熊湘","相见何事，长言共保能终始。断鸿沉鲤。尺素书难寄。剑气箫心，一例销磨矣。雕虫技。壮怀无俚。未改当年耳。"
"水调歌头 游虎丘","清末近现代初","傅熊湘","莽苍一帆去，游兴惬奇怀。生公石上高踞，说法讲台开。休问当年霸业，剑气而今销歇，遗恨满蒿莱。顽石作人语，吾亦待君来。平生愿，供布袜，与青鞋。林泉千古风月，终竟属吾侪。多少英雄儿女，一例山丘尘土，短碣共长埋。欲绊飞仙住，江月酹余杯。"
"虞美人","清末近现代初","傅熊湘","春花秋月寻常度。一例愁无数。朔风吹雪又漫天。可奈流光屈指便残年。近来心事无人问。只是恹恹病。相逢知更在何时。可奈灵修迢递负佳期。"
"罗敷媚 洞庭归舟","清末近现代初","傅熊湘","浮生欲付湘灵管，几度征鞭。几度归船。湖上重来又几年。曾经泽畔闻瑶瑟，湖水湖烟。空碧摇天。回首当初更可怜。"
"踏莎行 壬子又新秋","清末近现代初","傅熊湘","好月难圆，佳期易误。相逢只在堪悲处。学人眉样不成妆，窥帘笑煞东邻女。斫断桂轮，推翻日驭。星球重造非前度。放开明月照河山，人间旧历从新注。"
"水调歌头 痴萍邀饮，赋赠","清末近现代初","傅熊湘","且莫悲秋去，尝试踏歌来。眼前屈子余子，坛坫几骚才。都付大江东去，剩有青山无语，劫换六朝灰。楚泽尚今古，谁上问天台。烹肥羜，沽美酒，酌金罍。浮云人世富贵，春梦一场回。未若登山临水，还与唱予和汝，笑口向人开。我语惟卿解，欢饮快吾杯。"
"蝶恋花","清末近现代初","傅熊湘","强欲悲秋秋已半。才过中秋，又约登高伴。病后此身愁易绊。年时佳节寻常换。不分吟诗心意懒。待写闲情，怕是回肠断。晴雨近旬千百变。可怜天色人难管。"
"浣溪纱 其一 次介甫韵","清末近现代初","傅熊湘","往事凄凉欲断魂。愁痕渐与草痕匀。可堪消遣奈何春。飞燕双双能语客，落花点点正撩人。香车惆怅是前尘。"
"浣溪纱 其二 癸丑辟地作","清末近现代初","傅熊湘","欲写离愁一万重。可堪流水自西东。三更疏雨五更风。未办白头终有约，即抛红豆更何从。浮生踪迹似飘萍。"
"摸鱼儿 用稼轩韵赋别","清末近现代初","傅熊湘","对潇潇一天秋雨，西风吹送人去。征鸿渐怯天涯远，满目乱山无数。留不住。早一骑、匆匆踏过长亭路。有谁共语。拚万种情丝，为伊起灭，无奈化飞灰。相思意，忍被浮石尽误。多情应悔轻妒。春花秋月年年恨，付与暗镫凄诉。霜叶舞。还便恐、玉颜委弃随尘土。离怀正苦。休更惜清尊，月明又照，前度倚阑处。"
"踏莎行","清末近现代初","傅熊湘","江上听骚，篱边载酒。西风又值销魂候。园芜径冷不归来，黄花几度间重九。佳色盈头，暗香满袖。年时节物寻常有。却愁持向画中看，近来人比黄花瘦。"
"菩萨蛮 其一 途中偶兴","清末近现代初","傅熊湘","濛濛一雨黄畦足。村前碧树经霜绿。门掩小桥西。饥鸟秋乱啼。山如刀戟起。劈面惊还喜。幽径少人行。晓来闻虎声。"
"菩萨蛮 其二","清末近现代初","傅熊湘","幽花小径东墙下。寒蛩时应婆娑舞。天意可怜秋。飘香生乱愁。西风吹叶坠。便作重阴会。明日与登高。新霜初试螯。"
"菩萨蛮 其三","清末近现代初","傅熊湘","毵毵一树河桥柳。记曾攀折劳纤手。秋意渐阑珊。应怜江上寒。中田瓜簏簌。一带芜青绿。红豆长蛾眉。深闺秋所思。"
"卜算子 次雪耘韵","清末近现代初","傅熊湘","寒月转三更，渐觉蛩声静。砌竹摇风三两枝，描上纱窗影。本自不成眠，梦断翻疑醒。一夜西风满地霜，作就离人冷。"
"点绛唇","清末近现代初","傅熊湘","翠歇红销，高楼尽日伤凝睇。云山无际。天远迷烟水。屠狗无惊，谁识英雄意。成何计。宝刀空厉。掷向西风里。"
"烛影摇红 泪","清末近现代初","傅熊湘","今古同流，鲛宫此日应千串。未宜儿女独伤心，此恨凭谁见。宣室当年一面。便拚与、青衫渍满。穷途日暮，祖帐风寒，悲秋莫辨。携手河梁，归心望断风沙眼。斑骓遗恨老英雄，但惜深杯浅。莫上新亭望远，怕负却、纶巾羽扇。天涯何处，一身遥寄，怎禁凄怨。"
"临江仙 与雪耘联句","清末近现代初","傅熊湘","莽荡人间何处好，泪痕曾满征衣。酒阑灯灺倍依依。荡胸豪气尽，回首故人稀。哀乐从知容易感，伤离吹逝都非。共君欢笑不须悲。星河看石霣，瀛海见桑肥。"
"水龙吟 乙未海上作","清末近现代初","傅熊湘","一番冷雨重阳，黄花憔悴秋客淡。才敲欲碎，将零似断，作成凄怨。雷碾飙风轮，霜喷机笛，寒夜相间。又海上吹梦，沧波阻信，天涯近，屏山远。病骨经秋愁颤。甚心情、更萦欢恋。思量怎遣。今生纵隔，他生也愿。况有多情，钗盟深约，锦书长篆。待何时兰渚，移舟纫佩，结同心伴。"
"浣溪纱 半淞园即事","清末近现代初","傅熊湘","新柳齐抽欲蔽人。华年逝水不胜情。旧游回首总成尘。浓绿凄迷如有恨，落红漂泊太无因。最难消遣是残春。"
"蝶恋花 其一","清末近现代初","傅熊湘","才有梅花春未及。九十韶光，莫道无多日。费尽东君闲气力。芳心待与殷勤觅。玉骨纤纤应自惜。休倚风前，听彻楼头笛。遥夜孤山寒恻恻。断肠有个人忆。"
"蝶恋花 其二","清末近现代初","傅熊湘","纸帐低笼香乍透。占得春光，却恨开还后。但祝年年花似旧。不辞人与花同瘦。金屋安排随处有。放尽南枝，羞伴东风柳。梦到小桥香满袖。暗香自下亲携手。"
"浣溪纱 题约真蕉窗忆昔图","清末近现代初","傅熊湘","欲展卷心不自持。一回枨触一相思。夜来风雨尔应知。再世重逢空有愿，此恩待报更无期。小窗独坐忆年时。"
"徵招 录别","清末近现代初","傅熊湘","晓霜城郭笼轻雾，临歧黯然相送。刚道不相思，又离愁万种。玉骢难与控。便搏得浮名何用。纵耐重逢，忍教轻掷，旧欢如梦。肠断碧云深，玉人远、今宵峭寒谁共。杜宇忒匆匆，负相依情重。孤怀空自纵。怕回忆换巢鸾凤。待商可、料理空山，与梅花同供。"
"点绛唇 途中所见","清末近现代初","傅熊湘","绕屋夭桃，此中好个田家住。乱红生树。一夜春如雨。叱犊声初，农事忙如许。携筐去。夕阳西路。十五盈盈如。"
"菩萨蛮 其一","清末近现代初","傅熊湘","憔悴可怜今夜月。明宵便照人离别。月也不教圆。知人■可怜。相逢无一语。欲诉从何许。辜负好花时。鹃啼春未知。"
"菩萨蛮 其二","清末近现代初","傅熊湘","海棠落尽春无主。东风早向江南去。绿叶渐成阴。黄鹂百啭深。早知春欲暮。为倩东风去。且莫恋东风。芳菲不再逢。"
"贺新凉 越游次韵和挥孙","清末近现代初","傅熊湘","相见缘何后。最难忘、廿年书问，彀相思否。自昔会稽佳山水，不负群贤诗酒。畅好是、霜林如绣。莽莽神州思禹迹，定洪涛、驱得蛟龙走。空展拜，羞回首。枉夸江左夷吾有。算几年、抛残血肉，陆沉如旧。呵壁问天天不语，拔剑撞翻玉斗。判猿鹤、山中为友。径欲题诗东西浙，便沧桑、见惯良非偶。刚破戒，一杯酎。"
"扫花游 丁卯上巳抱冰堂看桃花，次纪宣韵","清末近现代初","傅熊湘","绮园换劫，对树远连天，草萋迷渚。浪淘自古。剩年时禊事，暗随流去。旧日桃花，付与谁家作主。漫凝伫。尽绿叶替枝，低黯无语。人世如逝羽。一例沧桑，霎时歌舞。断肠信否。便玄都重到，怕迷门户。种就清愁，燕麦无情漫与。篆香炷。镇相思，独眠孤戍。"
"水龙吟 长江舟望感事，寄纪宣夏口","清末近现代初","傅熊湘","楚江万里潮生，挟山倒海来无际。惊湍未定，横流不断，大波轩起。乌鹊宵飞，鱼龙夜泣，舳舻千里。叹狂飙已矣。神犀安在，空短尽，英雄气。休问人间何世。倦芳菲、一时兰芷。江城梅落，湘山树赭，旧情谁是。辜负春光，也无人惜，飘零满地。只天涯流浪，残红片片，渍伤心泪。"
"江城子 己酉五月五日与牧稀、荩生、约真饮太一狱中，太一赋词见示，次韵酬之","清末近现代初","傅熊湘","南幽沉怨夏飞霜。梦荒唐。最堪伤。偏是愁时，岁月逐人忙。细柳新蒲饶节物，听叠鼓，闹端阳。且图欢聚慰相望。意茫茫。酒行行。漫写填胸，万恨唱伊凉。此会此时今世少，人五个，愿无忘。"
"鹊踏枝","清末近现代初","傅熊湘","老我年华驱我苦。世事如棋，著著都成误。两字穷愁天付与。不堪持向人间诉。谁是谁非难计取。春去秋残，一例随尘土。料理扁舟湖上去。钓竿斜日蓑衣雨。"
"如梦令","清末近现代初","傅熊湘","见也匆匆如梦。别也匆匆如梦。来是梦中来，去是梦魂相送。如梦。如梦。肠断魂销心痛。"
"罗敷媚","清末近现代初","傅熊湘","灵君天问无消息，纵有难凭。况是无灵。叫尽重阁未必应。朔风苦助寒威虐，已过霜零。早又坚冰。只合长眠睡莫醒。"
"天仙子 送别","清末近现代初","傅熊湘","春欲归时春不语。零乱春愁何处诉。愿春莫听子规啼，春且住。春休去。肠断天涯芳草路。"
"点绛唇","清末近现代初","傅熊湘","小院冬残，映窗衰柳摇疏影。旧愁难定。新恨还相迸。倦旅恹恹，霜色催寒暝。孤衾冷。夜长人病。未睡先妨醒。"
"浪淘沙","清末近现代初","傅熊湘","孤馆夜灯昏。静掩重门。残冬作客倍销魂。便说今宵寒透骨，谁与温存。旧事不堪论。辜负新恩。年年芳草送王孙。别也寻常离也惯，梦也无痕。"
"水龙吟 观爱俪园筹赈游览会","清末近现代初","傅熊湘","故乡无此湖山，登临信美非吾土。马龙车水，花娇柳亸，燕嗔莺妒。逐队寻香，呼朋选胜，风流如许。更鱼龙曼衍，筝琵错杂，天不夜，灯无数。芳约寻常屡误。况相逢、秋风倦旅。大江南北，长鲸跋浪，哀鸿满路。援溺无功，疗饥乏术，解囊莫助。算冶游还肯，挥金只此，事推纨裤。"
"金缕曲 海上赠少屏","清末近现代初","傅熊湘","笑云萍遇。剧相怜、风尘满地，头颅如许。弹遍哀丝三百曲，流水落花春去。问天上、人间何处。结客朱家游侠子，肯平生、拼为相思误。忍割断，闲情绪。江山黯黯迷烟雾。怎禁他、浪淘潮卷，风凄雨苦。谁与挥戈回落日，只共夕阳迟暮。者残局、仗君支柱。我亦湖湘漂泊久，算年来、剩有闲词赋。才易尽，忧难诉。"
"卜算子 集曹全碑字寄怀协之","清末近现代初","胡汉民","时节诩风光，定是南方好。万里怀乡有故人，相望长安道。斯事要商量，或赋归欤早。明月清风且费钱，不合山中老。"
"蝶恋花 月蚀，和君佩","清末近现代初","胡汉民","不是蛾眉天亦妒。底事团圆，忽被山河阻。省识人间离别苦。盈盈一水都无语。为问婵娟何处去。似尔分明，肯受纤尘污。玉阙重光光几许。家家楼上争凝伫。"
"浪淘沙 新除夕寄内，依君佩韵","清末近现代初","胡汉民","窈窕善怀予。珍重邮书。客游从不载愁俱。万里关山风雪里，著个征夫。我自乐江湖。到处传呼。使君豪气未曾除。陌上花开归缓缓，卿意何如。"
"金缕曲 既和君佩寄内词，更作此以广之","清末近现代初","胡汉民","识我平生矣。十余年、韩檠杜椠，祇君相似。斫地狂歌歌未罢，且复纵横自喜。漫赢得、江山如此。云梦胸中吞八九，问谁堪、豪杰同生死。成败恨，徒为尔。西湖旧事重提起。怅新来、关山雨雪，游踪难纪。盼尽飞鸿芳讯阻，处处心魂相倚。见说是、天涯人迩。太上忘情仍不免，笑英雄、自古欺人耳。天下事，语还止。"
"水调歌头 朱子英贫困思家不已，赋此慰之，非调之也","清末近现代初","胡汉民","去家三万里，行役未全休。百年身世多感，今夕且登楼。未必解人难索，唤取并州快剪，为汝断离愁。入眼山川好，珍重此时游。西湖梦，鉴湖月，五湖舟。古人足迹未遍，何处觅封侯。人自悲欢离合，我自东西南北，岁月足优游。破涕一为笑，期许在千秋。"
"百字令 寄怀协之，闻游西湖，用东坡赤壁韵","清末近现代初","胡汉民","为苍生起问，谁是江左风流人物。把酒新亭，教我辈留得，江山半壁。歇浦晨经，函关宵度，衿袖皆风雪。虬髯人去，此间偏有豪杰。遥忆范蠡当年，五湖舟稳，载西施俱发。丝竹中年应屏尽，祇是盛名难灭。未愧卢前，且居王后，镜里添华发。相思万里，孤心一片明月。"
"金缕曲 再用前韵赠君佩","清末近现代初","胡汉民","道出阳关矣。谱新声、回黄转绿，人间何似。我自豪吟君绮语，一样风流可喜。休记得、树犹如此。沧海横流流未尽，笑黄巾、也咒苍天死。濯足去，且从尔。二三豪杰为时起。叹年来、东奔西顾，风云难纪。独有蛾眉忘不得，明月楼高独倚。应与说、归期方迩。一局楸枰容易决，待他年、再洗巢由耳。万里路，行复止。"
"点绛唇 其一 集曹全碑字示芦隐","清末近现代初","胡汉民","万里长征，山河别后无从赋。旧家门户。禁受风和雨。不道归时，特地长亭遇。欢如故。故人奚慕。有酒宁相负。"
"点绛唇 其二","清末近现代初","胡汉民","大好河山，登临忍舍风光美。且因君起。明月人千里。故国归与，历历从前事。心如水。臣门如市。不是平生意。"
"高阳台 代杨若衡寄外","清末近现代初","胡汉民","别已销魂词还寄，怨东风、待拂鸾笺。枝上啼莺，惊人好梦初圆。王孙不恨归期误，恨天涯、芳草年年。更何堪、明月楼头，万里胡天。飞鸿休管关山远，写相思二字，已到唫边。翠妒红颦，故园芳讯依然。知君冰雪周旋惯，恁归鞭、不在春先。早安排、指点银妆，重整金钿。"
"满江红 民十五年自题旧稿","清末近现代初","胡汉民","收拾新愁，最难是、登高凭远。相忆处、旧时词客，旧家池馆。花鸟有情成眷属，江山无赖凭驱遣。三十年、未分作诗人，天涯遍。删不尽，风雅变。续不尽，离骚怨。祇抒情而作，感深顽艳。庾信生平人不识，魏收轻薄吾知免。且归来、随分引芳樽，春何限。"
"蝶恋花 答芦隐见和，集曹全碑字","清末近现代初","胡汉民","大好家居无与主。桃叶桃根，都在人门户。前岁刘郎归复遇。东山雨后西山雨。为甚年时相尔汝。女要使人，各有安心处。旧事分明元不负。等闲忍读离骚赋。"
"减字浣溪纱 戏赠鹤亭","清末近现代初","胡汉民","佳话当前破寂寥。美人心事恼中宵。缠头百万可曾饶。对客要呼将进酒，看花偏爱老来娇。未谙蛮语抱蛮腰。"
"鹧鸪天 再戏鹤亭","清末近现代初","胡汉民","学得鸳鸯不羡仙。漫将情味怯流年。当筵翠袖翩翩舞，暗地红丝细细牵。心妥处，即流连。广南风土要人怜。为谁斟酌吟髭断，输却先生百万钱。"
"浣溪纱 和舒信道词，大厂同作","清末近现代初","胡汉民","蜩甲蛛丝有斗争。雁行虎穴任纵横。谁于胜败见人情。王悦冶城应让道，谢玄淝水正挥兵。辽城何事比聊城。"
"满江红 其一 和大厂，次文信国改王昭仪韵作","清末近现代初","胡汉民","寄语诗人，可曾似、玉颜鸦色。休更拟、铜仙铅泪，痛辞宫阙。七发谁从枚乘后，五噫常在梁鸿侧。尽天家、倾国重佳人，升平歇。繁华梦，难消灭。兴废事，何从说。有低头神甫，子规啼血。消息难凭云际雁，玲珑只见窗前月。听高歌、换却断肠声，壶敲缺。"
"满江红 其二 再和大厂","清末近现代初","胡汉民","马上琵琶，谁则愿、画图生色。何况有、五津烽火，三秦城阙。思在洛阳应奋起，眠过白下曾欹侧。肯夜深、留客斗枯棋，茶烟歇。绵上恨，难磨灭。汉宫事，有人说。枉古今龙战，玄黄共血。独鹤初归云万里，群莺乱舞春三月。怕石泉、槐火迫人来，驹光缺。"
"浪淘沙 和榆生赏红棉访昌华故苑之作","清末近现代初","胡汉民","照海独红鲜。老干擎天。招呼群卉附其颠。此是世间豪杰气，不让人先。故事几流传。霸业徒偏。树犹如此客何言。要作大裘千万丈，心意绵延。"
"浣溪纱 其一 寿鹤亭六十","清末近现代初","胡汉民","南面书城傲百王。保民耆寿在文章。飞来仙蝶又称觞。闲向名山寻鲍葛，笑夸年少唤潘张。年年松鹤好商量。"
"浣溪纱 其二 闻大厂新词有百涩词心已不支之句，悲壮极矣。辄以寻常论调解之","清末近现代初","胡汉民","百涩词心独自支。觉翁家数本多奇。如何七宝世独疑。少悔雕锼扬子赋，渐归平澹退之诗。此情惟有故人知。"
"清平乐 题单家店曹公亭","清末近现代初","李宣龚","榑桑弓断。又是沧桑换。重纂海陵忠义传。犹见白虹横贯。狼峰雄峙依然。英魂长绕崇川。百世能兴豪杰，他时来荐寒泉。"
"卜算子 极乐寺观心畲王孙画松","清末近现代初","李宣龚","旧寺一春花，独少松千古。惊走旁人出丑枝，倏忽龙鸾舞。老笔健如椽，不露攀髯苦。留取虬柯住世间，远数桥山祖。"
"千秋岁 和太虚韵，为讱庵丈题填词图","清末近现代初","李宣龚","闹红尘外。一霎春声退。风乍紧，云难碎。西行山似削，北望河如带。天远也，觚棱夕照长相对。回首琼华会。花底争倾盖。歌未了，狂何在。人情黄叶见，世事朱弦改。心不换，王城恁变鱼龙海。"
"浣溪纱 为榆生题彊村授砚图","清末近现代初","李宣龚","苍璧春红动曙帏。墨香和泪点珠玑。醉翁嫡乳本来稀。谏草不随龙穴露，佩声长忆凤池归。心肠铁石是皈依。"
"鹧鸪天 为朱象甫题海天梦月图","清末近现代初","李宣龚","再世文鸳半渺茫。玉箫何处待韦郎。恩情只较愁多少，人寿原争睡短长。秋一枕，夜先凉。廿年前事莫思量。难回天上心如水，合遣江南鬓有霜。"
"月上海棠 为瓶斋题林今雪女士玉步摇画幅","清末近现代初","李宣龚","腰支懒对垂杨舞。换新妆、未改旧眉妩。揽起云鬟，甚他乡、绿断归路。今何许，禁体犹分丽句。借花供奉娇无语。乞宫亭、写作传杯侣。不怨飘零，有东风、替人作主。低徊处，彷佛南朝规矩。"
"应天长 为帅南题芭蕉画册","清末近现代初","李宣龚","蕉阴遮断相思影。雾鬓云鬟斜复整。帘栊静。梦魂永。最怕雨余风未定。绿天尘外迥。无语自成人境。莫道春心酩酊。却愁秋又冷。"
"浪淘沙 墨巢作默盦太守生日","清末近现代初","李宣龚","乞郡几沈浮。淮海重游。却愁无蟹有监州。认取草堂湖上字，风雅难留。投帻拟归休。屋小如舟。一生不慕舌为柔。赢得后来强项令，为汝低头。"
"浣溪纱 题止庵丈辛卯梦游图，为叔通作","清末近现代初","李宣龚","华发抽簪四十年。宦情湖水与湖烟。好官从古易归田。梦境亦随人世异，画图犹向贼中全。还来旧物胜青毡。"
"相见欢 为病树作，题佳住楼词意图","清末近现代初","李宣龚","含情莫更登楼。水东流。望断垂杨如梦损帘钩。千不是。是无计。去难留。赢得一生幽恨百回头。"
"浪淘沙 题讱庵丈归梅图","清末近现代初","李宣龚","疏影旧横斜。沦落天涯。相逢逆旅枉含嗟。昏暮叩门非乞火，送汝还家。鹤骨瘦槎枒。不惯胡沙。江南江北战云遮。且伴吴侬风雪里，过了年华。"
"八声甘州 为吴湖帆题其亡室静淑夫人绿遍池塘草词意图","清末近现代初","李宣龚","看连波草色碧如烟，旧欢替新愁。问春心能几，裙腰带眼，欲诉还休。生怕缁尘染袂，不许上妆楼。占断湘灵瑟，五字风流。莫更凭高望远，但絮庭人杳，双鬓先秋。叹卷帘归燕，无主尚淹留。算池塘、又惊神助，抵微云、千载唱秦邮。谁能画，最伤心处，水长芳洲。"
"临江仙 题南通州费氏澹远楼图","清末近现代初","李宣龚","入世蠹鱼甘食字，白头闲了书生。楼高能见里河清。平潮三十里，占动一州城。此腹容卿千百辈，布袍声价非轻。下帘谁复要时名。木棉如雪处，省识旧灯檠。"
"菩萨蛮 和心畲逸士见忆之作","清末近现代初","李宣龚","七年望断高城柳。天长不忍重回首。寄与剡溪藤。传君无尽灯。金盘怀簇燕。门掩春风院。吟罢海棠诗。入山人已非。"
"台城路 为余素盦题词砚斋品砚图","清末近现代初","李宣龚","松窗涵蓄澄泥影，帘栊顿收凉意。石骨镌苔，溪腴范雪，昼锦犹生苍翠。商量位置。费月斧云斤，百船娟媚。坦腹安排，田田一点照心地。霜红头白老去，向汀茫自写，肘方奇字。枕畔琴丝，灯前笛谱，并入蟾蜍残泪。女天无计。叹袖手人间，鼠肝虫臂。若问前身，玉皇香案吏。"
"浣溪纱 为王欣夫题学礼斋饯春图","清末近现代初","李宣龚","早识花开不是春。更堪屐齿碾成尘。一杯酒意异新陈。赤县已无长系日，郑乡犹有未归人。庄头带草碧如茵。"
"千秋岁 无恙将归虞山，以己卯九月所画菊帧见赠，依调奉答","清末近现代初","李宣龚","四年重九。弹指真非久。彭泽菊，高阳酒。身经戎马际，梦落羲皇后。归去也，江湖处处逋逃薮。咫尺龙山会，卧病难禁受。魂未断，心堪剖。花簪垂老鬓，画出能诗手。人健在，孟嘉懒作桓温友。"
"百字令 江亭词并序","清末近现代初","杨度","一亭五羊，剩光宣朝士，重来醉倒。城廓人民今古变，不变西山残照。老憩南湖，壮游瀛海，少把潇湘钓。卅年一梦，江山人物俱老。自古司马文章，卧龙志业，无事寻烦恼。一自庐山看月后，洞彻身心俱了。处处沧桑，人人歌哭，我自随缘好。江亭三叹，人间哀乐多少。"
"未知调名","清末近现代初","杨度","落花却送客归去。呖莺又呼留住。燕子楼边，玉人吟处。世事渺无依据。只碧草春波，已成今古。江南多少才子，对六朝台榭，泪洒烟雨。不是春愁，更非别怨，别有伤心情绪。东风借与，把匝地、狂花漫天飞，吹入空江，断肠流水处。"
"西江月 夜泛赤壁","清末近现代初","杨度","目对一江风月，心怀万古英雄。风流如在亦如空。前后浪头相送。阅世谁如朗月，成功只有东风。江山人物古今同。尽入扁舟一梦。"
"念奴娇 为易硕甫题画","清末近现代初","杨度","人生如寄，问松乔，几生修到仙侣。往返高风沧海变，惟有梅香自媚。却怪王孙，人间频到，懒把琼笙吹。生生轮转，神仙亦受情累。我亦小谪蓬莱，风流诗酒，游戏潇湘际。人世不如仙界乐，天姥梦中犹记。好住缑山，人间此后，跨鹤休重至。崔娘已渺，此生更少知几。"
"扫花游 读南宋杂事诗","清末近现代初","刘师培","残山剩水，听鸟唤东风，鹃传南渡。繁华暗数。惜珠帘锦幕，美人迟暮。剩有华堂蟋蟀，芳园杜宇。伤心处。将无限闲愁，诉与鹦鹉。西湖堤畔路。剩渺渺寒波，萧萧秋雨。暮潮来去。送楼台歌管，夕阳萧鼓。芳事凄迷，梦断苏堤烟树。无情绪。酒醒时，江山非故。"
"桂殿秋 望月作","清末近现代初","刘师培","三五夜，月朦胧。琼楼玉宇冷秋风。琪花落地无人拾，九曲瑶台何处通。"
"扫花游 汴堤柳","清末近现代初","刘师培","落花天气，正弱缕飘金，低枝弄翠。春风十里。又年年攀折，相看憔悴。和雨和烟依旧，长条踠地。相思碎。■燕语莺啼，春梦醒未。度番风廿四。恨走马章台，飘零身世。韶光弹指。纵游丝十丈，春情谁系。千劫兴亡，都付汴堤流水。思往事。最消魂，杜鹃声起。"
"如梦令 游丝","清末近现代初","刘师培","本是灵和殿树。又作章台飞絮。丝影恋妆楼，不惜韶华迟暮。春去。春去。问尔飘零谁主。"
"长亭怨慢 送春","清末近现代初","刘师培","听一曲、歌残金缕。沈沈帘幕，东风暗度。閒门嫣红，万点惨无主。恹恹人病，弄得春光迟暮。看九曲阑干，已无复流莺软语。春去也、落花流水，毕竟春归何处。游丝横路。那挽得韶华小住。阅几番芳事飘零，又化作漫天飞絮。晓梦画楼西，啼血谁怜杜宇。"
"菩萨鬘 其一 无题","清末近现代初","刘师培","一树梨花深院隔。游丝飞去无踪迹。金琐闼门开。传书青鸟来。帘栊残月晓。梦断青楼道。晓色绿杨枝。流莺对语时。"
"菩萨鬘 其二 咏雁","清末近现代初","刘师培","传到琵琶幽怨意。为谁飞上江南地。冀北雪花飞。鸿归人未归。衡阳春色暮。又逐东风去。系帛汉时宫。云山隔万重。"
"一萼红 徐州怀古","清末近现代初","刘师培","过彭城。看江山如此，我辈又登临。系马台空，斩蛇剑杳，霸业都付销沈。试重向黄楼纵目，指东南半壁控淮阴。衰草平芜，大河南北，天险谁凭。千劫兴亡弹指，剩砀山云起，泗水波深。宋国雄都，楚王宫阙，千秋故垒谁寻。溯当日中原逐鹿，笑项刘何事启纷争。空叹英雄不作，竖子成名。"
"菩萨鬘","清末近现代初","刘师培","一树嫣红娇不语。寻芳望断江南路。春去已多时。流莺犹未知。帘栊残月落。夜雨愁珠箔。王母下云旗。传书青鸟归。"
"壶中天慢 元宵望月","清末近现代初","刘师培","满身花影，看蟾光如许，盈亏几易。难得南楼同醉月，不负天涯今昔。鼙鼓萧条，悲笳呜咽，辽海音书急。扶风歌罢，元龙豪气犹昔。堪叹好梦烟销，年华水逝，俯仰悲陈迹。千里相思无寄处，惹我青衫泪湿。云海沈沈，金波脉脉，终古横空碧。夜乌惊起，一声何处长笛。"
"卖花声 登开封城","清末近现代初","刘师培","苍莽大河流。空际悠悠。天涯回首又登楼。百二河山今寂寞，已缺金瓯。宫阙汴京留。王气全收。浮云缥缈使人愁。又是夕阳西下去，望断神州。"
"点绛唇 咏白荷花","清末近现代初","刘师培","罗袜无声，晶帘一片斜阳里。碧云无际。隔断银河水。缟袂凌波，洗尽铅华泪。鸣环佩。月明千里。水殿风初起。"
"好事近 杨花","清末近现代初","刘师培","飞上玉阑干，才被东风吹起。最是一天春雨，踏入轻尘里。更怜清影别深宫，漂泊随流水。慎勿化萍飞去，荡春心千里。"
"浣溪沙 读钱塘纪事","清末近现代初","刘师培","一曲琵琶咽故宫。西陵风雨冷梧桐。淡烟疏柳夕阳中。湖水千寻莲叶碧，楼台十里杏花红。而今残照怨西风。"
"临江仙 咏蝶","清末近现代初","刘师培","残月当门春不语，小园竟日花飞。红栏回首惜芳菲。绿阴庭院，曲曲琐残晖。飘泊不随风絮影，而今犹恋罗衣。芳情梦断画桥西。斜阳花雨，未忍抱香归。"
"扫花游 宿迁道中见杏花","清末近现代初","刘师培","荒邮古戍，剩数朵孤花，落英如许。采香人去。问斜阳一抹，幽情谁诉。金粉凄迷，付与二分尘土。无情绪。伤沦落天涯，飘零似汝。阅东风几度。看万点花飞，春光又暮。芳心自苦。玉颜憔悴，瑶华无语。一笑嫣然，肯学夭桃媚妩。相思处。忆江南，小楼听雨。"
"一萼红 题碧海乘槎图","清末近现代初","刘师培","海波平。正相思无限，隔秋水盈盈。徐福不还，鲁连避世，千秋呜咽潮声。试寄语燕昭汉武，问求仙何日到蓬瀛。成连一去，天风海水，何处移情。日暮碧云天远，见蜃楼明灭，蛟渚澄清。千仞银涛，片帆飞度，云山划断空青。快此际乘风破浪，指东南万里鹏程。立向蓬莱高处，目断瑶京。"
"卖花声","清末近现代初","黄节","桂树满空山。秋思漫漫。玉关人老不生还。休道此楼难望远，轻倚危栏。流水自潺湲。重见应难。谁将尺素报平安。惟愿夕阳无限好，长照红颜。"
"浣溪沙","清末近现代初","黄节","争奈魂消未死前。死前仍不悔缠绵。为他辛苦是前缘。未到别离先有恨。并无愁病也相怜。两心同处总凄然。"
"满庭芳","清末近现代初","黄节","雨送轻阴，雷收暗响，楚楚犹带斜阳。小窗闲话，蒹管乱诗肠。蝉歇城西近宅，还能与、留说沧桑。重帘外、亭车欲去，花影拂回廊。兰房深不见，樱桃执烛，鹦鹉传章。问何故、低徊细炫明汝。可惜青衣易赋，更谁是、当日中郎。秋来未，榴花渐白，何止过梅黄。"
"蝶恋花 其一 和梅真","清末近现代初","袁克文","吹上花枝还又住。花外流莺，却被东风妒。花落不关春欲暮，有情芳草无情树。帘底车声衔陌路。卷尽残红，不卷愁思去。莫问飘零花与絮，江山到眼今何处？"
"蝶恋花 其二 有怀","清末近现代初","袁克文","尽夜西风吹未觉。一枕寒蛩，往事思量著。梦到江南愁隐约，无言但忆人如昨。寂寞阑干堆碧幕。幕自垂垂，不管花开落。花外琵琶弹又却，何时重醉楼西角？"
"浪淘沙","清末近现代初","袁克文","中酒又今宵。愁梦如潮。十年兄弟各迢遥。独是相逢沈醉里，鬓已萧萧。怕与说明朝。门外征桡，塞天风雨正嚣嚣。回首江南何处去？吴市吹箫。"
"浣溪沙 其一","清末近现代初","袁克文","小雨轻凉一夜秋，单衾如水不胜愁，强抛閒梦度温柔。尽有啼蛩迎别院，已无飞燕近重楼，灯痕寂寞下帘钩。"
"浣溪沙 其二 怅怀旧事","清末近现代初","袁克文","短梦临愁总不温，深情一往认钗痕，小楼春雨几黄昏。已分关山添白发，尽收欢怨入离尊，天涯谁更与销魂？"
"浣溪沙 其三","清末近现代初","袁克文","独坐禁寒倦不知，更残风雨尚矜持，十年长是费相思。塞上花枝随鬓减，江南秋色共人迟，料量欢梦总参差。"
"满庭芳 遇丁闇公于地山师座上赋赠","清末近现代初","袁克文","吹梦京尘，销魂沽水，鼓鼙惊又当秋。一尊轻醉，憔悴数前游。堪忆城东旧社，钟声里、灯火悠悠。供酬唱，西山翠簇，飞爽入层楼。回头何处是，朱帘雾卷，碧瓦霜流。但凝想无端，燕语还休。七二重重逝水，应不断、吹叠閒愁。西风晚，凉天旧侣，相对说勾留。"
"念奴娇","清末近现代初","袁克文","杜鹃啼彻，又匆匆送了，梨花寒食。帘底窥人明月在，鬓乱钗横今夕。珠琐流香，银灯殢艳，犹是春消息。眉痕重认，泥人欢意能识？因念人定歌残，微醒还醉，几度相怜惜。灯后花前都倚遍，枕上堪思头白。数到更阑，直惊残梦，梦去浑无迹。何曾孤负，那时情过千尺。"
"秋波媚","清末近现代初","袁克文","兰汤一掬试轻柔，微雨正新秋。罗衣乍解，绮香初度，欲睡还休。不留手处明肌雪，欢意十分稠。三分眼底，二分眉上，一半心头。"
"鹊桥仙 七夕","清末近现代初","袁克文","盈盈碧落，迢迢银汉，料有双星暗渡。休从天上问人间，又却被、纤云遮住。华年似水，尘欢如梦，莫使它生重误。今宵纵是负佳期，却种得、相思无数。"
"浣溪沙","清末近现代初","袁克文","星斗阑干罢晚妆，冰肌玉骨自清凉，微风直裛锦衾香。渐许相思通宛转，偶从残梦说荒唐，当时已是九回肠。"
"西江月 其一","清末近现代初","袁克文","渌水平桥未远，风帘曲巷初寒。今宵轻醉小庭閒，清漏愁闻催换。襟上频惊泪雨，尊前重认眉山。相逢谩与数悲欢，已是十年肠断。"
"西江月 其二","清末近现代初","袁克文","明月空随梦远，西风又逐花飞。柳条无计绾征衣，只是替人憔悴。一往情应不断，十年欢已成非。者回相见更相违，赢得几番沈醉？"
"浣溪沙 其一","清末近现代初","袁克文","渐是秋光欲暮时，疏疏黄叶遍寒枝，轻烟淡霭不成丝。一觉直应嫌梦短，三更已自怯归迟，弥天风露我何之？"
"浣溪沙 其二","清末近现代初","袁克文","捡点青衫旧泪痕，萧寥去梦已难温，心头枕上懒重扪。尊酒当时空贮怨，笙歌到处总销魂，眼中谁是昔年人？"
"踏莎行 其一","清末近现代初","袁克文","荒树凝烟，寒灯送夕，閒踪幽独无人识。但愁明月尚窥人，几番照我惊头白。怨比宵长，欢随梦寂，银屏十二沈消息。惜花还自及花时，何须更乞花怜惜。"
"踏莎行 其二 宿粉房琉璃街霭兰室","清末近现代初","袁克文","随分衾裯，无端醒醉，银床曾是留人睡，枕函一晌滞余温，烟丝梦缕都成忆。依旧房栊，乍寒情味，更谁肯替花憔悴？珠帘不卷画屏空，眼前疑有天花坠。"
"浪淘沙 偕霭兰饮明湖春","清末近现代初","袁克文","隔座黯凝波。脉脉双蛾。夜阑犹自艳轻罗。香兽金炉凭次第，何处春多？明月梦中过。此意无那。笑颜能得几回酡？况是天寒人渐远，不醉如何？"
"满庭芳","清末近现代初","袁克文","趁酒寻芳，因花志果，此时春又当楼。十年欢恨，堪与说温柔。难得重逢陌上，东风里、一半春休。回肠处，眉尖眼底，依约不胜愁。悠悠谁料理？留香锦幄，挂月银钩。算今夕魂销，恁便勾留。好梦朦胧未远，枕函上、空坠搔头。还凝伫，屏山隐隐，灯火隔前游。"
"浣溪沙","清末近现代初","袁克文","尽日帘栊不上钩，黄昏过了未梳头，初灯残梦正当楼。明月不知何处有，閒身安得此中休，那堪临去几回眸。"
"蝶恋花","清末近现代初","袁克文","花落花开经已惯。不道春来，又起閒愁怨。擘绿吹红犹未半，朱楼早倚东风遍。画角无端催梦断。才近黄昏，闭了深深院。莫遣柔思随絮乱，教人长忆红妆面。"
"踏莎行","清末近现代初","袁克文","到枕思量，当门踯躅，冰魂空绕云屏曲。帘栊知未上银钩，斜阳黯黯窗纱绿。小醉为欢，长歌当哭，閒踪谁更怜幽独。归车及早远嚣尘，回头忍见楼高矗。"
"惜分飞","清末近现代初","袁克文","一自西楼弹别泪，尽是教人不寐。谩省前头事，者回知更添憔悴。几度宵寒惊翠被，望断云屏十二。心上浑无计，梦痕犹近欢成坠。"
"斜阳远 自度曲","清末近现代初","袁克文","斜阳渐远。望旧经行处，垂杨绿遍。轻尘不碍行人目，算无恙，眉嚬隔窗犹见。看花节序，恁便流光催换。黯黯怅芳陌，东头画楼，西畔珠帘。翠幕逢迎久，怎飞鸟知还？那人无倦，青衫自捡，多少渍愁啼怨。"
"踏莎行 其一","清末近现代初","袁克文","高树呜蝉，深房锁燕，东方白了凭窗见。者时初梦尚依稀，有谁知我肠真断？珠琐丁东，银釭旋乱，晓风吹叠愁无算。思人人未许相思，欢丝恨缕都应倦。"
"踏莎行 其二","清末近现代初","袁克文","飞鸟藏阴，鸣蝉噪午，虚堂静掩无人语。帘拢三叠下朱廊，轻凉悄悄生庭庑。愁意都消，吟思更苦，昨宵閒梦凭谁数。画屏风外但闻钟，骚心欲放知何许。"
"踏莎行 其三","清末近现代初","袁克文","寸寸柔肠，重重逝梦，年来岁去凭花送。而今欢怨两无因，襟头不觉啼痕重。浊酒频浇，清茶偶供，长留风月教吟弄。者般遣得有涯生，何须更觅桃源洞？"
"惜秋华","清末近现代初","袁克文","五夜东风，挟江涛万叠，孤魂吹住。镜堕蜡残，中有梦偶三更。泣落桃花乍惊，听青禽、凄诉声明。道骑鲸，抱石鸾盟轻负。飞血趁哀鹜。骤折弦裂绮，春随悲度。争说玉人非故。朱楼隐约朝星，正惨咽、离尘西去。凝伫。共幽沈、吴台草露。"
"浪淘沙","清末近现代初","袁克文","星落碧云低，千尺琉璃。城南草树咽寒溪。幕回楼深人不倦，炉暖红泥。小鸟抱霜啼。轻掠湖堤，五更鸡犬板桥西。风外竹篁烟外柳，无限凄迷。"
"少年游 题孙娘照影和石侬韵","清末近现代初","袁克文","风鬟雾鬓堕金钿，幽意发冰弦。不在心头，却来眉底，零乱酒痕边。朱阑碧幕回仙舞，又蹙破春山。月子三分，灵犀一点，隐约向谁看？"
"一枝春 桃花","清末近现代初","袁克文","灼灼芬华，斗红霞、莫怯东风先妒。芳尘似隔，一簇轻盈红雨。丹葩紫叶，碧流里、几番春聚。销恨否、妖客狂妹，荒圃短墙深住。青溪欲寻何处？纵渔儿、度罢香迷前路。红尘紫陌，省识武陵朝暮。刘郎去后，元都观、又栽千树。空锦旆、摇拽年年，落英谁护？"
"风入松","清末近现代初","袁克文","疏疏隔水奏笙簧，历乱幽肠。浅烟深霭迷离处，尖尖独耸寒冈。惟抱一生孤直，却盘百尺青苍。梳风幕翠夜深凉，天矫淩霜。鳞条爪叶云涛起，凭看蛟舞龙翔。听彻天箫弄月，折来谭柄催觞。"
"苏幕遮","清末近现代初","袁克文","黯尘沙，飞草树。簸起閒愁，直向天涯路。不到江南休便住。好趁东风，散作相思雨。近雕阑，窥绣户。扶上层楼，楼上花如雾。月暗烛明人未去。料是而今，谁记销魂处？"
"浣溪沙 示初霞","清末近现代初","袁克文","剪剪霜风咽巷门，尊前无计绾眉痕，轻车一往断人魂。莫遣相思圆碧月，尽凭柔语泥黄昏，宵寒那更几回温。"
"浣溪沙","清末近现代初","袁克文","淡淡枫枝殢晓寒，当门落叶作花看，偶来谁与拾霜残？约略钗痕摇远树，思量酒意认疏阑，朔风满地此身閒。"
"浣溪沙","清末近现代初","袁克文","夜色凄凄一望閒，暮春天气近秋寒，笙歌到此已阑珊。渐远眉痕犹殢酒，乍抛情绪尚馀欢，未应竭泪向花弹。"
"浣溪沙","清末近现代初","袁克文","漫数禁愁又几时，年来应悔费相思，故留镜影遣人知。别绪可随云鬓剪，音书却被海帆迟，一回惆怅一回痴。"
"好女儿 其一 登墙子河外市楼","清末近现代初","袁克文","独倚高寒，去住无端。遍尘封、雾回阴阴见。有当涂市井，几家帘幕，到处阑干。难得楼台如此，更谁省、惜丛残。认空郊、渐与斜阳远，但秋波不断，板桥依旧，烟树弥漫。"
"好女儿 其二","清末近现代初","袁克文","才是惊秋，便惹悲愁。念当时、顾我殷勤思。愿朱帘密护，碧阑深锁，红袖长留。此月未圆先缺，几回恨、此生休。算歌离、泣别都经过，剩千秋墓碣，一抔黄土，三尺松楸。"
"好女儿 其三 从隅师偶游","清末近现代初","袁克文","约到黄昏，打叠温存。便相从、缓步秋风里。试循行曲道，暗寻深巷，轻叩閒门。此地帘重窗锁，正依约、隔灯痕。算当时、亦有人如玉，且分金索笑，解衣催梦，灭烛销魂。"
"好女儿 其四 怀妍华","清末近现代初","袁克文","十九年华，旧苑初葩。想灯回、幕回逢迎处。认冰眸剪水，采眉停月，玉靥凝霞。难得小楼朝暮，且留恋、便为家。奈东风、不绾离人住，竟销魂古渡，酒醒前浦，梦隔天涯。"
"好女儿 其五","清末近现代初","袁克文","叶子旋风，细字重重。遍宫商、几许缠绵语。想红牙小拍，紫芝低唱，玉篴初融。认取闺中心事，便应绣、此心同。毋相忘、篆作相思意，抵回文织锦，秋云锁茧，绛地交龙。"
"好女儿 其六 寄妍华","清末近现代初","袁克文","草树天黏，乌鸟云潜。正南望、欲认春时路。奈愁心怎说？恨眉长结，华发频添。梦断江头何处，画楼畔、雨纤纤。但重重、只是思量著，记钗痕入袖，鬓香流枕，环响当帘。"
"好女儿 其七","清末近现代初","袁克文","曲巷连涂，安步忘车。念江南、心与秋波远。恁轻泥似茧，断风成阵，小雨如珠。笑我行吟堤上，石桥畔、且踟蹰。看劳劳、不尽人来去，记清钟古岸，短歌閒渡，明月疏蒲。"
"兰陵王","清末近现代初","袁克文","海云立，深树阴阴望极。寥天外，依约旧时，打桨吹帆送归急。飙风黯未歇。谁惜？南回倦翮。凭阑处，春去到秋，多少团圞照离别。无端问消息。念柳巷凄迷，江水呜咽。回肠今更何从说？怅几回望断，几番音杳，空教迢递数故迹，恁人远天隔。寻觅。恨千叠。渐乱叶堆黄，芳草凋碧。登临又自惊寒色。记玉勒当门，秋雨连陌。而今何处，纵万里，梦咫尺。"
"摊破浣溪沙","清末近现代初","袁克文","一夜西风碧已残，登楼谁更倚阑看。道是重衾推未起，不胜寒。满地流尘双枕寂，弥天零露一灯閒。回遍柔肠心又远，梦来难。"
"蝶恋花","清末近现代初","袁克文","见道月明何处有。地北天南，一样团圞又。料得倚阑惆怅久，微风轻露凭消受。篱畔黄花花畔酒。醉到醒时，醒是愁时候。经岁别离禁已彀，甚时重把双鸾袖。"
"生查子","清末近现代初","袁克文","一年容易过，又到中秋节。不见去年人，空对当时月。去年江上逢，今岁江天隔。明月又团圞，人自伤离别。"
"踏莎行 江南柳","清末近现代初","袁克文","拂水残无，回风倦否，几回肠断江南柳。一从攀折送行人，何年重见纤纤手？垂巷愁疏，当门怨久，眉边眼底逢迎彀。却嫌春意不多时，秋来渐与人同瘦。"
"浣溪沙","清末近现代初","袁克文","明月贪看不下帘，今宵何似似江南，笙歌灯火几人耽。远树都能分历历，轻云未许著纤纤，兴来人定我犹酣。"
"蝶恋花 石桥独步","清末近现代初","袁克文","江上曾闻吹玉篴。凝露桥边，总是教人惜。不见垂杨依旧碧，眼中明月无今昔。簸起閒尘犹独立。满袖西风，渐觉催寒急。红树黄花何处觅，断堤衰草迟行迹。"
"雨淋铃 八月二十三日即事，索无隅师同赋","清末近现代初","袁克文","笙歌迎暮，骤惊鸿起，缥缈来去。胡弦渐进凄响，低声唱里，教人凝伫。暗识红裳绿鬓，胜金粉无数。试问讯、门巷儿家，咫尺云深不知处。空街小醉忘多露，正访寻、漫趁香车住。登楼乍看妆面，依约似、昔时眉妩。却恼西风，剪遍、柔情万叠千缕。算省得、灯遣回眸，似送心头语。"
"浪淘沙","清末近现代初","袁克文","绮兴未能删，但自閒閒。小楼深巷几盘桓。无赖秋风惊又暮，直不胜寒。明月近阑干。怕说更残，强抛心事付杯宽。酒冷灯昏供一惘，且醉为欢。"
"浣溪沙 其一 冬夜假寐，朦胧闻得下半阕，旋觉，足成之","清末近现代初","袁克文","海角江头一样春，南天风雨更销魂，青衫到处染啼痕。绿酒难为今夕醉，红妆谁似去年人，不知肠断几黄昏。"
"浣溪沙 其二","清末近现代初","袁克文","还忆春江三五月，阑干倚处花如雪，墙外鸟声啼遍彻。乍抛残梦无人说，閒剔银釭寒自怯，遥夜时闻金漏咽。"
"浣溪沙 其三 过新津里","清末近现代初","袁克文","燕子重窥旧巷门，帘栊一抹黯离痕，画楼不似昔年春。月暗香沈人去久，尘飞云散梦来频，何堪掩涕转归轮。"
"满庭芳 悼眉云","清末近现代初","袁克文","才识春来，便伤人去，画楼空与招魂。琐窗灯火，长想旧眉颦。回首殷勤未远，定怊怅、无限黄昏。当时路，香残梦歇，何地逐閒尘？伤神犹记取，罗衾夜雨，锦幄朝曛。奈欢语重重，欲说谁闻。纵是他生未卜，容料理、宵梦温存。相望处，人天邈矣，荒树掩新坟。"
"好女儿 题眉云遗像","清末近现代初","袁克文","四载相依，几度相违。算今番、一别沈消息。怅前宵梦短，此生肠断，何日魂归？剩有真真须唤，忍重见、旧腰围。念江头、海角逢迎处，但閒庭永昼，小楼凄雨，芳树斜晖。"
"豹龛诗馀 迎春乐 人日立春","清末近现代初","袁克文","青阳歌歇云翘舞。正人日、强题句。去年芳草今年树，如转烛、伤空度。懒把酒、欲寻又误。灵辰更、拜春一处。莫唤重来佳节，久共幽人住。"
"眼儿媚","清末近现代初","袁克文","倦态轻柔晚妆残，春意正漫漫。二分花外，三分月上，一半眉间。为怜憔悴知愁惯，凝恨复含欢。非关哀怨，都缘缭乱，楚岫巫山。"
"东风第一枝 题天空云影","清末近现代初","袁克文","梦老秋塘，年随逝水，几番负了芳约。天云高寄幽魂，露风乍摧残萼。飘零如许，抵多少、月砧霜角。记黄沙碧海深寻，朔雪塞尘争掠。衫似血、泪痕犹薄。眉欲折、愁思怎著。依稀旧事肠回，寂历新寒意索。江南地北，正横断幽情谁托。又惊对孤影盈盈，还我借尊閒酌。"
"祝英台近","清末近现代初","袁克文","灞桥旌，西渚渡，涕泪咽南浦。把袂临歧，黯正绝风雨。匆匆暮暮朝朝，倩谁留得，更飘泊、天涯难住。襟头觑。旧恨还著新愁，年来不堪数。梦断荒江，仗剑复谁语。看他云叠山重，身归何处，却负了、几番来去。"
"翠楼吟 题《琼箫馆词集》","清末近现代初","袁克文","北宋长歌，南唐小令，清空雅调谁续？秦黄今代有，忽惊说、扫眉才独。闻声幽谷。看白石裁云，孙娘吟烛。填新曲。露花梅子，满琅玕腹。踯躅。题句难工，更酒阑灯灺，欲歌还哭。稼轩思最苦，倚烟柳、斜阳停瞩。微尘漫目。却豹尾新翻，凤头閒属。传丝竹。谱成金荃，一歌三复。"
"高阳台 题津楼惜别图次重审韵","清末近现代初","袁克文","归梦淩云，征魂侵月，声声愁彻清笳。风树烟城，良宵度遍谁家？年时谙尽人离别，怯东风、吹断天涯。费沈吟，寒烛轻摇，红袖低斜。千金一刻春无价。魂销桥柳，泪咽汀葭。北渚南津，匆匆地迩思遐。牵衣挥袂浑閒事，任欷歔、潭水桃花。愿来时，欢绪长凝，望眼无遮。"
"贺新郎 调慕邢","清末近现代初","袁克文","炎海清凉处。点酥娘、歌传皓齿，诵听灵赋。琢玉人间都羡取，休怨东风似妒。憔悴甚、空量缣素。一瞥惊心舒怨黛，尽无言有梦翻如故。弦可续，意难住。芳时几逐春来去。看匆匆、明珠乍晦，金丝重度。玉马应随鸳枕系，省识青绳易误。人月静、无尘初步。却愿披云轻拂袖，纵连城不易倾城顾。君莫负，桃花渡。"
"一剪梅","清末近现代初","袁克文","天女维摩劫后身。唤到真真，意已申申。世间欢梦易成尘，人断天垠，路断桃津。寄语东君莫漫嗔。花正青春，时正黄昏。妒花翻是惜花人，愁遍宵辰，谙尽酸辛。"
"江神子","清末近现代初","袁克文","一重山色一重楼。古津头，挂轻舟。塔影潭光，佳胜说杭州。南北高峰重独立，窥海气，俯江流。飞来一霎雨成秋。水新稠，月新柔。已褪斜阳，处处送离愁。荒寺閒钟村竖笛，人未醉，怕惊鸥。"
"采桑子 夜归","清末近现代初","袁克文","轻云淡月朦胧地，乍转东风。寒意重重，满路灯花不肯红。小车遥夜临郊陌，直少人踪。寂寞阑空，多少楼台梦正浓。"
"长相思","清末近现代初","袁克文","林外鸦，陌上花。飞去多时没一些，天涯何处家？梦痕赊，月痕斜。待到寻春春又遐，断肠空自嗟。"
"烛影摇红","清末近现代初","袁克文","波动帘旌，断霞犹殢双鬟影。女儿三五月如人，人月长相等。欢恨悠悠未省，转惆怅、风凄露冷。渐昏绡帐，乍凉金井，何时酒醒？"
"人月圆","清末近现代初","袁克文","蛾眉鸦鬓惺忪地，罢舞已多时。华灯初上，宫炉乍暖，有酒盈卮。几回惆怅，银屏梦远，翠袖春迟。可堪人醉，琵琶不语，空说相思。"
"摸鱼儿 寄妍华","清末近现代初","袁克文","念江头、几人凝伫，秋风帘幕无数。小楼尘梦浑如昨，昨夜梦萦何处？朝又暮。忍暗忆、疏灯偎倚轻轻诉。更应记取。对不尽烟波，几回呜咽，把手惜归去。今惆怅，嫩约殷勤又误，那时空惹春妒。钗痕未褪莺啼歇，到枕便思眉妩。愁不语。正却计、征帆远擢回江浦。天涯有路。总料理相逢，重看泪眼，閒与说辛苦。"
"踏莎行 有忆","清末近现代初","袁克文","倚枕停欢，推衾觅语，记从心上留眉妩。当时玉臂怯深寒，归期泥向襟前数。梦断江楼，魂萦月浦，风情欲说人何许。肯教红褪旧钗痕，到今不倦千回觑。"
"浣溪沙 其一 题妍华对镜图","清末近现代初","袁克文","迢递江头寄梦频，重重云水隔閒身，相逢只许唤真真。镜里未圆初夜月，画中犹认旧时人，肯将心事上眉颦。"
"浣溪沙 其二 题妍华支颐小立照影","清末近现代初","袁克文","独立支颐倦所思，眼中憔悴已多时，回肠只是怯人知。绕槛疏枝牵梦远，当门小径怨归迟，鬓云犹自绾愁丝。"
"浣溪沙 其三","清末近现代初","袁克文","昨夜西风怯太凉，今宵郁郁怨风藏，捲帘犹未著衣裳。强许灯痕飞玉镜，閒抛烟缕度银床，钗横鬓乱夜中央。"
"浣溪沙 其四","清末近现代初","袁克文","风起云屯又一时，乍凉乍暖意参差，小楼经雨梦翻迟。到耳声声都不管，教无眠是最相思，相思何计遣人知。"
"念奴娇 代柬","清末近现代初","袁克文","妍华妆次，自初春小别，时时萦思。惟祝韶华今胜昔，更问秋来芳意。珍重尊前，思量梦后，莫使成憔悴。此情如昨，梦魂长是千里。今又一度相逢，几回重看，图画盈盈里。泪眼挥弹凝望久，只是江流迢递。点点行行，还应笑我，遍写相思字。怨愁重叠，阿文沽上缄寄。"
"菩萨蛮","清末近现代初","袁克文","西风不解人愁怨，吹寒飘雨迎人面。归去渐黄昏，轻车迷旧痕。楼台灯火路，疑是相携处。泪眼几回看，琵琶谁与弹？"
"浣溪沙 其一","清末近现代初","袁克文","郁郁西风未转凉，归车犹滞夜中央，乱尘如雨扑罗裳。行近嚣声灯乍密，回看树色路翻长，聊穷倦眼入苍茫。"
"浣溪沙 其二","清末近现代初","袁克文","又是虫啼树老时，秋风吹曳鬓成丝，画楼人语不堪思。前路轻车嚣未已，昨宵閒梦倦都迟，隔帘明月有谁知？"
"相见欢 其一","清末近现代初","袁克文","今宵怯倚栏干，思无端。可奈西风经雨太凄寒。月何处，江南路，又团圞。只是中秋容易欲归难。"
"相见欢 其二","清末近现代初","袁克文","沽流不似江流，独凝愁。只是天南地北总悠悠。风乍起，情何已，且登楼。不尽浮云深树一时秋。"
"雨淋铃 戊辰七月十七日书事","清末近现代初","袁克文","秋风呜咽，正开帘处，徙倚人怯。深云渐涌天际，又惊雷起，凉尘吹叠。远树萧萧弄晚，更寒响凄切。恁黯黯、飞雨如潮，不见当楼旧明月。河东一往何堪说？算者回、信息应长绝。无那转思前事，愁病里、怎禁摧别？早遣柔肠，回向、而今好共摧折。但此去、何地归魂，碧草空凝血。"
"浣溪沙 其一 寄妍华","清末近现代初","袁克文","乍许相逢记市楼，凭尊强泥几回眸，而今又是一年秋。明月都从圆处缺，柔情却向梦中稠，量欢总未抵閒愁。"
"浣溪沙 其二","清末近现代初","袁克文","捡点欢愁入梦寻，关河应未隔冰心，弥天风霭自阴阴。乍落轻霞犹滞眼，归飞宿鸟渐投林，楼高此际尚登临。"
"踏莎行 有忆","清末近现代初","袁克文","春去多时，秋来未半，眼中花树轻轻换。窥帘明月自依依，当楼不见伊人面。醉醒都劳，思量更倦，今宵梦近天涯远。遥知立尽几黄昏，西风又到閒庭院。"
"浣溪沙 其一","清末近现代初","袁克文","八月吹凉夜尚微，者时犹自葛为衣，蜻蜓满路打头飞。取厌尘沙如雾卷，入望楼阁当山围，嚣嚣车马几人归？"
"浣溪沙 其二","清末近现代初","袁克文","簸起狂尘户有声，绕墙寒木送悲鸣，者时人定未三更。蜡自纵横烧易尽，帘为舒卷拂难平，一场愁梦不堪惊。"
"蝶恋花","清末近现代初","袁克文","梦醒西楼歌未罢。笑语盈盈，灯火银钩下。一晌贪欢春到夏，秋来转觉悲长夜。何事当筵频自讶？镜里堪知，华发星星价。道是酒杯何处借，珠帏高卷栏低亚。"
"金缕曲","清末近现代初","袁克文","老去伤秋惯。又匆匆、西风换了，几家庭院。满地荒寒人何似，却正篱花黄遍。谩省得、清愁幽怨。襟袖当筵应自惜，甚酒痕长共啼痕黯。歌与哭，到今倦。年时白发星星见。信天涯、一番离别，几回肠断。眼底风花飘零久，忍付瑶笙吹乱。但梦里、相思无算。夜夜拌教成一醉，笑猖狂依旧章台畔。多少泪，向谁溅？"
"浣溪沙 其一 为芷威题申江送别图","清末近现代初","袁克文","一剪吴淞感逝波，记曾当路唱骊歌，天涯总是别离多。曲岸垂杨空涕泪，晚风残月又关河，无边身世此销磨。"
"浣溪沙 其二","清末近现代初","袁克文","零落情怀入梦稠，看花中酒四天秋，而今病似去年不？香到重帘吹不散，钗临双枕堕无由，此间傥许一勾留。"
"浣溪沙 其三","清末近现代初","袁克文","数到残更意惘然，归车无奈夜凉天，相逢不似十年前。纵许情丝长作茧，可堪欢梦已如烟，只凭涕泪向歌筵。"
"浣溪沙 其一","清末近现代初","袁克文","十载江关鬓己皤，而今对酒又如何？欢娱时少恨时多。入梦相思犹宛转，当楼此意总蹉跎，未须一棒待人呵。"
"浣溪沙 其二","清末近现代初","袁克文","高处难胜醉后寒，琼楼傥许到人间，灯魂酒意不成欢。此际催回宵梦短，无端听彻漏声残，醒时情绪更阑珊。"
"西江月","清末近现代初","袁克文","短发平分燕尾，浓脂乍点猩唇。罗衣轻薄泥人温，安得一枝栖稳。相见争如不见，寻因却更无因。几回欢笑几回颦，愁梦都无凭准。"
"踏莎行 其一","清末近现代初","袁克文","锦幄留香，瑶灯送暮，独无明月章台路。人家门巷自深深，阑干尽是回肠处。遣怨何曾，寻欢未许，登楼又听閒风雨。雨声依旧画楼非，尊前谁为歌金缕？"
"踏莎行 其二 六月十三夜即事","清末近现代初","袁克文","月上灯沈，酒空人醉，欢愁到此浑无计。屏山一角掩珠帏，枕前依约金钗坠。夜自清凉，漏还迢递，重帘不卷花都睡。者时红袖尚殷勤，心情算有安排地。"
"念奴娇 庚午立秋宴集北海舟中","清末近现代初","袁克文","红妆华发，正相映灯影，波光稠叠。吹放中流争看取，轻棹逍遥一叶。玉扇邀凉，金钗殢艳，酒意迎丹靥。秋空初静，远风时送香屧。从忆朱榭雕廊，昔年曾到此，萦回双楫。一篴重临衣带閒，依旧云窥烟接。骤雨惊飞，多时炎乍解，未应寒怯。新思前事，者回都上眉睫。"
"御街行 次斐叔韵","清末近现代初","袁克文","一场愁梦归狼藉。纵咫尺，无消息。江流不断柳条空，多少离痕啼湿。而今难问，新欢灯酒，旧恨云天隔。钗分定忆相逢日。转未分，重寻迹。屏山莫信抵蓬山，忍便情怀萧瑟。枇杷门巷，梧桐庭院，时听哀蛩泣。"
"踏莎行","清末近现代初","袁克文","菡萏飘香，梧桐倒影，浮屠十丈孤峰冷。五分残月一分秋，清泠冷地知谁省。翠叶蛙潜，朱楼燕回，三更欲断人初静。微波催送白云飞，扁舟惟有花相等。"
"蝶恋花 其一","清末近现代初","袁克文","有约不来过夜半。拌倒金尊，幽恨谁能见？等到月明凝古岸，轻舟已绕朱廊遍。朵朵浮云随目旋。天上人间，一例都无倦。树色山光看已惯，此心何地消愁怨。"
"蝶恋花 其二 和蛰云次韵","清末近现代初","袁克文","无那春心如絮乱。愁梦年年，几度眉痕展。节序西风吹又换，画梁空忆双栖燕。消息沈沈应已断。不道尊前，更比天涯远。秋色渐深波渐浅，眼中欢尽都成怨。"
"苏幕遮","清末近现代初","袁克文","梦初回，音已断。望极眉颦，独倚危阑遍。明月不来人意倦。过了黄昏，愁听寒更换。隔云屏，停绮幔。犹自低徊，门巷经行惯。飞去多时梁上燕。枉说相思，夜夜楼西畔。"
"浣溪沙","清末近现代初","袁克文","昨夜萧萧漏更长，一回经雨一回凉，秋来转觉梦无乡。旧日寒衣重熨贴，当前影事几思量，为欢为怨总回肠。"
"庚申词 浣溪沙","清末近现代初","袁克文","唧唧寒蛩碧草昏，一湾流水月窥门，正无人处淡秋痕。小路低桥尘未杳，高楼密树梦初温，几声风篴近前村。"
"丁香结","清末近现代初","袁克文","霞鹜平帆，浪涛惊楫，朱幄暗摇香雾。尽舞凫歌纻。淡景色，彩翼轻娇飞露。绮琴微宕促，淩波逝、叠叠浅步。回裾翔佩，咫尺遥天，山云早布。望处。是第一枝头，倦歇光随影驻。共献珍囊，银丝密织，皎颜同素。应记嘉会碧海，四极苍茫渡。闻长槎横遍，但说伊人袂举。"
"菩萨蛮 闺怨","清末近现代初","袁克文","秋风百转情千缕，玉釭初灭人无语。枕上镂香痕，两眉温未温。星河窥绮户，应是魂销处。无赖忆黄昏，捲帘空倚门。"
"浣溪沙 七夕","清末近现代初","袁克文","淡淡星河敛画帏，填桥乌鹊尽双飞，山头白鹤有人归。乞寿何时逢降幄，垂槎无处问支机，谁裁天锦作征衣？"
"江南好八首 其一","清末近现代初","袁克文","平湖好，十里白云疏。柳色藏花秋未老，塔光涵水月方初，一篴野人庐。"
"江南好八首 其二","清末近现代初","袁克文","平湖好，云水一天浮。碧户星摇珠万颗，朱帘月印玉双钩，梦落小瀛洲。"
"江南好八首 其三","清末近现代初","袁克文","平湖好，绿岸转清流。十二阑干人小语，一双鸑鷟梦轻浮，依约弄珠楼。"
"江南好八首 其四","清末近现代初","袁克文","平湖好，水木正萧萧。隔巷人呼舟作马，当楼影颤月如潮，一棹永凝桥。"
"江南好八首 其五","清末近现代初","袁克文","平湖好，一曲接城河。入市弯环楼倒影，当门迤逦砌衔波，多少采菱歌。"
"江南好八首 其六","清末近现代初","袁克文","平湖好，一顷展冰奁。十五女儿分玉镜，初三眉子隔晶帘，私语正纤纤。"
"江南好八首 其七","清末近现代初","袁克文","平湖好，一夕五城秋。飞雨归舟纷绮兴，浮云度梦亦清游，徙倚近欢俦。"
"江南好八首 其八","清末近现代初","袁克文","平湖好，秋色点纱帏。雏凤清声疑露转，彩鸾娇影幻霞飞，独对此忘机。"
"临江仙","清末近现代初","袁克文","银釭乍剔人无语，月明愁近阑干。夜沈沈地锦衾宽。频添香兽，犹怯早春寒。小院落尘惊簌簌，乱风吹到更残。□□□□□□□。断云斜月，都在隔帘看。"
"踏莎行","清末近现代初","袁克文","小语轻圆，微嫣娇腻，珠帘玉烛深深地。嫩愁都趁柳丝飞，柔欢任被炉烟系。梦与云迟，眉教月坠，几回春色撩人醉。夜寒应遣酒长温，香浓知是花无睡。"
"蝶恋花","清末近现代初","袁克文","放眼寥天天欲坠。一寸山河，一寸伤心地。不尽离人弹别泪，黄昏到处春憔悴。梦逐江潮惊万矢。剑啸鸡鸣，慷慨东风里。几见长鲸吞海水，更谁叱咤龙蛇起。"
"玉梅花令","清末近现代初","袁克文","香尘流落几人家。冷到梅花，艳到梅花，芳约隔轻纱。春痕只在一些些。月也横斜，梦也横斜，帘外已天涯。"
"卜算子","清末近现代初","袁克文","莫遣相思去，总被相思误。一剪东风不尽柔，绾得伊人住。梦也无寻处，梦又无凭据。道是佳期未有期，可奈朝还暮。"
"玉漏迟","清末近现代初","袁克文","者回欢又聚，离愁乍掩，渐谙春意。蜡半香初，尽是泥人深醉。莫问柔情几许，问心上、眉间知未？重料理。萦尘系梦，多应惜坠。月何处、甚良宵，算今夕团圞，欲寻无计。倚遍阑干，料有素娥惊睡。芳约沈沈怨阻，便花妒、相思成碎。空咽泪。天涯此情谁寄？"
"五綵结同心 寄凤珠海上","清末近现代初","袁克文","天涯春远，梦底花迟，归车催破征魂。欢醉都如昨，挥弦管、微语试记停尊。几回携手怜颦笑，翻愁绝、轻度黄昏。任风雨、江楼百尺，镜鸾且共温存。腰围料应柔损，正歌散珠落，舞并香屯。凤袖鸳钗，今宵何处，多少绪叠离痕。禁寒知否人憔悴，黯芳草、咽断王孙。便吹到、杏花开了，马嘶可许当门。"
"八声甘州","清末近现代初","袁克文","又潺潺夜雨湿帘栊，对酒几沈吟。正眼波轻掠，眉痕浅映，已自春深。但是无言把手，相对纵清斟。莫漫伤憔悴，且共登临。我欲江头留滞，渐沾泥团絮，此意难任。但明珠还与，双泪咽空襟。念天涯、酒醒何处？黯今宵、冷落旧征衾。愁孤负，到更残后，梦与谁寻？"
"夜飞鹊","清末近现代初","袁克文","微风渐沈漏，中酒今宵，车马直泥人归。催寒咽涕管弦切，登楼昨梦依稀。何堪望遥信绝，愁伊人凝伫，树展云迷。天涯便远，几回肠、泪检征衣。魂断那时轻别，无绪纪丁宁，立遍斜晖。多少长亭杨柳，眉痕不绾，钗影成非。游思倦歇，指重弹、归与春期。但将歌临怨，吹花任堕，团絮能飞。"
"水龙吟","清末近现代初","袁克文","晓来扶起心情，昨宵幽怨今何有？临风梦杳，望云魂断，几番回首。未到春残，却愁春老，问春知否？但小楼香远，曲阑人在，依旧是、春长久。芳约黄昏肯负，正东风、一江成皱。留欢遣醉，抽思作茧，而今时候。记取相逢，惯尽无绪，听鹃啼瘦。又柔尘渐起，银屏乍隔，也应消受。"
"菩萨蛮","清末近现代初","袁克文","东风绿遍天涯草，江山依旧征人老。无奈是春寒，锦衾愁更宽。相思何处寄，七二重重水。千里说归期，轻车随絮飞。"
"翠楼吟","清末近现代初","袁克文","月绽修娥，春融浅鬓，殷勤梦尘吹逗。微风帘外起，看罗帐、灯痕轻皱。者时红袖，正掠枕翻香，摇钗弹漏。凭消受。粉零脂腻，一番春透。无寐，应记芳时，算佩环初定，笑颦依旧。夜阑凝伫久，怕人远、相思重负。还期携手。便遣怨何曾，拾欢今又。抛红豆。甚些些子，五更残后。"
"锁窗寒","清末近现代初","袁克文","怨阻东风，愁翻断角，一帘花树。盈盈月上，卷尽满庭香雾。正楼头、认到黛痕，画眉省识银蟾妒。但织欢成锦，缚思将茧，忍量缣素。延伫。人何处。黯草锁天涯，云迷海渚。欲遣离踪，却被莺声啼住。算无端、梦过几重，锦屏玉帐休更误。数鸳鸯、卅六都圆，且共教春护。"
"金缕曲","清末近现代初","袁克文","把手江天曙。忆当时、金焦纵赏，倚花停麈。星火瓜洲才过了，还趁平山烟雨。共酬唱、一舟容与。十载舟游弹指耳，忍回头邻篴成悽楚。长已矣，一抔土。君家兄弟今龙虎。但何堪、元方老去，脊令悲赋。我昔曾依春风座，况又姻联儿女。怆几度、相逢酸语。检到遗书惟恸哭，看婆娑老泪挥如许。知己者，不堪数。"
"桂枝香 为吴湖帆题董美人墓志旧拓本册子","清末近现代初","袁克文","轻蝉敷翼。念故箧夺真，过眼成昔。漫考关中旧本，楮痕中擘。后来模拓尤精好，具翩然、美人丰格。富娘轻薄，贵男刻画，都无颜色。是第一、隋宫刻石。况残断经时，毡蜡谁觅？难得延陵妮古，剪裁装饰。四欧名拓梅花谱，共归来、相对珍惜。二分凄冷，玉钩斜处，谩寻陈迹。"
"蝶恋花","清末近现代初","袁克文","换梦东风惊蓦地。昨夜春回，今夜浓春意。不尽柔思吹又起，屏山未使成迢递。谩说楼高犹独倚。月已分明，好共梅花睡。酒到欢来偏易醉，等閒过了留无计。"
"西江月","清末近现代初","袁克文","珍重昔时情绪，梦腾昨夜东风。一回春到一回浓，听取鸡声催送。荒戍频闻断角，深庭又住閒踪。相逢不是梦魂中，赢得清尊愁共。"
"蝶恋花 其一","清末近现代初","袁克文","又向花间寻断梦。几度欢来，几度愁思重。病酒年年谁与共？朱楼听彻梅花弄。翠枕欲抛珠琐动。次第东风，何日春相拥？量取閒愁随处送，相思只合江南种。"
"蝶恋花 其二","清末近现代初","袁克文","小语当楼尘乍远。灯火依依，未计更长短。香暗花明帘不卷，半窗新月眉痕浅。何事春蚕重作茧。翠袖殷勤，对此谁能遣？欺梦东风犹款款，柔情渐入愁肠转。"
"蝶恋花 其一 重遇眉云","清末近现代初","袁克文","一角红楼春又驻。帘底眉痕，帘外烟和雾。梦过银屏留不住，教人肠断无寻处。谩说柔情深几许。便隔云山，依旧朝还暮。看似杨花飘溷去，东风却种相思树。"
"蝶恋花 其二 重遇眉云","清末近现代初","袁克文","曲巷层楼门自闭。斜月低迷，帘幕深深地。梦短更长都不计，问花知否人憔悴。依旧画堂春欲睡。燕子双双，去住浑容易。赢得閒愁何处寄，眉间心上休回避。"
"蝶恋花 其一 道上逢绵蛮","清末近现代初","袁克文","离绪东风吹欲断。道上杨花，蓦地迎人面。惆怅相逢如未见，眼中却被春撩乱。经岁经时愁已惯。旧梦城南，今日天涯遍。行到黄昏应更倦，轻尘高树都成怨。"
"蝶恋花 其二 道上逢绵蛮","清末近现代初","袁克文","宛转流莺窥碧树。不是当年，花底相逢处。轻絮无端飘陌路，游丝可系游人住。飞燕归时天欲暮。数遍楼台，知向谁家去？愁说寻春春又误，旧时明月空如故。"
"江南好 其一 中秋平湖泛月，信宿舟中","清末近现代初","袁克文","平湖好，明月最圆时。一笛送歌吹婉转，千灯照水漾参差，归去几人迟。"
"江南好 其二 中秋平湖泛月，信宿舟中","清末近现代初","袁克文","平湖好，屧响小楼前。人语花香争旖旎，灯痕月影共团圆，遍系荡湖船。"
"江南好 其三 中秋平湖泛月，信宿舟中","清末近现代初","袁克文","平湖好，梦度水中央。岂是寻歌回胜地，多因忍涕近欢场，佳节独徬徨。"
"江南好 其四 中秋平湖泛月，信宿舟中","清末近现代初","袁克文","平湖好，一棹下东城。窗外云波成黯咽，尊前酒泪不分明，无赖夜三更。"
"江南好 其五 中秋平湖泛月，信宿舟中","清末近现代初","袁克文","平湖好，剪烛写新词。便隔清波秋籁远，不贪明月夜眠迟，一夕鬓添丝。"
"江南好 其一 寄林屋兼讯海上友人","清末近现代初","袁克文","歌舞地，乍觉此心违。已看秋英随梦落，还闻瑶草作花飞，老子复何为？"
"江南好 其二 寄林屋兼讯海上友人","清末近现代初","袁克文","一年别，长在梦愁中。枕上眉痕弹指没，镜边霞影入望空，无语向东风。"
"江南好 其三 寄林屋兼讯海上友人","清末近现代初","袁克文","长日醉，嘉酒得忘忧。一咏一觞期共赏，三桥三竺待同游，消尽古今愁。"
"江南好 其四 寄林屋兼讯海上友人","清末近现代初","袁克文","天台叟，同病各天涯。欲向山中分橘实，可从观里问桃花，湖上且为家。"
"江南好 其五 寄林屋兼讯海上友人","清末近现代初","袁克文","二分月，今不在扬州。黄叶翁犹花作巷，停筝客已画为楼，海上逐閒鸥。"
"江南好 其六 寄林屋兼讯海上友人","清末近现代初","袁克文","鹃声苦，憔悴更谁同？早托寓言传本事，今从小记识游踪，梦老紫兰丛。"
"二月廿七日集沈祠文肃公生日 其二","清末近现代初","郑孝胥","潭上祠堂拜此辰，傍祠潭水碧鳞鳞。石城作里崇遗爱，嘉树成阴表好春。寂寞庙廊虚一老，轮囷肝胆向何人？赵州浇酒平生感，斜日沈吟忽满身。"
"花下又作歌","清末近现代初","郑孝胥","海波照天花照地，偶著诗人作园吏。园小偏收海外奇，诗成便向花前醉。天明海摇日自沸，园花嫣然皆破睡。十分奇事盛风流，百队红妆各繊媚。怀人亭前凡几树，棠质樱神极秾粹。日薰已觉玉肌香，风过犹怜粉光腻。多情好事馀习气，论诗惜花恣游戏。彼都共语更有谁，祇合唤花作吾辈。"
"风雨既过有二株粲然独存怃然赋之","清末近现代初","郑孝胥","飘风急雨万骑趋，欲救不得嗟群姝。朝行我园太狼藉，飞雪宛转萦衣裾。眼看众枝各含怨，顿抱芳意归空虚。春和景明若有失，惊顾忽出怅惋馀。朱颜亭亭独无恙，悯默俯立娇难扶。惊魂飘摇俄欲返，幸脱浩劫犹怜渠。先生叹逝赋未就，念汝失侣同羁孤。徘徊绕树复顾影，苔深泥污聊相于。盛时未阑奈零落，山河邈隔空愁吾。"
"焚鸦片十馀箧及吸器百许具于署之东隅仍洒灰于坎以灭其迹","清末近现代初","郑孝胥","嗟嗟中原今何地，惰民亿万天弃之。我生不辰遣睹此，酖毒流染宁可医。朋亲故旧无免者，白昼枯胔行累累。九州沃野不播种，益蓺淫药戕孑遗。国家又从征其利，漏脯鸩酒取疗饥。四邻揶揄幸吾祸，君相纵省吁已迟。侯官文忠不胜愤，焚排匪顾大患随。戾时天道定深嫉，投死志业终难恢。我今何者不自量，仇视妖物忘倾危。畀炎扬灰聊泄怒，旁观震駴颠且趋。背后岂免竞嗤点，我实儿戏而毋讥。九原死友尚不谅，眼前佻巧谁吾知。"
"敬题先考功书扇及画为罗少耕观察","清末近现代初","郑孝胥","阿翁在世日，独善道不屈。世人谁知之，翰墨聊自悦。人间合有几，邈若湘江瑟。生气常凛然，孤儿眼中笔。"
"气郁出游","清末近现代初","郑孝胥","渡海就寂寞，于人吾何尤。索居亦已久，岂免怀朋俦。岛中波舂天，惟见日月浮。平生气难冷，有如鸟被囚。解衣浴汤泉，脱履登山楼。定知我非病，孰解中何忧。据尊天茫茫，欲醉独无由。看人好怀抱，狂婢自绸缪。振衣去不顾，一笑谁能留？"
"九日与胡康安同登北极阁","清末近现代初","郑孝胥","雨霁秋高最萧洒，北城登临俯原野。海外归来多感伤，脉脉江山待来者。胡子可人能醉我，共看落日天边泻。吾侪未知所归处，复际中原动兵马。丈夫忘世乃大雅，谋国区区策殊下。道旁茅屋犹有人，岁晚鸡豚足相社。"
"觅屋住","清末近现代初","郑孝胥","事平廿馀载，吴趋未忘乱。会城向东北，瓦砾嗟过半。比年多官人，大力规久远。捷足割墟落，弹指斲轮奂。节署南属河，甲第已无算。闳深不可测，巷陌惊屡换。壮哉试屈指，宦橐想钜万。繄予怀此都，久愧累亲串。三年归自外，踪迹转投散。崎岖持八口，白下谁可馆？不憎市井喧，聊喜淮流贯。数椽待栖止，颇类夔子窜。迂狂人所笑，虑此盖熟烂。自污亦无徒，行歌南山矸。"
"纪对南皮尚书语","清末近现代初","郑孝胥","尚书顾我言，子适日本归。韩衅初未发，蓄谋非一时。彼族治战具，其端讵难窥。觇国能返报，备豫或不迟。边事坏至此，语次张髯髭。逡巡仰而对，兹意匪所知。颇闻列国法，其制有三师。号为常备者，终岁听指撝。昼惊若赴敌，宵严若交绥。其次曰预备，军行乃登陴。又次为后备，不足则徵之。朝令夕已发，有类脱兔驰。中朝实久弛，文武苟以嬉。寇至纷募兵，械器窳弗治。近如牙山役，浃月遥相持。济师数十请，主者莫肯尸。败我非彼能，灞上真群儿。尚书试熟念，下走徒嘘唏。"
"自都署步归寓宅","清末近现代初","郑孝胥","幕府绝通谒，散步惟长廊。枇杷冬始发，雨中送微香。院落疏逢人，向夕气已苍。觅句悄隐几，移灯清照床。朅来亲吏牍，勉强岂所长。骤闻北方警，寇深徒慨慷。此邦敌久瞰，狙袭谁得防？论议多奚为，缓急未可量。出门望我居，南去五里强。数日乃一归，儿女迎踉跄。坐定顾之叹，老我当何乡？"
"哀东七三首 其一","清末近现代初","郑孝胥","中年念儿女，刚性殊曩昔。眼中第三儿，抱玩辄不释。咿哑才学语，见爷已解索。吾怀虽抑郁，为汝长暂适。亲党共誇慧，比似珠的皪。何时大疏忽，不节使伤食。投药若小瘳，日日看愈瘠。出愁入亦愁，弥月疾随革。冬至幸脱命，小寒过不得。父怜母复爱，抚汝两脚直。"
"哀东七三首 其二","清末近现代初","郑孝胥","儿死肤未冰，卧板藉以褓。出门别吾友，归敛已不早。入棺望始绝，父子缘遽了。犹当书两和，白骨知此恼。纸钱送汝去，遗烬那忍扫。今宵我不寐，窗下灯皎皎。后房汝啼处，絮泣剩婢媪。一家各上床，掷汝向荒草。岁尽冶城旁，月寒新鬼小。"
"哀东七三首 其三","清末近现代初","郑孝胥","三岁居日本，此行诚不利。海东得是儿，自诧带奇气。归来太仓卒，断乳哺用饵。十旬卒致殒，分我感时泪。辽沈方鏖兵，暴骨满关外。谁非父母体，驱向万里弃。汝殇何足恨，浩劫行且至。中原适无人，去去非我世。明年化猿鹤，聊欲从此逝。"
"赠丁叔珩","清末近现代初","郑孝胥","吾尝语忍盦，知德诚已鲜。奇才世岂绝，平日故难辨。交游虽甚盛，往往致不满。所忧乏藻鉴，妄意丈夫浅。固当勤物色，兼取狂与狷。忍盦领吾语，俄作风雨散。堂堂入泉下，怀此竟未展。去国才五年，世事凡几变。匹夫亦何有，盈抱但孤愤。北行心久绝，此举良可哂。更持沟壑身，来看风轮转。九门詄荡荡，惊鸟纷渐返。故人那得见，酸楚眶屡泫。时贤如众星，残夜见复隐。芒寒而色正，丁沈长照眼。惟君秉贞刚，爱国出诚恳。圣明信所学，温旨促编纂。尚书敬风采，传语戒肥遁。名高心益虚，志猛气殊稳。吁嗟才实难，诸子皆万选。自馀斗筲辈，偻指何足算。奈何吾所知，遂亦世所罕。回思往时语，奢愿付迂诞。劝君益厉操，期以振选愞。勿云幸直寻，枉尺已深损。中年见匪易，暂聚意弥款。相规吾分尔，知君终不尽。"
"赠王幼霞前辈鹏运即题其忆远图册","清末近现代初","郑孝胥","朝士衰风雅，嵚崎老半塘。封章函涕泪，乐府积悲凉。画本秋心藁，残碑翠墨装。此中从遣日，祇禁说行藏。"
"答沈子培比部见访夜谈之作三首 其一","清末近现代初","郑孝胥","寒夜肯过我，来者非等閒。取我已逝怀，今夕复见还。始合若微感，再厉遂无端。嗟我岂有知，感子难自吞。长剑四五动，十指千万弹。持以喻我意，此意殊未殚。须墨惟沥血，须纸惟刳肝。执笔为我书，我舌敝犹存。子心狂而忠，子节纯且坚。为子所能为，毋为空诟天。"
"答沈子培比部见访夜谈之作三首 其二","清末近现代初","郑孝胥","世衰士亦放，未可荣以禄。高言虞见罪，聊复试饮啄。君看我此来，作计乃尔毒。兔爰逢百优，明夷入左腹。毁车更杀马，降志非取辱。起追孙登啸，坐视唐衢哭。韩非怀孤愤，终为秦政戮。东野变为龙，退之讵能逐？"
"答沈子培比部见访夜谈之作三首 其三","清末近现代初","郑孝胥","相知垂十年，未觉往可悔。中閒有逝者，警痛愈相爱。吾侪各老大，岂做儿女态。形骸虽暂隔，至味固不败。精诚远相照，山海了无碍。神京万斛尘，风烈成昼晦。驱车犯埃壒忧子亦以惫。国门行揖别，归听长江礧。岁暮酷怀人，孤吟复谁耐？"
"十一月二十二日出京道中杂诗 其一","清末近现代初","郑孝胥","长啸出国门，寒日黯相送。大风主何祥，不发轩辕梦。"
"十一月二十二日出京道中杂诗 其二","清末近现代初","郑孝胥","残月坠雄县，黄尘蔽任邱。此中商避世，犹恨近神州。"
"十一月二十二日出京道中杂诗 其三","清末近现代初","郑孝胥","雄鸡奋悲歌，惊埃勃马首。落星虽有心，孤月空开口。"
"十一月二十二日出京道中杂诗 其四","清末近现代初","郑孝胥","班班河间车，南归罢击鼓。车中人自奇，无取流俗怒。"
"十一月二十二日出京道中杂诗 其五","清末近现代初","郑孝胥","客行自言苦，夙驾犯霜风。谁见斯民困，宵征逐马通。"
"十一月二十二日出京道中杂诗 其六","清末近现代初","郑孝胥","雪霁天欲明，林峦混一色。晓日忽上腾，云归徂徕白。"
"十一月二十二日出京道中杂诗 其七","清末近现代初","郑孝胥","守道去人远，诸峰空自青。不缘文字力，何处见英灵。"
"十一月二十二日出京道中杂诗 其八","清末近现代初","郑孝胥","骐骥骖驽骀，服车上山石。英雄时岂无，热泪空横臆。"
"十一月二十二日出京道中杂诗 其九","清末近现代初","郑孝胥","云势可以休，云容显复晦。千峰锦离离，夕阳绚天外。"
"十一月二十二日出京道中杂诗 其十","清末近现代初","郑孝胥","驱车杨柳店，怀古空蹀躞。不恨无公羊，恨无郭太业。"
"十一月二十二日出京道中杂诗 其十一","清末近现代初","郑孝胥","四顾无一遇，迷魂不可招。千磨还百折，心铁可能销？"
"十一月二十二日出京道中杂诗 其十二","清末近现代初","郑孝胥","尻轮极周流，神马善超越。闭门枉造车，何时出合辙？"
"十一月二十二日出京道中杂诗 其十三","清末近现代初","郑孝胥","荦确途焉穷，心先疲马至。村落带山明，晚晴展人意。"
"十一月二十二日出京道中杂诗 其十四","清末近现代初","郑孝胥","忍寒不衣裘，未老殊觉赧。大哉驭人言，胜于求饱暖。"
"十一月二十二日出京道中杂诗 其十五","清末近现代初","郑孝胥","中原虚无人，唾手真可袭。言愁我欲愁，茫茫百端集。"
"十一月二十二日出京道中杂诗 其十六","清末近现代初","郑孝胥","苍生我何有，忧乐俱不闻。欺人谢安石，冷笑范希文。"
"十一月二十二日出京道中杂诗 其十七","清末近现代初","郑孝胥","扬州在何许，帆影乱烟树。南风且莫尽，我欲过江去。"
"归至南京","清末近现代初","郑孝胥","朔风撼书窗，苦雪压斑竹。道人晚归来，窗红竹还绿。"
"芜湖道署燕集上广雅尚书","清末近现代初","郑孝胥","细雨于湖路，扬舲节使过。高斋春日晏，江介晚来波。宏济时谁赖，艰贞理不磨。赭山楼甫落，叹息话涪皤。"
"从广雅尚书登石钟山昭忠祠","清末近现代初","郑孝胥","江湖交流山压城，祠堂照影收江声。千疮万痍痛徐定，惟见楼观栖峥嵘。已乱终疑阙人力，三十馀年民尚瘠。山县荒荒仅一祠，壁记含悲空入石。劫后神州运渐开，救时须是异人来。沉吟高阁天风晚，落尽江梅长绿苔。"
"复从游武昌西山九曲亭至陶桓公祠","清末近现代初","郑孝胥","楚山入武昌，连峰到江尽。危亭据九曲，江树遥可认。东坡千人耳，名与此山峻。壁间颖滨记，微叹转清润。长沙擅攻伐，当日比廉蔺。平生慕圣禹，事乃儒者近。至今读书处，老桂散馀韵。来游生苦晚，入世遘多衅。谁言不逮古，差喜陪雄俊。尚书实挺生，忧国带霜鬓。高宾有梁蒯，声实各隐磷。峰头立小语，万古入鸿阵。部民争拥看，诸岭为微震。贱儒世虽弃，济胜颇能奋。登临摩倦眼，私淑窃自信。被发行归山，振衣向千仞。"
"过侯府怀亡友陈幼莲","清末近现代初","郑孝胥","东城巷陌年年异，双栝拿空最能记。故人何往门庭是，门外悲风入吾袂。当年无日不相见，昼语夜谈乐难比。忆尝酒半去不告，君自追我及水次。仰天执手长太息，过尔摧折非吾意。子宜为世善自爱，是时被酒已微醉。我居才距一牛鸣，强遣肩舆为送致。一日塘边独徙倚，野鸭蔽天带霜气。北来下舆当我前，指看秋峦共称快。平生平生几知己，此情此情非梦寐。钵山顾五号能诗，写我思君得深味。"
"题章价人太守铜官感旧图","清末近现代初","郑孝胥","曾公靖港败，章侯救以免。功名震一世，云泥隔岁晚。归舟近长沙，父老话兵燹。山丘易零落，铜官长在眼。作图名感旧，自记极微婉。文襄耄年序，奋笔亦殊健。未如王翁歌，放浪情无隐。曾张今往矣，义气固同尽。时髦论纷腾，何事挟馀愠。道高迹可卑，子贤身不泯。报恩贱者事，岂以律贵显。彼哉李子言，徒示丈夫浅。"
"示大七","清末近现代初","郑孝胥","气刚在不欺，志远在寡欲。器闳在重己，量大在爱物。求名在务实，益智在勤学。随波而逐流，极贵亦为辱。"
"游定林观乾道题名","清末近现代初","郑孝胥","定林亦何有，惟有石嶕峣。孤泉涩不驶，灌莽围岩腰。残寺久难兴，败墙土犹焦。俗僧赞佛力，诳语空哓哓。那知记名迹，盛述蛇与猫。我怀临川翁，松岑寄寂寥。穿云复涉水，独往不可招。高躅纵莫寻，神理固非遥。清咏入山骨，历劫元未销。空山一怅望，悽怆心潜摇。猗嗟此何世，仰睇仍层霄。题名从剑南，终觉习气饶。光绪视乾道，后来论宜昭。相牵返城郭，酷日愁山椒。"
"南皮制军六十生日二首 其一","清末近现代初","郑孝胥","独起辉天际，尚书若启明。深心逾少壮，浩气贯平生。诸老唯无术，神州久见轻。如闻觇国者，反报为司城。"
"南皮制军六十生日二首 其二","清末近现代初","郑孝胥","神完中有恃，谈笑却熊罴。自古虽闻此，于公始见之。个臣坐江汉，四海念须眉。吾道微如发，还看振孔姬。"
"杂诗 其一","清末近现代初","郑孝胥","秋风入庭户，豆实自离离。寒来吾事就，霜露空尔为。"
"杂诗 其二","清末近现代初","郑孝胥","柳下与少连，尼山所不予。谁堪于陵仲，溪刻久自处。"
"杂诗 其三","清末近现代初","郑孝胥","鸱夷诚可人，为瓶乃非智。奈何磊落士，毕生事细碎。"
"杂诗 其四","清末近现代初","郑孝胥","旧邦闵姬汉，孰为挈才雄？救僿丁文敝，端居独尚忠。"
"杂诗 其五","清末近现代初","郑孝胥","竖子终何成，时哉无好手。狂夫复登高，临江作重九。"
"傅苕生茂才归自扬州饷菊十数盆","清末近现代初","郑孝胥","年少爱书兼好事，傅生风趣果无双。秋来携得扬州句，乌榜黄花独渡江。"
"十月向尽刘五聚卿贻晚菊数种","清末近现代初","郑孝胥","爱好休嗟晚，微言欲辨韩。能留孤兴在，正耐此时看。秋气关人事，霜丛耿岁寒。刘郎应解意，冷淡自成欢。"
"濠堂落成","清末近现代初","郑孝胥","惜哉此江山，与我俱不偶。廿年来去迹，知者有钟阜。作堂临濠上，终日对户牖。泊然疑可老，岂屑问谁有。聊忘孤生哀，亦避世事丑。吾言宁欺天，有如堂下柳。"
"子朋属题山水小幅 其一","清末近现代初","郑孝胥","江东顾五倦游还，占取城西水一湾。捲捲清诗皆入画，底须俗笔污溪山。"
"子朋属题山水小幅 其二","清末近现代初","郑孝胥","二士风流比阮嵇，年来物役苦难齐。欲知白下閒踪迹，祇向书堂觅旧题。"
"岁暮","清末近现代初","郑孝胥","结茅在濠上，岁暮一凭栏。叠阜云边色，虚堂雪后寒。妄怀当世意，端欠此心安。建业城东水，殷勤不严看。"
"徐进斋观察属题李北海古诗十九首墨迹","清末近现代初","郑孝胥","干将莫邪难争锋，自言此书与卢鸿。由来文选是家学，父子授受善与邕。愿为鸣鹤殊鸿鹄，谁见香象追飞龙。世间石刻已稀有，朱阑麻纸垂奇踪。吾闻尧章论书法，以行为真非专工。孟坚复引狂为戒，欹斜流弊妨童蒙。谛观字里极骏逸，超凡绝迹元难从。道州猿叟主端直，独至江夏终推崇。平生颇疑古欺我，颜柳以外皆瞍矇。重姿重骨任交诟，千金宝秘归徐公。"
"宋人百牛图 其一","清末近现代初","郑孝胥","野水不成川，远山常隐树。尔牛适何来，百态目与遇。"
"宋人百牛图 其二","清末近现代初","郑孝胥","贯道师巨然，皆出董北苑。汰哉萚石翁，鉴定凭老眼。"
"宋人百牛图 其三","清末近现代初","郑孝胥","长安黑色儿，挂角读有异。何如多牛翁，一生不识字。"
"宋人百牛图 其四","清末近现代初","郑孝胥","短布单衣寒，东门厉石斑。非常犹不遇，饭牛歌漫漫。"
"濠堂","清末近现代初","郑孝胥","抱城水南流，春来绿渐肥。蒋山绕其北，白云相委蛇。精蓝割山光，修竹何猗猗。岸回林梢密，桃李能成蹊。置堂于此间，非瓦而茅茨。据榻揽峰岫，开窗弄涟漪。堂前何所有？鱼鸟常忘机。堂后何所有？儿女从玩痴。堂中何所有？夕阴与朝晖。壁间复何有？旧拓兼新诗。人言此堂陋，华庑宜纤儿。或云此堂偏，当路谁高栖？自从堂之成，使我壮志亏。宁馨必匿笑，焉知旷士怀！"
"小廊","清末近现代初","郑孝胥","门掩馀寒绿尽生，小廊净扫称閒行。春阴庭角云如墨，衬出江梅半树明。"
"三月三十日","清末近现代初","郑孝胥","一雨海棠尽，闲庭春已归。池蛙空阁阁，梁燕自飞飞。晼晚时不与，蹉跎心有违。邻园犹可借，聊探牡丹肥。"
"题吴干臣观察边城筹笔图","清末近现代初","郑孝胥","会见侵边警，宁论距海忧。南藩隳缅越，左股折蛮瓯。群醉谁先觉？孤忠入九幽。图穷心不灭，诗就涕应流。"
"陈雨生孝廉属赋其子妇殉节事","清末近现代初","郑孝胥","婉婉双栖子，俄成寡鹄哀。戏言终不负，烈意苦难回。乳药中宵觉，离魂七日才。凭君续原鬼，莫说望思台。"
"趋府","清末近现代初","郑孝胥","朝官酸黠饰文儒，外官猾鄙矜走趋。营营逐逐各自喜，风气所域无贤愚。江南今日信仕国，脚靴手板尤睢盱。嵯峨高牙坐开府，辕门千金阗肩舆。晓风霍霍日照旆，排头竞进纷冠裾。分庭塞坐交耳语，飞钳巧谍咸有图。少年票姚逞眉睫，羸老答飒拈髭须。大臣欠伸日加午，倏忽溃散随仆奴。汹汹一鬨竟何取，宁有智虑裨吁谟。造物著吾百僚底，饱看颇得言其粗。尔曹亦自关世运，吾属为虏深可吁。"
"吴彬士笠竿图","清末近现代初","郑孝胥","曾闻袭美语天随，渔者犹容世外才。今日青衫杂蛙黾，羡君渔具画中来。"
"上海旅社二首 其一","清末近现代初","郑孝胥","海畺信无事，沪渎复多娱。人意消歌舞，江波动画图。名浮真得损，计左遂成迂。谁见楼中客，灯前坐欲枯。"
"上海旅社二首 其二","清末近现代初","郑孝胥","兀兀腾腾地，闻歌稍觉悲。孤怀时自振，百折理何疑。气已随年减，才应与世衰。龙蛇书累纸，赖汝作雄奇。"
"题晚翠轩诗","清末近现代初","郑孝胥","称诗有高学，云以涩为贵。子岂真可人，所诣遽尔邃。诗怀文字前，未得殆难会。即论句法秘，大事匪狡狯。初如咀橄榄，枯中说滋味。终乃啖枇杷，甘平宜渴肺。子诗实早就，流宕可毋畏。试回刻意功，一极才与思。向来谬见推，浅语不予赘。仍当摹千文，为君题晚翠。"
"题沈爱苍正阳集","清末近现代初","郑孝胥","所积亦已久，谁能默不言。探喉殊整暇，出手见渊源。轶事皆庭训，高才定宿根。宣南朋好尽，忍触旧巢痕。"
"赠某孝廉","清末近现代初","郑孝胥","仁义既灰死，何时会复然？有人慕圣任，引为己所患。一朝欲舍去，究彼不二门。某甲业颇贱，哀子壮且醇。已矣幸少须，胡为浪踆踆？"
"八月十四夜四马路步月随至江岸","清末近现代初","郑孝胥","穷年刻意独何为，吩咐秋风为一吹。自欲登楼托疏放，难从倚市论妍媸。松江几曲潮皆满，好月连宵睡较迟。可笑希文肠太热，强持酒泪作相思。"
"题何眉生梅村岁寒图","清末近现代初","郑孝胥","岁不我与寒始来，何以娱君梅正开。村中有君梅有主，知君耐寒心似梅。寒入枝头春又入，坐阅人间岁华急。对梅无言三叹息，梅不能言对以臆。庾岭归来君未老，十年村居惜怀抱。雪中觅路影应孤，月下扣门衣自缟。相从沪渎足清欢，世外吾侪尽往还。诵我诗中元有画，朱霞白鹤满空山。"
"自题三十八岁小照 其一","清末近现代初","郑孝胥","万事惭强聒，中年偏寡欢。养精勤闭目，留待老来看。"
"自题三十八岁小照 其二","清末近现代初","郑孝胥","吾年垂四十，颇亦厌虚辞。结习浑难尽，鸣秋略有诗。"
"九日五层楼登高","清末近现代初","郑孝胥","市楼便是登高地，我辈方随行路人。一醉不辞中酒病，九秋还斗百年身。书来兄弟颜俱瘦，愁里江山事更新。红紫打围须未老，可能摩眼向风尘？"
"西合兴夜饮","清末近现代初","郑孝胥","老大侵寻至，逢场底足誇。菩提心不起，粉黛眼终花。英气殊为害，风情每自嗟。尊前思暮雨，谁为鼓琵琶？"
"虹口","清末近现代初","郑孝胥","江流贯虹口，来往独匆匆。海月横空澹，霜天带晚红。虫沙期共化，骨肉事安穷。谁判平生意，销沈向此中。"
"南皮尚书急招入鄂雪中过芜湖","清末近现代初","郑孝胥","绝海浮江短景催，浪花雪片斗清哀。冲寒不觉衣裘薄，为带忧时热泪来。"
"海藏楼试笔","清末近现代初","郑孝胥","沧海横流事可伤，陆沉何地得深藏？廿年诗卷收江水，一角危楼待夕阳。窗下孔宾思遁世，洛中仲道感升堂。陈编关系知无几，他日谁堪比《辨亡》。"
"张玄","清末近现代初","郑孝胥","河南张处虚，礼辟不可致。凉州军将行，被褐忽一至。边章乃小丑，岂足烦至计。中官久无道，海内郁怨气。来朝平乐观，祖道空府寺。车骑握六师，出言谁敢异？鸣金召军正，酒半一挥觯。以次诛有罪，馀党悉拘繫。摧山回日月，事若反掌易。天地可再造，忠正各在位。何为不出此，震慑顿失次。竖子狃常情，轻语固伤智。悠悠鲁阳山，翩然从此逝。"
"郗超","清末近现代初","郑孝胥","丈夫傫然如繫囚，自断犹堪归隐邱。人间郗超不再得，纵有高隐谁复收？当时戴公剡中宅，精整乃与官舍侔。办资百万意奇绝，未用夷蹠穷推求。咄哉传约隐不果，慎勿轻诋渠非优。从来酸寒痼山水，焉取名节骄王侯。士人粗愿衣食足，鬼神靳汝宁相酬。嘉宾可作吾可隐，买山岂畏讥巢由。"
"叔衡来沪疗疾相见泫然因有斯赠","清末近现代初","郑孝胥","孤生微意本难明，气类凋伤更自惊。沧海相逢君又病，春寒向晚月初倾。拂衣世网甘除籍，抉目城门敢厌兵？地下王陈应共笑，空将鬼录数同庚。"
"三月十一日独游龙华看桃花","清末近现代初","郑孝胥","龙华三月春风寺，游骑缤纷尽日多。窣堵百寻标古岸，绛云十里压晴波。枝头照眼馀寒在，物外牵肠向晚过。总道绿阴容易换，凭君何处却愁魔？"
"上海旅次酬顾五子朋","清末近现代初","郑孝胥","当时岂意眼中人，逆旅相看老更亲。苏子终成寄阳羡，荀卿犹自客春申。溪山原在官宁腐，风雨愁来酒未醇。他日寻思定何味，祇应馀味是艰辛。"
"杂感 其一","清末近现代初","郑孝胥","积伤不成哀，放眼阅众死。短长虽几稀，颇复悟意理。三十四十间，正似重围里。被创兼饮血，枕藉动相倚。脱身老牖下，殆出神鬼使。疲形堕坚志，冲向驻驰晷。谬云中有得，寸铁恐难恃。"
"杂感 其二","清末近现代初","郑孝胥","忍盦才甚锐，志业如伯符。独恨情稍急，鬼伯疑相驱。赴名何乃猛，短局谁能纾？养子豫章才，明堂容尔须。回思平生意，揽辔姑可徐。"
"杂感 其三","清末近现代初","郑孝胥","堂堂陈水曹，充硕好腰腹。十年谈笑徒，宿草何处哭？闻其寝疾时，羸瘠丧肌肉。若云死归真，入梦恐不识。躁恚终自戕，内热一何酷。肛躯竟难持，瞥眼入鬼录。岂徒惜君耳，张季语殊毒。"
"杂感 其四","清末近现代初","郑孝胥","秣陵有胡尉，狂简吾所取。健犊走复来，自谓可长久。昨闻已暴卒，惊泪迸远友。寡营素深许，于我意犹厚。云何遘凶折，不得见耆耇。悠悠或难继，心气散莫守。岂如汪广文，老溺色与酒。长生欺人语，乘兴傥不朽。"
"题张季直荷锄小照","清末近现代初","郑孝胥","蚤岁矜狂各爱名，中年积愤欠忘情。终怜流俗讥评浅，自觉文章得失轻。万顷吴江容独秀，一垞扶海足躬耕。残宵我亦成孤月，正要先生作启明。"
"暮寒","清末近现代初","郑孝胥","宫中二圣自称欢，沧海归人感暮寒。旅力既愆时竟失，风波垂定事犹难。是非坐共微言绝，恢复终凭老眼看。料得泪痕潸渍笔，卅年密记在《金銮》。"
"风雨过 其一","清末近现代初","郑孝胥","楼中独夷犹，坐阅千帆过。向夕风掀天，何人歌楚些？"
"风雨过 其二","清末近现代初","郑孝胥","天公办一雨，巧与吾意合。倚柱复哀吟，风霆殷相答。"
"愚园小饮罢复过张园","清末近现代初","郑孝胥","微醉取酒意，倚楼聊共斟。风情属初月，凉思在高林。荷气清宜晚，车声远未沉。鲁连将玉貌，不去定何心？"
"六月十八日风起","清末近现代初","郑孝胥","河干天已曙，深巷月犹明。残梦愁中断，孤蝉风外清。向来坚自掷，欲去惜终轻。此意何人会，踌躇独倚楹。"
"赴鄂过九江","清末近现代初","郑孝胥","终日江声里，凭栏入楚乡。暮云百重合，夜雨十分凉。赤县忧空切，吴船梦较长。平生匡山兴，天外想苍苍。"
"泊舟九江城外","清末近现代初","郑孝胥","放怀经世竟何如，幕府休腾北阙书。惆怅浔阳泊舟处，江风黧面对匡庐。"
"六月廿八夜半舟下大通闻江岸鸡声口占二绝 其一","清末近现代初","郑孝胥","江中闻鸡鸣，音响极抗烈。坐念祖豫州，要为天下杰。"
"六月廿八夜半舟下大通闻江岸鸡声口占二绝 其二","清末近现代初","郑孝胥","此去谒吾主，惊人须一鸣。难忘晋公语，霜鬓为论兵。"
"七月初三日雨时将入都 其一","清末近现代初","郑孝胥","倚楼看雨有今日，坐忆宵来郁热时。待与官家区画了，秋风鲈脍是归期。"
"七月初三日雨时将入都 其二","清末近现代初","郑孝胥","秋蚊不可见，惟觉毒在肤。向夕一雨过，翛然得我躯。莞簟生嫩凉，衾帱初可俱。时节改人意，蹉跎哀壮夫。"
"渡海 其一","清末近现代初","郑孝胥","积铁黯然流，驾霆与之骋。时有片云飞，茫茫带孤影。"
"渡海 其二","清末近现代初","郑孝胥","视海为吾地，方能守此州。可怜壮士泪，空作接天流。"
"渡海 其三","清末近现代初","郑孝胥","星辰在其上，波涛在其下。碧落浩冥冥，海心玩秋夜。"
"渡海 其四","清末近现代初","郑孝胥","七岁渡此水，往来三十年。谁言人未老，处处是桑田。"
"七月初十日入永定门","清末近现代初","郑孝胥","双阙空嵯峨，积尘霾楚囚。天桥望落日，徙倚将谁俦？华屋岂不存，视之如山丘。吾今实桃梗，尝与土偶游。"
"新馆 其一","清末近现代初","郑孝胥","新馆双松裁似人，宵来雷雨长精神。十年不踏春城土，剩与寒厅作主宾。"
"新馆 其二","清末近现代初","郑孝胥","三载江湖百不堪，病怀相见转鬖鬖。欲知阅世安心法，须向空庭老树参。"
"七月二十日召对纪恩","清末近现代初","郑孝胥","皇帝破资格，不忽一士微。何来江南丞，是日登丹墀。晓色丽禁闼，流光度罘罳。内官肃前导，屏气当帘帷。大哉本朝法，独对无所疑。榻前咫尺地，君臣义在兹。天容何清耸，尧颡高嶷嶷。咨汝应尽言，愀然闻累欷。于时实忘身，长跽纷陈辞。臣闻立国本，有备乃不危。积弱非一朝，无兵绝难支。愿言示所急，举国知所归。以我亿兆人，溃此千万围。致死而后生，其端自毫釐。士夫躬为倡，事实不可迟。祸来侔丘山，甫去皆燕嬉。初无忧患情，何从振其衰？所陈第一义，舍是非臣知。忠愤见声色，封章出诸怀。上意为之动，引手受所赍。再拜奉身退，踟蹰独含悽。耿耿宫烛光，摇摇在心脾。"
"九日虎坊桥新馆独坐偶成","清末近现代初","郑孝胥","九日宣南昼闭门，幽花相对更无言。残秋去国人如醉，晚照横窗雀自喧。坐觉宫廷成怨府，仍愁江海有羁魂。孤臣泪眼摩还暗，争忍登高望帝阍。"
"十三夜对月","清末近现代初","郑孝胥","秋月遂如此，诗人胡不归？闺愁将细字，旅况待寒衣。一顾当途浅，方知所徇微。徇廊千百转，底处可忘机？"
"泊九江","清末近现代初","郑孝胥","叶叶风帆叠叠山，凉波浩渺暮云斑。愁人何许肠堪断，祇在残阳欲坠间。"
"汉口得严又陵书却寄","清末近现代初","郑孝胥","江汉荡荡首重回，北书含泪湿初开。忧天已分身将坠，感逝还期骨易灰。阙下惊魂飘落日，车中残梦带奔雷。吾侪未死才难尽，歌哭行看老更哀。"
"闻胡琴有触 其一","清末近现代初","郑孝胥","好春閒过却伤春，花月江山迹易陈。一念十年销未得，画楼银烛坐怀人。"
"闻胡琴有触 其二","清末近现代初","郑孝胥","等閒未解惜流光，草草莺花过眼忙。纵使风情浑不减，中年引镜已回肠。"
"游汉阳古琴台","清末近现代初","郑孝胥","小山障江带城陴，官道绕出湖一涯。冈峦黄落荷芰死，展此百顷涵空漪。古台在此实微阜，牙琴久绝音以希。我来拊膺坐还嘅，小憩聊敌疲与饥。物生能事盖殊趣，如鱼自潜鸟自飞。眼前山水谁赏得，况乃意向穷渊微。百年人已竟孰重？奚取辛苦求中期。汪铭宋歌骋文字，兵火所隔馀残辞。游人三五岂怀昔，竞爱亭榭娱斜晖。乎舟撇波绝湖去，回望延伫含清悲。"
"题海昌陈氏蕉桐涤砚图","清末近现代初","郑孝胥","昔日扬州守，流传涤砚图。功名循吏传，风采列仙儒。浙水徵文献，乾嘉盛士夫。不辞题卷末，端似太平无。"
"十二月赴鄂舟中阅天演论","清末近现代初","郑孝胥","照影吴波熟，栖栖岁又残。雪成山万态，风策日孤寒。杨墨途宁合，人天理未安。莫持逝川旨，添泪入回澜。"
"除夕 其一","清末近现代初","郑孝胥","留楚逋臣黯不言，入江汉水夜逾喧。今宵安得通宵梦，梦过松江向故园。"
"除夕 其二","清末近现代初","郑孝胥","志业区区漫怆神，行年四十老相亲。梅亭松柏风吹醒，犹是中宵饮泣人。"
"人日雨中","清末近现代初","郑孝胥","人日梅花空满枝，閒愁细雨总如丝。临江官阁昼欲暝，隔岸楚山阴更宜。逋客偶来能自放，翔鸥已下又何之？凭栏可奈伤春目，不似江湖独往时。"
"正月十六日梁星海约游琴台","清末近现代初","郑孝胥","倦看江汉接天流，从子高歌醉一邱。梅雪欲销犹点洒，湖波乍暖已胜舟。琴因感遇声终歇，士有伤春泪不收。坚约蹉跎更乘兴，中年存殁试回头。"
"广雅尚书招同姚园探梅","清末近现代初","郑孝胥","看遍官梅爱野梅，自麾驺从踏莓苔。入春风色连林觉，过雨山园一半开。赏会未妨饶胜事，忧勤终是靳深杯。"
"偶占示石遗同年 其一","清末近现代初","郑孝胥","一世诗中豪，用意常在小。永叔故可人，举头惊飞鸟。"
"偶占示石遗同年 其二","清末近现代初","郑孝胥","临川不易到，宛陵何可追。凭君嘲老丑，终觉爱花枝。"
"偶占示石遗同年 其三","清末近现代初","郑孝胥","诗要字字作，裕之辞甚坚。年来如有得，意兴任当先。"
"偶占示石遗同年 其四","清末近现代初","郑孝胥","田舍计最高，本自轻玄德。径上大床眠，陈登翻作客。"
"江楼杂作 其一","清末近现代初","郑孝胥","高阁下临江，独居无与语。坐看春水生，十日鸣江雨。"
"江楼杂作 其二","清末近现代初","郑孝胥","甘苦难喻人，何为箸谈艺？相知定吾文，未可望后世。"
"江楼杂作 其三","清末近现代初","郑孝胥","平生江湖思，中年去住心。孤帆向空尽，暮霭带山沉。"
"江楼杂作 其四","清末近现代初","郑孝胥","去日总如梦，浮生徒自劳。楼头夜深客，闇坐听江涛。"
"梁星海山长招陪广雅尚书两湖书院看桃花","清末近现代初","郑孝胥","斲石治广除，纳湖以为囿。长廊行欲尽，桥影带高霤。回看何冥冥，柳浪覆千甃。绯桃閒深浅，繁丽如展绣。赪颜頩始怒，诞意纵未透。离离弄妍日，烂烂烧春昼。雄堂中劝学，海内郁奔辏。九流百家贯，一破万古陋。宾师得烈士，悬镛待众扣。主人扶僮至，最爱循墙走。鬓丝映花枝，颇似饭颗瘦。相将开水阁，远思发醇酎。拍波起群凫，遮眼拖孤岫。微言引深感，世议安丛诟。树人同树木，时事犹可救。十年才辈出，行与木俱茂。从公且婆娑，河清人自寿。"
"续杂诗 其一","清末近现代初","郑孝胥","横风驱奔云，漏日射惊浪。出没云涛中，江鸥意殊壮。"
"续杂诗 其二","清末近现代初","郑孝胥","桃花映朝日，艳冶光四射。嫣然双海棠，垂红倚帘罅。"
"续杂诗 其三","清末近现代初","郑孝胥","门外大江横，翻觉诗难好。吟就武昌花，寄与南皮老。"
"买花二首 其一","清末近现代初","郑孝胥","朱颜弃我去，繁花为谁妍？春来当自惜，莫惜买花钱。"
"买花二首 其二","清末近现代初","郑孝胥","身老心尚孩，才衰语犹绮。未可破沉迷，一生端赖此。"
"洪山登南皮尚书阅兵台","清末近现代初","郑孝胥","跨城山势各依依，遥爱浮图插翠微。桑麦欲成春过半，江湖长绕客安归？其亡隐痛南公语，可去曾闻穆氏几。莫倚高台看落日，论兵残泪向谁挥？"
"示女景儿垂二首 其一","清末近现代初","郑孝胥","爱女名景德徽字，学我读书音酷似。景汝来前父教尔：莫信鬼神信道理，莫爱豪华爱义礼。容人之过，称人之善，居心仁厚百福始。非徒言之在践履，景能行此吾愈喜。"
"示女景儿垂二首 其二","清末近现代初","郑孝胥","垂也年十三，勤学气颇高。男儿胸中宽，要作万人豪。敬贤闵不孝，爱物随所遭。寡欲自超然，富贵真鸿毛。汝父学孟轲，救时心徒劳。畴能继我志，所愿在尔曹。"
"对牡丹作","清末近现代初","郑孝胥","牡丹花已发，日日入欢场。香重浑成醉，春酣欲化光。朝霞生近坐，宝帐出严妆。山甫多才思，纵横未可当。"
"三月十二日作","清末近现代初","郑孝胥","人生三十为一世，失却少年安可悔。朱颜销尽四十来，昔日风情竟何在？功名自是误人物，败德丧真作吾害。不妨小待老堪赠，付与世间偿宿债。平生心得祇乘兴，百折千磨终不坏。文字缘深岂易抛，色尘意起殊难戒。江山满前花竞发，性不能饮亦已醉。向来不信说天公，后世知音应有采。"
"汉口春尽日北望有怀","清末近现代初","郑孝胥","牵怀何意意犹疑，楚水销魂似别离。往事梦空春去后，高楼天远恨来时。袖间缩手人将老，地下埋忧计已迟。莫道一生无际遇，灵修瘦损记风仪。"
"送荆宜施道俞君实解官归养","清末近现代初","郑孝胥","去官信为乐，见亲方是归。焉能视日月，荏苒辞庭闱。俞公仁甚勇，所学在不欺。拂衣谁得止，神助非人为。万众惜其去，临岐惟一挥。夺得尘中身，还为䣛下儿。我心怀寸忠，自放汉水湄。为忠不如孝，嗟公遂其私。虞山有国老，憔悴想霜髭。未可闻此语，凭公寄我思。"
"广雅尚书生日以诗为寿","清末近现代初","郑孝胥","莫道希文穷塞主，却教矍铄敌清贫。垂天斗柄诸方见，入海江流半壁振。忧患老来身自捍，须髯白尽气逾新。閒鸥不为诗翁恋，浩荡烟波恐未驯。"
"偶题 其一","清末近现代初","郑孝胥","临水知身老，惊秋觉世移。道人馀习气，花落恋空枝。"
"偶题 其二","清末近现代初","郑孝胥","畏暑久废吟，初凉颇思酒。槛外足风涛，秋江落吾手。"
"八月六日携炳垂二子登晴川阁","清末近现代初","郑孝胥","危矶赴水作孱颜，二水萦回见带环。槛外千帆皆入阁，城中万户总依山。廿年蓝褛归殊远，一老经营事已艰。恨杀江流偏到海，端令忧患满人间。"
"八月十九日晓起","清末近现代初","郑孝胥","梦中犹自感劳形，落月穿楼户未扃。欲遣秋怀共一睡，隔江鼓角唤人醒。"
"按视黄陂工次丁牧国桢诸倅以泰想送至滠口 其一","清末近现代初","郑孝胥","蓝舆轻驶势如飞，百里秋原树影微。云外木兰何处是，却将晚雨送人归。"
"按视黄陂工次丁牧国桢诸倅以泰想送至滠口 其二","清末近现代初","郑孝胥","丁子贤声满三楚，诸君伟抱有成书。看渠恰是功名士，何日中原共扫除？"
"八月廿七日挈孥渡江居武昌大潮街湖舍 其一","清末近现代初","郑孝胥","扁舟载儿女，何处是吾家？楚客愁千斛，江天秋一涯。地偏聊可避，计拙未为差。枯树门前倚，沈吟待暮鸦。"
"八月廿七日挈孥渡江居武昌大潮街湖舍 其二","清末近现代初","郑孝胥","世人良自浅，非尔独能深。老意趋枯淡，孤踪近郁沈。方成隔江望，一纵倚楼心。对面谁相识，栖栖未易寻。"
"九日风雨中子培自扬州来见示新作","清末近现代初","郑孝胥","重九不能出，江天风雨霾。故人吟楚调，秋气满高斋。离合十年所，交亲百事乖。莫言堪放浪，可念是形骸。"
"九月十五夜月下作三首 其一","清末近现代初","郑孝胥","雾起江旋隐，云横月自华。何人念秋柳，疏影尚夭斜。"
"九月十五夜月下作三首 其二","清末近现代初","郑孝胥","沉寥气未清，空水自交明。楼外无所见，烟中闻鹤声。"
"九月十五夜月下作三首 其三","清末近现代初","郑孝胥","凉影白纷纷，空中行一镜。下有独吟人，不随万籁定。"
"过眼二首 其一","清末近现代初","郑孝胥","过眼谁知果与因，物华易换我难春。风怀收拾应将尽，祇作花前怅惘人。"
"过眼二首 其二","清末近现代初","郑孝胥","万恨千愁总为贫，休论坠溷与飘茵。江头蓬鬓扁舟去，留取秋波一段颦。"
"呈栗兄","清末近现代初","郑孝胥","秋风吹客武昌城，夏口新霜著木赪。楚月初开依薄雾，江流乍落动寒声。平生幽兴端难遏，投老名场暗自惊。忧患如山容一罅，聊凭佳酿醉阿兄。"
"广雅留饭谈诗 其一","清末近现代初","郑孝胥","半生作诗多苦语，一见尚书便自许。弥天诗学几诗才，五百年间阙标举。寝唐馈宋各有取，挹杜拍韩定谁主。忽移天地入秋声，欲罢工商行徵羽。"
"广雅留饭谈诗 其二","清末近现代初","郑孝胥","初日照廊霜后暖，烂漫秋花阶前满。抱冰堂上坐人豪，对酒论诗暂萧散。世难如山未易开，袖中短笔太清哀。黄图赤县看公在，乞取江湖放浪才。"
"闻江建霞京卿卒于苏州感赋二首 其一","清末近现代初","郑孝胥","西北空忧倚盖倾，伤心诸子共时名。先登已作行间气，定论终推牖下荣。著述蚤成酬短景，风流顿尽薄馀生。兰膏煎后天年夭，一叹吾徒意未平。"
"闻江建霞京卿卒于苏州感赋二首 其二","清末近现代初","郑孝胥","诏书夕下震朝端，江郑同登世所看。不出固应全首领，独存真欲裂衣冠。龙颜日角萦魂梦，玉宇琼楼警岁寒。极目茫茫天又阔，泪河莫为助波澜。"
"孝感道中","清末近现代初","郑孝胥","山蹊斜绕涧，村市暗通桥。红树春常在，沙河雪不消。"
"信阳双林寺","清末近现代初","郑孝胥","双林左院黄梅树，雨浥寒花脉脉开。莫为幽香叹岑寂，道人曾此小徘徊。"
"李家寨舆中","清末近现代初","郑孝胥","窗悬柳林月，衣带信阳酒。不见何景明，孤吟振林薮。"
"题道旁孤魂祠","清末近现代初","郑孝胥","山重水复野萦回，云翳风昏昼不开。路出荒祠须一哭，迷魂自好莫归来。"
"答沈子培见访湖舍不遇","清末近现代初","郑孝胥","我生安归指菰芦，美此积水来寄居。循湾常记一枯树，到门犹隔千畦蔬。子知吾居第几湖，枉用相存命肩舆。舆中万态入诗眼，助子吟思清而姝。寻常叩门客有几，自谓敝老真吾徒。如何乘兴适相左，此段堪画谁能图？街西道人微有须，湖壖居士皙且癯。武昌城中悄来往，孤绝颇似双浮屠。市人或指讶二子，何许流落行垂枯。岂知阅世意皆倦，握手中有千欷歔。斜街诸邻不可呼，存殁聚散痕欲无。当时痴肠那复热，剩有世议穷揶揄。明年计君决北向，与我暂合终当疏。涪翁有语会记取，一面全应胜百书。"
"阅报","清末近现代初","郑孝胥","槛外江涛风动天，梅酣阁暖又经年。长愁可复知闲味，不饮那堪近酒边。阅报终朝成抵几，收身上策祇求田。善夫老去空摩杜，雪涕何从拜杜鹃？"
"红梅 其一","清末近现代初","郑孝胥","岁阑人意苦难春，春入枝头最动人。已借风霜成烂漫，那教桃杏比精神。檐前索笑寒侵手，楼角寻诗雪满身。欲识吴姬须秉烛，摇红影里定谁真。"
"红梅 其二","清末近现代初","郑孝胥","浓香竟日绕房栊，绝爱横斜几簇红。疏干自生画本外，真花宜著镜屏中。春回小阁诗初就，暖入朱唇笛未终。却恐先开还易落，从渠带醉倚霜风。"
"红梅 其三","清末近现代初","郑孝胥","冷落诗人瘦不辞，风怀销尽费维持。断桥流水相逢地，绝代朱颜一笑时。梦到江南花艳艳，书来乡国树垂垂。眼明正觉吴妆好，莫为微赪讶玉肌。"
"红梅 其四","清末近现代初","郑孝胥","一段幽光初破冷，数枝奇色已含胎。正教雪重终难压，猛觉春酣祇半开。酒醒乍惊翠羽坠，词成便换小红回。谁怜省识东皇后，耿耿丹心独未灰。"
"春寒","清末近现代初","郑孝胥","才销岸雪转江风，便觉春寒意不同。澹澹轻云随薄日，微微远岫出遥空。孤怀喧寂元无著，世变新陈各自工。物外但教容七尺，莫将目力送归鸿。"
"定林访碑图为徐积馀题","清末近现代初","郑孝胥","题名岩腹墨犹濡，惘惘相看入画图。一段烟云成故事，十年江汉老今吾。钟山游侣踪谁继，乾道诗人世已无。剩就徐郎求拓本，霜松雪竹共模糊。"
"营盟鸥榭既成以诗落之","清末近现代初","郑孝胥","畸人虽无心，戏具未遽掷。盖头茅一把，取足宁吾魄。去江不十步，矮屋久欹侧。我来掖使正，意外忽有获。取山置南窗，决天入东壁。白鸥果下来，欲与我争席。拊槛一长啸，顿失向来窄。是时蟾将圆，百里漾皓色。中宵风何怒，惊浪拂檐白。暄凉理相召，此变固已剧。超然独燕处，熟视忘雨默。玩物未可非，丧志乃一适。"
"丁叔衡画便面见贻以诗答之","清末近现代初","郑孝胥","形骸本死器，神识来寄居。持此游人间，如体著衣襦。少壮实美服，意气豪且粗。老病服渐弊，瑟缩情不愉。夫何久丧我，从渠作荣枯。一朝得自识，奋迅不受拘。于世定奚缺，所憾良区区。恒斋虽病废，神完能自娱。作诗远寄我，巧兼画与书。我谓子无病，非病乃其逋。平生意相亲，重了宁以躯。子诵此诗终，霍然还壮夫。"
"夜起","清末近现代初","郑孝胥","林杪春江月上时，楼中清影久参差。四更欲尽五更转，犹有幽人恋夜迟。"
"寂寂","清末近现代初","郑孝胥","寂寂春归小阁中，牡丹半已委残红。伤春枉是伤怀抱，自起推窗倚暮空。"
"盟鸥榭偶占","清末近现代初","郑孝胥","风从金口来，入我盟鸥榭。欲寻半日闲，卧看斜阳下。"
"四月十一夜步江岸","清末近现代初","郑孝胥","楼台月下皆飞动，江汉风前自激扬。可惜无人共奇夜，清寒著袂倚茫茫。"
"送子培北上","清末近现代初","郑孝胥","南来谁信北归难，分手想看鼻屡酸。天外惊疑沈帝里，江头憔悴病郎官。馀生家国终多负，当日名流略已残。去去吾侪须忍泪，盈眶犹热莫轻弹。"
"泊舟滠口观湘鄂援军北行","清末近现代初","郑孝胥","湖波淼淼欲漂山，浅阜酾湖辨绿湾。初口渐依帆影出，晓风乍拂蓼枝还。渔村销夏藏江浒，驿路连云贯楚关。可念湘乡诸子弟，祇凭身手入兵间。"
"里妇哭其溺子闻而有触","清末近现代初","郑孝胥","穷母伤儿不欲生，沧波白日隔幽明。一哀出涕真何谓，避取回头忍泪声。"
"夜起江楼口占","清末近现代初","郑孝胥","太白明，北风作。江中飞浪高入楼，不似羁人怀抱恶。"
"八月十一夜雷雨","清末近现代初","郑孝胥","高楼洞开秋始凉，沈沈夜定风穿廊。幽人独卧意殊适，江声入梦含苍茫。惊回云气忽逼帐，雷奔电激还绕床。喧阗久之亦已寂，意气空盛终销亡。残灯未灭虫蝠沸，竞此短夜争微光。"
"感愤诗四首 其一","清末近现代初","郑孝胥","群昏自称豪，一奋碎神器。罪魁有三士，不在徐刚辈。荣光首拒战，咋舌敌已怪。聂马久枝梧，彼族嗛强对。朝中轻诸子，谓虏不足畏。何虞果掩至，很复得狼狈。脱令津沽间，海城早为帅。微闻金鼓震，万众已崩溃。牵羊必肉袒，所全讵百倍。京师安如山，完取十万械。吾言匪诡诞，嚼血聊自快。"
"感愤诗四首 其二","清末近现代初","郑孝胥","瘈狗无不噬，弊木无不摽。重黎卒死难，劲节殊皎皎。许子盗所憎，要领安得保。异哉立联徐，骈首岂同道。袁许吾伤之，决去胡不蚤？何人与湔雪，未可恃苍昊。"
"感愤诗四首 其三","清末近现代初","郑孝胥","京城知必陷，所苦吾主耳。黑衣缚绔褶，无异逃李子。当时设有人，奉上匿乡里。逡巡稍南趋，北向下诏旨。遂兴燕齐甲，自剪畿辅匪。诸蕃孰不从，秕政悉可理。徒手援天下，宁用折一矢。吁嗟失此会，秦晋入井底。"
"感愤诗四首 其四","清末近现代初","郑孝胥","死或不蔽辜，论罪当以榜。秉衡等徐崇，才可谓漏网。吾嘉宣化守，击刚奋忠谠。奈何褒海城，此李反见枉。天步方艰难，是非在刑赏。可令天下士，西望徒怏怏。"
"盟鸥榭雨后独坐 其一","清末近现代初","郑孝胥","江声定奇绝，气涌如排山。忍寒吹灯坐，得意风涛间。"
"盟鸥榭雨后独坐 其二","清末近现代初","郑孝胥","风江已自豪，妙杂秋雨响。泬寥不可名，闭目试一往。"
"九月初四日萱妹四十生日栗兄置酒作诗胥及柽弟皆作一律寄之","清末近现代初","郑孝胥","长兄置酒菊花黄，阿妹归来共一觞。物外年华才四十，眼前风景是重阳。思亲何处寻京国，问我还应话武昌。知否倚楼人渐老，江风吹雁不成行。"
"登大别","清末近现代初","郑孝胥","风头过水欲生波，江汉登临意若何。变态凭谁閒领略，晴川阁外雨云多。"
"渡江观武建军合操","清末近现代初","郑孝胥","妄人轻召兵，败绩坐不教。十年未可复，士气太凋耗。此军何所用，身手好年少。谁能结以恩，汤火岂难蹈？悽伤就步伐，悲愤入腾趠。庶几哀者徒，免为敌人笑。尚书气不馁，勍略被将校。胡为致词客，戎幕议增灶。何当出短歌，传诵遍营哨。居然怀国耻，收取毛锥效。角声尚盈耳，旗影山椒绕。水落舟更迟，横江怜晚照。"
"伤寿伯茀仲茀","清末近现代初","郑孝胥","三年伏处绝艰辛，赴死终伤志未伸。四海朋交俱失望，一门兄弟自成仁。高林奋笔倾酸泪，张卓函书带战尘。莫怪褒忠殊不及，朝衣东市是何人？"
"陈叔伊次子声渐殁于天津之乱叔伊自为哀辞使余题其后","清末近现代初","郑孝胥","神京烽火莽连云，爱子书来隔虏氛。魂梦飞扬多幻想，道途惊绝入传闻。栖栖江汉诗人老，去去家山落日醺。剩有哀情似熙甫，一篇思子缀奇文。"
"十一月二十七日雪中作","清末近现代初","郑孝胥","楚山尽作晓云横，惊浪偏含急雪声。泼墨江天如薄暮，凝寒楼阁转虚明。钓蓬敛岸行踪杳，冻羽喧枝坠影轻。不是徽之倦乘兴，恐将干谒损诗情。"
"十二月十六夜月下作","清末近现代初","郑孝胥","岁尽寒殊苦，晴明得此宵。月将冰共照，云似雪难消。楼影清如画，江光静更摇。谁怜庭下柏，相对不成凋。"
"江汉","清末近现代初","郑孝胥","冻苔渐活到梅根，暖日摇波出岸痕。客里春光生怅望，鸥边山色易黄昏。嵚崎已觉人堪笑，强聒终嫌舌尚存。江汉思归归未得，腐儒何必属乾坤。"
"挽何梅孙","清末近现代初","郑孝胥","一生相见祇三年，后有千秋付杳然。吾党已孤胡见夺，海滨欲老更无缘。卷怀独觉天民贵，讲学还怜士气坚。遗墨数行题岁尽，可堪追答向重泉。"
"江宽舟中作","清末近现代初","郑孝胥","赴海江何急，西行我自还。中流分列郡，小立过千山。激浪雷长绕，穿烟鸟独閒。三年南楚滞，暂去亦开颜。"
"金口至青山堤闸告成贺广雅尚书","清末近现代初","郑孝胥","天回地转事不同，鄂州行为天下冲。势如奔蛇脊先起，谁欤见者抱冰翁。见之非难谋岂易，一世沈沈在梦寐。下手惊看国手棋，杀意未呈机已备。登山支颐久端相，城东渺渺连湖光。决湖捍江出平陆，何时事成众方觉。金口桃花青山柳，百里驱车一回首。湖水入江更不回，胆落江神避髯叟。十年前后试商量，北燕南粤归吾堂。要令土与金同价，那得高原可种桑。"
"三月十二日作 其一","清末近现代初","郑孝胥","怀才不自胜，儿戏引一粲。及此未老閒，馀春勤把玩。"
"三月十二日作 其二","清末近现代初","郑孝胥","志欲俟河清，岁月稍见夺。吴越有具区，兴发不可遏。"
"薛烈妇彭氏哀辞","清末近现代初","郑孝胥","才美年何促，情深义不生。为嫠身亦累，同穴意殊明。父执多名士，哀辞遍郡城。佳儿与佳妇，谁忍看铭旌。"
"四月二十日夜起","清末近现代初","郑孝胥","坐觉楼前江水深，江风收雨动高林。半规凉月通宵色，一枕劳生向晓心。故里欲归真自誷，幽忧为疾独难禁。好怀不惜消沈尽，那向人间罪陆沈。"
"杜陵画像","清末近现代初","郑孝胥","杜陵一生百不就，至死不为天所祐。谁知历劫行人间，造物安能如汝寿。诗者一人之私言，或配经史垂乾坤。丈夫不朽当自致，假手功名何足论。"
"寄王又点","清末近现代初","郑孝胥","哀音通世变，词客似啼鹃。去乱聊自全，知微莫问天。谁言登楼赋，得并望山篇？我亦沙鸥侣，江湖不计年。"
"述哀 其一","清末近现代初","郑孝胥","榕城疫盛行，人鬼争出殁。里中丧族弟，俄复夺一侄。侄年已及壮，蹉跎未授室。愆期我负尔，兄嫂老弥郁。于时迫端午，次兄方卧疾。书中道无虑，悲悸常忽忽。何来鹅车炮，一击碎心骨。父子相继逝，先后才旬日。"
"述哀 其二","清末近现代初","郑孝胥","我持栗兄书，猝不知所为。自呼神略定，勃然涌千哀。兄书本细秀，两纸字累累。二丧仗经纪，智虑饶安排。疾疫甚刀兵，一言伤我怀。江船幸未发，飞书还相催。行间别无语，速去勿迟回。我兄但自脱，妇稚徐更裁。"
"述哀 其三","清末近现代初","郑孝胥","淦子赴弟丧，炳子之日本。我特促之行，所虑良在远。炳前跽告辞，酸泪为一泫。方当迎而父，但去勿悽断。为农堪养亲，世变莫挂眼。"
"述哀 其四","清末近现代初","郑孝胥","三年学成就，聚首日靡短。东人况善我，受托颇缱绻。而父书云云，望汝意不浅。"
"述哀 其五","清末近现代初","郑孝胥","乞假居持服，悬怀在长兄。张沈来自吴，入门携吾柽。悤悤相吊慰，语次心屡惊。初闻兄又卒，无泪眼空瞪。究穷死所由，号叫肝自崩。陈郎书在手，白日非幽冥。行年已六十，儿辈盈阶庭。何苦而轻死，自沈为独醒。因忆神户归，失足落东溟。堕河经再厄，胥种终相迎。我欲叱阎罗，鬼籍除其名。不然当把臂，地下从先灵。"
"述哀 其六","清末近现代初","郑孝胥","兄亡非缘疫，其故独何欤？畏疾而凭河，哀哉岂此愚。寄书且视妹，所言固不虚。书辞靡瞀乱，巷陌多绕纡。河之水悠悠，城东得遗躯。终时作何状，割爱从鼋鱼。为弟诚无状，不能掺其祛。两兄挈一侄，何许相睢盱。知死不可让，以次当及余。"
"述哀 其七","清末近现代初","郑孝胥","死丧虽甚威，后死方有事。门中二十口，舍我谁将寄？致书使亟来，恶瘴犹为厉。汉阳趣赁屋，规以安汝辈。三棺当暂厝，閒岁待我至。解衣斸苍山，和土将血泪。筑成名恨冢，偿我无穷意。炳乎汝勿归，父死叔尚在。东行吾计定，世乱重抱耒。"
"述哀 其八","清末近现代初","郑孝胥","稚辛闻此变，千里来共哭。四支已半摧，一手倚一足。作书寄萱妹，天地此骨肉。事牵难久留，送汝使我独。登舟一悽惶，去去意殊酷。楼头卧更起，船尾灯犹绿。江波闇涨天，风雨欲揭屋。馀生付残世，何地同啜粥？"
"闻吕秋樵卒于开州","清末近现代初","郑孝胥","早从吴下羡风情，晚落幽燕重老成。玩世坐令奇气尽，救贫却怪长官清。同游馀味关怀抱，分手微言隔死生。亲见仓皇西狩日，恨君无命待还京。"
"萱妹痛兄而殒作诀妹辞","清末近现代初","郑孝胥","如欲有云，不知何言。中心冥顽，孰为心酸。我有女弟，曰嫔于陈。孝恭无间，族姻归仁。天祻吾门，两兄继捐。子不胜丧，从之九泉。嗟我与子，名为弟昆。少小相依，长而遂分。此分非他，子亡我存。各有恨泪，流为黄泉。往者万古，来者亿年。尔我甚殊，倏忽其间。手足奚亲？萍梗奚缘？我寻子形，柷若梦残。兀然惊疑，匪醉而颠。嗟我与子，名为弟昆。曾谓弟昆，不如路人。子为枯骸，我为游魂。从此长绝，理无复全。"
"七月廿三夜","清末近现代初","郑孝胥","劳生吾尚在，骨肉几人存？残夜自风月，高楼入梦魂。楚山俱不寐，江水复何言。怀抱从来恶，鸡声莫更喧。"
"汉阳视嫂侄等","清末近现代初","郑孝胥","入门忍泪独彷徨，人事难追恨更长。谁遣中年判存殁，翻成逆旅对孤孀。鲁山巷口秋风碧，襄水城头晚照凉。回首梯云云断处，连宵归梦堕苍茫。"
"鸥榭听涛","清末近现代初","郑孝胥","武昌城东山簇簇，夏口无山藏万屋。大江挟汉俱北行，照我窗前山影绿。江云忽起失峰峦，推窗惟有波如山。看江莫若看风雨，长日惊雷绕坐间。"
"乍寒","清末近现代初","郑孝胥","卷却秋江付白云，倚阑暮色渐难分。今宵小阁寒如许，赢得涛声彻夜闻。"
"林社","清末近现代初","郑孝胥","苍天不可赎，此老亦已葬。区区身后名，未足塞众望。杭人悲太守，作社寄湖上。千秋姓林者，山水擅佳藏。平生不随波，意气一何壮。于何见颜色，隔岸耸秋嶂。文章易朽耳，在口即行状。为我问孤山，年来谁绝唱？"
"汉口月望夜送易实甫","清末近现代初","郑孝胥","怅惘潇湘晚，诗人独去秦。行看秋叶尽，归及月华新。旧隐思庐阜，微辞见庾尘。眉间尚精悍，谁信得閒身？"
"月","清末近现代初","郑孝胥","月是钓愁钩，钩来无数愁。月愁有密约，相见五更头。"
"十一月十四日北风欲雪登楼作","清末近现代初","郑孝胥","木落云荒短景催，江号楼迥暮空哀。北风吹客忽已晚，壮岁辞人殊不回。兀兀祇成天共醉，茫茫始信世无才。三年魏阙休回首，极目嵯峨是债台。"
"日本冈幸七郎示其师楠本天逸事略且求作诗即用楠本原韵","清末近现代初","郑孝胥","学问不一端，要以仁为归。在野抱忠孝，安仁殆庶几。天逸论知行，精诣今所稀。子陵与云卿，终古谁能讥？阅世卧岩壑，浩然老不衰。吾观凤鸣学，有当非玉卮。"
"题林迪臣孤山补梅图","清末近现代初","郑孝胥","穿冢仍依处士坟，载梅人去有馀芬。年年春到孤山麓，几树梅花属使君？"
"端午桥中丞属题秦权拓本","清末近现代初","郑孝胥","开皇穿地證量器，隗状或作林者非。匋斋尚书出所得，始信黄门不吾欺。四钧为石云极数，先后二诏具刻辞。辞意精严书亦称，典重气欲无鼎彝。吾闻先王岁稽器，量衡律度殊等差。地官司市禁伪饰，不中不粥市乃讥。政行四方实赖此，季末杂乱风亦衰。前随后宋慕复古，悬式俄弛谁能持？今观此铸审且谨，明壹别白除歉疑。轨物垂则圣有作，坊民正俗礼所宜。儒生论秦轻诟病，对此使我增歔欷。尚书忧时近狂狷，必采隅说容瑕疵。会稽刻石彼犹取，昆山可作真吾师。"
"登黄鹤楼","清末近现代初","郑孝胥","黄鹄依然对逝波，倚栏千古一蹉跎。沧江势为高楼曲，楚客愁因落日多。武汉上游自形胜，官胡遗庙偶经过。书生枉负登临眼，奈此东南半壁何。"
"野鹤","清末近现代初","郑孝胥","被服从来士不完，三年去国此衣冠。苍鹰岂免饥为用，野鹤何缘顶自丹。荧惑太微殊未退，横流沧海故难安。等閒鹿帻休相逼，祇作桃椎委地看。"
"送高子益应晋帅之辟并忆啸农梦旦 其一","清末近现代初","郑孝胥","今日犹相见，殊胜别后想。执手天茫茫，覆杯人惘惘。我怀本太孤，赖子时见广。平生言不尽，积意深万丈。西北云自飞，江汉波已长。盟鸥谁共倚，沈思成独往。"
"送高子益应晋帅之辟并忆啸农梦旦 其二","清末近现代初","郑孝胥","啸农恭笃行，而独称我狂。狂而有不为，吾道殊未光。之子尝有语，闻之激我肠。相知纵满世，幽隐谁见详？愿言从子游，楚越空相望。孤弦不成曲，寄声独彷徨。"
"送高子益应晋帅之辟并忆啸农梦旦 其三","清末近现代初","郑孝胥","放怀诚有味，谁能为人计？吾尝奇梦旦，天资抱经世。所学必适用，束发有宏誓。知子果东游，志业一何锐。懒云久不起，坐阅沧波逝。无用亦自珍，真人喻天际。"
"送高子益应晋帅之辟并忆啸农梦旦 其四","清末近现代初","郑孝胥","三高如麟凤，子益尤有为。流俗不能憾，何曾背时宜。德星出太原，可辟魅与魑。晋帅甚爱民，毋乃天相之。善国来取法，行为王者师。脱能尽其才，岂异得一夔。"
"渡江会议商约归得上海书","清末近现代初","郑孝胥","人间闲气漫相关，触热扁舟倦往还。楚泽混茫方入夏，暮云崷崒忽连山。当歌暗觉忧伤魄，顾影难凭术驻颜。海内相哀能几辈，殷勤缄札赖云鬟。"
"杭州南高峰烟霞洞东坡尝游处也寺僧刻岩石为财神汤蛰仙斥之易刻坡像杭人遂题之曰苏龛蛰仙以书报余且属作诗","清末近现代初","郑孝胥","湖山多胜处，名迹谁能辨？南峰公再游，清浊遂一换。凛然执议力，岩石亦革面。奎宿招以来，钱神俄自窜。逐贫与送穷，杨韩弄其翰。今君亦有逐，二子当惊惋。平生吾东坡，异代独眷眷。敢怀争墩意，易此执鞭愿。他年身将隐，姓名应已变。洞口扫花人，安知即风汉。"
"中秋苦热述事","清末近现代初","郑孝胥","古称愚黔首，亦曰毒天下。此策今不用，科举宜可罢。陶公论未竟，已遭肉食骂。驱之侥幸途，风俗焉得化？矧兹灾流行，秋暑酷于夏。万人在狴犴，僵仆相枕藉。疫来犹防之，何故反见迓？区区鼠且腐，岂足鹓雏嚇。更莫嘲陈生，逃威入鸥榭。"
"八月十六日夜月下作","清末近现代初","郑孝胥","林杪江声竞入楼，楼前孤月迥凌秋。一年又觉凉风起，万里空怜楚水流。稍厌高谈从扪虱，莫教幽兴负盟鸥。胜情胜具犹然在，便合烟波纵钓舟。"
"挽丁叔珩二首 其一","清末近现代初","郑孝胥","无术移常熟，虚闻罪合肥。词臣私激烈，国是苦乖违。议礼书终上，论兵士稍归。虽云谋不用，正色自崔巍。"
"挽丁叔珩二首 其二","清末近现代初","郑孝胥","病废卒难起，平生意遂沉。函书驱左腕，兴学折深心。伯道天何在，翁卿政可寻。死灰为君灭，郁郁涕盈襟。"
"淹留","清末近现代初","郑孝胥","汉水夺江流，萧萧风日秋。波纹晨荡壁，雁阵晚遮楼。人远难防意，天高枉寄愁。沉思欲何得，所得祇淹留。"
"归思","清末近现代初","郑孝胥","频年郁雄气，避世路尘中。委质成遗佚，投荒得固穷。石城寒剪雪，官舍晚鏖风。归思殊难遏，何堪溷乃公。"
"金陵感事","清末近现代初","郑孝胥","海泣江愁殊草草，楚叟联翩乞娱老。养兵成贼二十年，半壁东南看摧倒。南流湘水北流淮，萧娘吕姥真驽骀。家居正落纤儿手，逋客空兴庾信哀。"
"正月廿七日夜雨竟夕不寐明日遂去汉口","清末近现代初","郑孝胥","缘尽亦无梦，劳人意未穷。蹉跎五年所，辗转一宵中。欲老来残世，安归此寓公。灯昏江渐白，楚雨莫翻空。"
"苏松太道袁海观求题小像","清末近现代初","郑孝胥","精悍见眉间，堂堂报国颜。清吟须少谷，雅望属君山。密迩犹常隔，栖迟却未閒。卷中幸相对，小缓莫催还。"
"陈韬庵过谈","清末近现代初","郑孝胥","螺洲石鼓郁苍苍，并作苍颜岁月长。一代风裁供小隐，十年忧患谢欢场。端看不朽功名外，永忆相从几杖旁。欲抱遗书归墓侧，待君著笔叙存亡。"
"赠郭秋屏","清末近现代初","郑孝胥","华人无贵贱，诪张喜为幻。此技欲何施，反遭彼族嫚。吾友虽多贤，刚者亦罕见。南萨与北郭，二子我所惮。秋屏实劲特，骨立肤不曼。浊河方滔天，伏济清自贯。骄胡不敢轻，安用赖舌战。大官习兰阇，谄敌必笑面。此谄彼亦骄，吁嗟谁好汉！"
"海筹舟中赠萨君镇冰","清末近现代初","郑孝胥","填胸山万仞，俗尘不能污。世人虽竞憎，久之情自露。彼曹无所守，披靡宁足数。愿君如烈日，光彩破积雾。平生畏若人，刚耿天所赋。追趋终不及，正坐溺世故。军中有韩范，敌国亦惊顾。一夫重九鼎，大事真可付。谁能尽其才，毋使叹迟暮！"
"过乌蛮滩入伏波庙","清末近现代初","郑孝胥","郁水经此滩，谈者各动色。一川中奔泻，两岫旁崱屴。役夫良易恫，凭险取血食。地偏罕名字，附会到新息。是翁晚自哀，气尽二与侧。平生少游语，老去何可得。庙前绿榕覆，庙后寒泉泐。阴美诚有功，味洌类有德。息阴且辨味，谁与诉胸臆？"
"七月甲午师次横州","清末近现代初","郑孝胥","西来饱听郁江声，看到山平水亦平。论世始知异形胜，因才谁可共功名？炎风含毒秋前厉，岭月悬愁梦外明。会有云霓偿众望，先声应以动边城。"
"过横州海棠桥即秦太虚为祝生题词处 其一","清末近现代初","郑孝胥","醉乡祇在横州地，难得词流此往还。不道秦郎名解事，犹将广大比人间。"
"过横州海棠桥即秦太虚为祝生题词处 其二","清末近现代初","郑孝胥","名缰利锁信堪哀，党禁人间久不开。挥汗读书太痴绝，未妨竟为海棠来。"
"连城军中作 其一","清末近现代初","郑孝胥","梦中有苍山，压鬓复欹颜。举头乃非梦，含笑罗烟鬟。"
"连城军中作 其二","清末近现代初","郑孝胥","含生有同感，病卒苦思归。聊欲率尔曹，溃彼烦恼围。"
"连城军中作 其三","清末近现代初","郑孝胥","我如巫支祁，铁索沈古井。万牛甚莫挽，孰寐欲猛省。"
"连城军中作 其四","清末近现代初","郑孝胥","一筇超人群，虫鸟伴来去。秋山树渐红，是我登临处。"
"连城军中作 其五","清末近现代初","郑孝胥","舐糠遂及米，南势欲北扫。有忌或未能，老罴卧当道。"
"夜读","清末近现代初","郑孝胥","乱山截残阳，黯然复终夕。不废我啸歌，声犹出金石。"
"二十夜待月二首 其一","清末近现代初","郑孝胥","峰明月未上，流碧满庭除。空山独吟人，百虫来合余。"
"二十夜待月二首 其二","清末近现代初","郑孝胥","夜色不可画，画之以残月。幽人偶一见，复随清景没。"
"与易实甫观察同游玉洞","清末近现代初","郑孝胥","入洞如登塔，空明面面穿。床敷且容与，花木亦苍然。斜日飞临海，荒山走控边。吾侪能小立，留取话龙编。"
"十一月廿九日率左旅两营移驻龙州","清末近现代初","郑孝胥","群山破散纵双流，荡荡平原入戍楼。试遣劳人歌一曲，倚阑斜日看龙州。"
"龙州杂诗","清末近现代初","郑孝胥","一旅当边锁，中朝意甚轻。疲氓殊未活，强对况难撄。坐见前车覆，宁论卧榻争。官家方省事，付与老书生。"
"送柽弟赴沪","清末近现代初","郑孝胥","中年家国两伤残，世变端留尔我看。桂海能来蒐志乘，龙州聊得共春寒。楼堪北望登偏怯，溪纵双流合岂难。自顾绝非穷塞主，江湖好为办渔竿。"
"题新辟梅厅二窗","清末近现代初","郑孝胥","平生纵眼殊有力，超海穿山随所击。目光注射遂无坚，何物相遮笑墙壁。去年连城千万峰，溃围为我皆辟易。龙州荡荡势稍平，倚遍危楼终不适。西厅双窗聊一放，百里云烟收咫尺。祇今边帅用诗人，端遣书生来岸帻。欲凭秀句洗瘴疠，复恃丰年抛剑戟。种梅幽事春后情，养鸭閒塘雨馀碧。沈吟远意当语谁，的的飞鸿黯将夕。"
"回首","清末近现代初","郑孝胥","云影山光正吐吞，坐闻疏雨过西轩。池荷叶大香殊远，梁燕雏成语更喧。经世寸心空自许，寻春残梦那无痕。濠堂鸥榭行吟地，回首何人念断魂？"
"柳州兵变","清末近现代初","郑孝胥","左江无安流，柳庆久糜烂。匪梳兵如篦，用人实不善。奏报多斩获，肃清谓已近。岂知祻未艾，复致柳州叛。溃卒趋东泉，中渡首亦散。或云陷雒容，桂林殊可患。大臣顿失措，满局子俱乱。边军才五千，遂欲调其半。两月仅能达，宁足禦奔窜。藩篱羌自撤，何以弭外衅。非予执不可，隐忧谁的见？治丝而棼之，抵几为一叹。"
"枕上","清末近现代初","郑孝胥","迷魂飘荡触鸡鸣，枕上惊回已四更。往恨新愁纷入梦，雨声虫语骤难明。才华负汝休论命，忧患磨人转畏名。百倍近来情绪恶，欲从底处换无情？"
"七月初一日作","清末近现代初","郑孝胥","胸次谁言瘴不腓，瘦狂犹自胜痴肥。匆匆年少愁中过，惘惘春风梦里归。邕管投荒寄边锁，京华怀旧检尘衣。石湖高韵殊难及，漫葺丛编拟去非。"
"龙州七夕","清末近现代初","郑孝胥","虫声如雨上高楼，云自横空月自流。边地星河还对酒，劳生情感不宜秋。灵仙所恨牵何事，尘世端怜失自由。祇有无穷儿女意，青天碧海共悠悠。"
"余去年与人书有曰以诗人而为边帅俗子或疑边帅之贵余乃解之","清末近现代初","郑孝胥","高楼先生耽苦吟，廿年来往江之浔。何曾梦见烟瘴地，蛮荒一落颜为黔。连城三月脱鬼手，龙州还对山崎嵚。边关形如马振鬣，戍卒状似猿投林。风情收拾付隔世，坐觉老大来相侵。岂无春花与秋月，路绝不到诗人心。终年望饟数不至，欲和乞食谁知音？此人此地宁足爱，庙堂用意殊难寻。天高非高海非深，平生诗人岂不贵，何以卑我空伤今。"
"和陶乞食","清末近现代初","郑孝胥","边锁付与谁？主人几忘之。孤军带饥色，欲去不得辞。奉食逢黔敖，天幸闻嗟来。车薪火已然，何从借一杯。相视作隐语，无暇更敦诗。政府诿疆吏，疆吏谢不才。时事岂可为，伊戚胡自贻。"
"抱膝","清末近现代初","郑孝胥","抱膝南荒老不才，祇应邻敌化疑猜。云鬟缄札今俱绝，海内何人更见哀？"
"八月初十夜即事","清末近现代初","郑孝胥","雨过云逾霁，夜凉云自流。明明一天月，飒飒四山秋。林影纷当户，滩声静入楼。曲廊聊坐地，莫说是龙州。"
"述轩辕弥明语","清末近现代初","郑孝胥","知者谈何易，就之姑有云。莫疑吾所学，聊与子同群。孰意卒无取，于时谁复分？道人今闭口，不语岂当闻。"
"劳人","清末近现代初","郑孝胥","楼阁明清夜，星河挂暮秋。月低蕉影大，露下角声遒。边事将谁语？劳人失自谋。平生江海思，坐觉负扁舟。"
"九日小连城登高","清末近现代初","郑孝胥","峰罗四野翠成堆，溪绕边州去又回。云树苍苍收百里，洞天郁郁起孤台。登临始觉清秋入，怀抱端须浊酒开。玉洞连城隔年事，可堪还此共徘徊。"
"循龙州城垣遂入同风书院访仙岩登可思亭九月十六日也","清末近现代初","郑孝胥","筑城于今二十年，我来登之秋凛然。山围溪抱藏万户，西南水声长潺湲。北郊荡荡为平原，稍广可容千骑盘。东城里许得精舍，仙岩奇巧如倒悬。摩崖题名纪万历，新亭秀耸嵌其巅。亭名可思思底事，戎首海城留此言。倚栏总目何所见，惟有飞鸟投穷边。"
"梅厅","清末近现代初","郑孝胥","沈沈戎幕罢传杯，唤起秋风酒后哀。愤世途穷得蛮府，耽吟人老岂边才。閒情巫峡云何在，往事吴淞水不回。可奈梅厅灯似月，宵来策杖一徘徊。"
"杂诗 其一","清末近现代初","郑孝胥","雄鸠自佻巧，了知非我曹。名缰利锁中，何从见人豪。"
"杂诗 其二","清末近现代初","郑孝胥","槛熊有猛姿，嗟汝负其胆。不如子母猿，相依殊可感。"
"杂诗 其三","清末近现代初","郑孝胥","年光如逝水，流落付一叹。卷中有崔徽，缄封不能看。"
"杂诗 其四","清末近现代初","郑孝胥","哀吟更谁和，俯见孤影兀。我已专溪山，从游惟片月。"
"闻文芸阁同年以八月二十四日卒于萍乡感赋","清末近现代初","郑孝胥","公车回首齐名日，党禁寒心被锢年。共道滂膺关世变，岂知华管杂时贤。功名气尽鸢肩外，词赋魂销鵩臆前。谁向不周山上望，吞声帝座独流天。"
"十月十七日奏辞督办边防","清末近现代初","郑孝胥","我虽敦诗书，何尝习为将。事急适无人，马箠偶一杖。瓜时当受代，岂免怀怏怏。登楼发长啸，遮眼憎叠嶂。濠堂与鸥榭，恍惚梦欲忘。上书亟自劾，不恤天下谤。方将投江湖，物外肆豪放。独来还独往，意气讵非壮。寸心照人间，皎若月初上。颓波既难挽，用舍贵有当。安能事纤儿，束缚作恒状。"
"十九日又作","清末近现代初","郑孝胥","辞官聊自慰心魂，谵语还怜世议喧。愦愦宁馨难了事，龂龂贾竖枉争言。中朝不省筹边策，志士空惭食禄恩。扺掌谈兵有人在，故山容我闭柴门。"
"哀猿","清末近现代初","郑孝胥","母猿中寒死，活汝苦无方。其子抱母首，见之断人肠。世间有情物，忽然异存亡。生者何以生，视天空茫茫。"
"霜夜","清末近现代初","郑孝胥","酒薄才堪助断魂，灯清犹自伴微温。窗前天共边愁阔，莫伴星河望故园。"
"月下作","清末近现代初","郑孝胥","照眼溪山月色新，不辞风露湿衣巾。千秋冷落龙州月，暂遣高楼作主人。"
"十一月十三日浮桥落成纪事","清末近现代初","郑孝胥","绕州常听浪淙淙，一日桥成接要冲。布阵试驰饮江马，倾城来看卧波龙。不愁野渡生春水，最爱中流数晚峰。怪底垂虹频入梦，连宵归思酒边浓。"
"两兄将葬","清末近现代初","郑孝胥","临穴沦前誓，馀生负九原。穷山旋敛骨，瘴海独销魂。世短犹相失，神伤亦仅存。弃官如见许，终拟展松根。"
"对梅作","清末近现代初","郑孝胥","手种梅花伴曲廊，蛮风瘴雨损年芳。乍看蕊大含春思，渐觉枝繁带晓霜。蓦地闻香魂欲返，惘然自醉意犹狂。閒愁閒想浑抛却，一段凄清亦断肠。"
"排闷二首 其一","清末近现代初","郑孝胥","意起不能制，触目生烦冤。遇物皆可憎，心火方自焚。军书虽旁午，战胜恃一勤。负手恣行散，霜日东更暄。怅然对梅花，落此半亩园。邂逅缘不浅，来慰羁旅魂。妙香忽相袭，会心即微言。与君交已久，寂寞幸见存。终当扫尘债，从子江上村。"
"排闷二首 其二","清末近现代初","郑孝胥","有怀谁与陈，有恨谁与诉？肝肠深可惜，坐受尘土污。清辉发遥夜，皓月已徐吐。长天渐空阔，相见真成故。哀我落世间，沈沈抱幽素。古今不相接，万感入迟暮。回光射吾胆，涤骨倒秋露。翛然委形骸，何异迷者悟。"
"戚元敬","清末近现代初","郑孝胥","南塘守蓟门，上书论边事。七害与六失，极之以四弊。所言诚晓畅，执政可其议。筑台二千里，财用亦已费。号令既严明，器械犹犀利。不恃彼不来，恃我实有备。在镇十六年，虏骑莫敢至。当时遣大臣，三岁一阅视。督抚不掣肘，诸将受节制。乌虖谁之功，江陵方在位。"
"再纪戚南塘语","清末近现代初","郑孝胥","臣官为创设，诸将所不顾。视之如缀疣，安从得展布。"
"古人","清末近现代初","郑孝胥","古人不朽处，端在历困穷。精光难磨灭，厄极乃愈充。在彼实不幸，后世称其工。我缘溺文辞，每思蹑高踪。异哉非人情，易地恐靡同。中年寄边锁，郁郁常填胸。谓渠如我今，意态必甚雄。何为苦求去，志在菰芦丛。丈夫惜自贬，安能伍狂童。好收斗牛气，吐却沧江虹。"
"伏波庙","清末近现代初","郑孝胥","水挟双溪急，山蟠百越多。祠堂空徙倚，松竹任婆娑。别欲营高阁，何须附伏波。一州推绝景，来看坠金锣。"
"龙州岁暮","清末近现代初","郑孝胥","宿业堆山落极边，风怀逝水送中年。登楼怅望忽至此，击柱悲歌休问天。世短意多谁会者，昨非今是自超然。如何一片功名兴，不及江湖在眼前。"
"世已乱身将老长歌当哭莫知我哀","清末近现代初","郑孝胥","驻颜却老竟无方，被发缨冠亦太狂。归死未甘同泯泯，言愁始欲对茫茫。孤云万族身安托，落日扁舟世可忘。从此湖山换兵柄，肯教部曲识蕲王。"
"颠斋海棠","清末近现代初","郑孝胥","才因老尽更谁知，祇借花枝寄所思。好梦梦回馀倩影，春愁愁绝减丰肌。冬郎昨夜关心雨，子美平生欠汝诗。却向龙州载几树，他年题字待元之。"
"久戍","清末近现代初","郑孝胥","乱平嗟戍久，岁稔觉民驯。好整戎常避，无功众转亲。后人思愦愦，儒者意申申。谢病真能去，休论过与仁。"
"家人行后偶作破闷","清末近现代初","郑孝胥","高歌入户怅伶仃，儿女离情已贯经。三载边愁元自老，一场春梦又须醒。閒听书帙仍堆几，小院花枝故绕棂。军吏从容任关白，不教频掣阁前铃。"
"四月十七夜登楼作","清末近现代初","郑孝胥","龙州夜雨歇，百里惟虫声。楼高风自远，月上野逾平。今夕边城客，无令归思盈。"
"四月廿七日晨起","清末近现代初","郑孝胥","拔木破山风到处，翻江倒海雨来时。平生未尽飞腾意，祇有虚檐铁马知。"
"子嗟","清末近现代初","郑孝胥","丈夫行藏不自主，坐使儿女悲别离。心知世事绝难挽，拂衣当去何迟迟。龙州北望山参差，双溪合流来贯之，一雨三日溪愈驰。扁舟散发赴所期，君可去矣今其时。神色惝恍行水湄，溪山笑人留何为。彼留子嗟何人斯，嗟非吾徒谓我谁？"
"题孟莼孙新著广西边事旁记","清末近现代初","郑孝胥","龙江波似箭，一夕下邕州。稍转苍梧棹，遂乘南海流。行歌具区薮，归隐海藏楼。欲问来南录，名山属孟侯。"
"偶作 其一","清末近现代初","郑孝胥","解兵如息阴，去官即飞举。归山养须髯，猿公是吾侣。"
"偶作 其二","清末近现代初","郑孝胥","一落南荒忽至今，满腔幽恨独沈吟。乱山围绕真何益，难阻龙江北去心。"
"答孟莼孙见赠二诗","清末近现代初","郑孝胥","希仪事在《广右录》，藤峡乱详《炎徼》篇。今代毗陵有孟子，欲追田氏轶荆川。能忘新旧学不俗，一泯穷通骨已仙。老我无闻身可隐，看君《旁记》日流传。"
"戏失孟莼孙 其一","清末近现代初","郑孝胥","盘珠香火竞新声，锦绣云霞绕座生。谁似风流孟夫子，阿兰一曲独移情。"
"戏失孟莼孙 其二","清末近现代初","郑孝胥","顾曲周郎老护军，龙州歌管漫纷纷。祇应木石心肠在，除却巫山不道云。"
"七夕 其一","清末近现代初","郑孝胥","萧鼓门前动四邻，空阶独坐数星辰。世间无限閒思想，不著龙州月下人。"
"七夕 其二","清末近现代初","郑孝胥","河汉微云空复情，长天凉月不胜清。一园夜色无人见，数朵白莲暗处明。"
"七夕 其三","清末近现代初","郑孝胥","双星迢迢复皎皎，寄愁无方指苍昊。等閒离合不足云，所恨多情人易老。"
"初十夜","清末近现代初","郑孝胥","归思还随秋月盈，秋风已复到边城。隔河歌舞应通夕，坐听空园蛤蚧鸣。"
"追纪六月廿八夜灯戏","清末近现代初","郑孝胥","军乐泱泱正激荡，众宾同醉万年觞。灯火尽作鱼龙气，角戏仍施虎豹装。䗖蝀横霄惊吐彩，欃枪拂地忽摧芒。主人亲挟胡姬出，试问何如云亸娘？"
"怀归篇七月十六日作","清末近现代初","郑孝胥","士人坐为仕宦牵，出疆载质可笑人。毕生号呼冒忧患，苦用志业戕天真。十年养气如磨剑，正欲一斩世事缠。玉人雕斲岂受教，服膺孟氏在此言。荷戈戍边非所学，事急无人谬使前。来时斗米值千钱，今日郊原闻管弦。举头秋月三回圆，知我怀归心勃然。欲去则去谁能援，黄鹘身微亦摩天。回看帝座黯孤悬，江湖揽袂空汍澜。"
"微月","清末近现代初","郑孝胥","残霞红满天，微月澹不耀。岂知人定后，耿耿方相照。"
"蕉竹","清末近现代初","郑孝胥","梅厅廊下蕉与竹，风雨时来啸哀玉。他年万一忆龙州，不待梦中应在目。"
"武建军资念塔歌","清末近现代初","郑孝胥","武建孤军戍南荒，边乱虽平士多亡。亡者入地塔出世，含哀郁怒凌苍茫。龙州西山日欲落，双江奔流动城郭。倚天神剑忽飞来，雪脊霜峰见棱锷。夹岸遥看人共指，俯映浮桥断江水。疮痍瘴疠意全消，孤标祇在斜阳里。君不见男儿为国躯可捐，伏波遗庙尚岿然。铜柱沈埋无觅处，州名犹自唤文渊。"
"报言粤东加抽赌饷感赋","清末近现代初","郑孝胥","盗贼非天性，纷纷皆博徒。孰能止游堕，自足靖萑苻。饮酖有切喻，攘鸡宁后图。如何理财者，犹税牧猪奴。"
"述意","清末近现代初","郑孝胥","吊死扶伤二载馀，坚持不杀竟何如。悬知胡越同舟谊，远胜孙吴相斫书。长策犹须教耕战，穷边可使阙储胥。谁人错讶经营意，规复南交计尚疏。"
"将去边防杂述 其一","清末近现代初","郑孝胥","历落嵚崎极可哀，暂投魑魅却须回。弃官入海非难事，曾欠娥眉一诺来。"
"将去边防杂述 其二","清末近现代初","郑孝胥","老我何心看歌舞，病来亦复废杯觞。为君诵取船山语，已避名场避酒场。"
"将去边防杂述 其三","清末近现代初","郑孝胥","万马奔腾驻足时，浅人纷纷岂得知。誉之不喜毁不怒，牛背眼光卿勿疑。"
"题龙州小学堂","清末近现代初","郑孝胥","守边有上策，兴学以平乱。三叹登斯堂，弥天待童冠。"
"九月八日","清末近现代初","郑孝胥","竹影妙于画，夜窗看最幽。灯清犹助月，虫老亦吟秋。乐土将奚适，穷边未解忧。三年负重九，知我有高楼。"
"九日不出","清末近现代初","郑孝胥","登高亦何为，谓可舒抑郁。今朝虽重阳，抱膝独不出。此州乃井底，无处见天日。纵隮万山颠，犹在千丈窟。三秋不易过，业满当自脱。滔滔海扬波，吾意行一豁。"
"将去边防杂述 其四","清末近现代初","郑孝胥","九秋佳节去堂堂，无酒无花意欲狂。但使弃官仍济胜，登高何日不重阳。"
"将去边防杂述 其五","清末近现代初","郑孝胥","黄花岁岁傲西风，汉上江南旧寓公。谁见戍楼人欲老，夕阳来对拒霜红。"
"十二月初一日梅厅展墓 其一","清末近现代初","郑孝胥","风凄日澹叩松扃，如背人间到杳冥。疏雨过山应助泪，断魂依树欲忘形。生儿何异原头土，入世还凭地下灵。徙倚沈吟终一去，乱峰旋为锁梅厅。"
"十二月初一日梅厅展墓 其二","清末近现代初","郑孝胥","双坟才距一牛鸣，中道相捐痛两兄。归里何堪成独客，弃官已不待同生。依依山色供沾袂，惘惘湖光伴入城。剩向酒杯寻断梦，梦痕和恨欠分明。"
"十二月初九日渡海 其一","清末近现代初","郑孝胥","屯云连岛屿，漏日射波澜。不觉天风劲，空怜海水寒。乞归翻远逝，称老得游观。鸟兽同群者，移情可是难？"
"十二月初九日渡海 其二","清末近现代初","郑孝胥","殉道乘桴外，收身把钓边。波涛真隔世，烟雾欲迷天。一粟宁轻重，千帆孰后先？麻姑无恙在，呼取话桑田。"
"十二月初九日渡海 其三","清末近现代初","郑孝胥","海与风俱碎，天为水所吞。重围从荡决，万象各崩奔。白日俄无色，群山仅自存。窗间数高浪，奇绝度黄昏。"
"除夕","清末近现代初","郑孝胥","楼中梅影横枝处，岁暮灯前缩手人。已办春寒风带雨，重温吴语梦成尘。抛残心力犹堪惜，留取身名定孰亲。回首三年旧风味，清狂减尽祇伤神。"
"元旦试笔","清末近现代初","郑孝胥","胜天由素定，吾意稍施行。归老方耽学，投荒久厌兵。一闻春风至，复有少年情。祇恐清樽侧，回肠醉不成。"
"赠严复","清末近现代初","郑孝胥","《楞严》虽妙绝，笔授赖房融。译者论能事，儒林属钜公。东坡端可信，几道始称雄。西士应传写，倾心更向东。"
"移情","清末近现代初","郑孝胥","试探平生囊底智，却来沧海觅移情。风涛世外才难尽，雪月樽前醉易成。乘兴岂知千里远，弃官才信一身轻。芙蓉城是游仙地，作主何须让曼卿。"
"送柽弟之日本 其一","清末近现代初","郑孝胥","东邻新有功，列国所注视。取法诚不远，奋袂我于起。科目虽云废，孰解捐故技。反令躁进者，奔突如狂豕。岑公今大臣，亦肯遣二子。闻当厕华胄，此意吾不喜。为学贵平等，要自勤苦始。天子之元子，古与庶民齿。总角已矜夸，长计恐非是。诸儿尚游学，散漫缺根柢。我躬实不阅，遑恤我后矣。子行为劝谕，稍令识义理。风波晚吞天，把舵幸少俟。"
"送柽弟之日本 其二","清末近现代初","郑孝胥","弟兄各垂老，岁月吾甚爱。离别勿轻言，晚景行自悔。及今除豪气，世故或相贷。攘臂正有人，岂必需我辈。吾归子旋去，迫促剧负债。欢意直万金，贱售素所戒。子行吾独处，闭户且种菜。得归宁亟归，风雨床可对。"
"严几道属题江亭饯别图林琴南所写","清末近现代初","郑孝胥","小车何委蛇，到眼数诸寺。江亭阻蒹葭，往复久乃至。拾级出市尘，长廊净扫地。闻窗觅西山，澹澹略含翠。或行或倚坐，语默杂嗟谓。此间酒常薄，感怆兼饮泪。诸贤送严子，各有伤时意。林子序且图，下笔带远思。严书满天下，身世尚相弃。吾侪怀不平，扼腕定谁冀。软红襟上痕，检点若梦寐。怅然书与严，绝口向世事。"
"哀熊季连","清末近现代初","郑孝胥","亲见弥天戢一棺，为君夺气久汍澜。共推齿壮心犹壮，无奈春残病亦残。抵死不甘瓜喷鼻，遗书真借纸刳肝。丰城尽有冲天气，再得斯人可是难。"
"哭顾五子朋 其一","清末近现代初","郑孝胥","自意死穷边，不复能见子。归来谁与归，得我子所喜。南行暂展墓，海上聊徙倚。一欢谓可必，何用书累纸。岂知有兹事，舍我遽为鬼。投袂欲相追，失望对逝水。眼前尽成梦，万世不我俟。"
"哭顾五子朋 其二","清末近现代初","郑孝胥","平生老纵酒，惟我能切谏。频年迹稍疏，念子不及乱。颇闻态如故，俗士望而惮。伤哉卒坐此，一醉涣其胆。钵山孤可哀，潭水深自恨。畸人去不返，题壁谁来看？"
"哭顾五子朋 其三","清末近现代初","郑孝胥","持论绝不同，意气极相得。每见不能去，欢笑辄竟夕。西州门前路，尔我留行迹。相送至数里，独返犹恻恻。小桥分手处，驴背斜阳色。千秋万岁后，于此滞魂魄。为君诗常好，世论实不易。梦中还残锦，才尽空自惜。"
"哭顾五子朋 其四","清末近现代初","郑孝胥","称疾因解兵，用世志已灰。尚思得佳传，非君孰能为？君虽避衰世，浩气殊不亏。一生意凛凛，可以厉诡随。愿列君传中，存亡能几时。江西陈伯严，为文有古姿。他年求下笔，窃比聃与非。"
"赠朱古微侍郎","清末近现代初","郑孝胥","贤者必自爱，恶能随世波。乘兴恣所之，投闲非蹉跎。侍郎忽挂冠，不受岁月磨。掉臂山水间，时来听清歌。胸中定何物，触天峰峨峨。诗词亦间作，绝世殊臼科。时人急禄仕，未必师孟轲。终老长囚拘，所得竟孰多？"
"隐几","清末近现代初","郑孝胥","解甲归来倚市楼，腾腾人海独吟秋。浮云北极天将变，落日中原事可忧。不道窦陈虚众望，谁言王谢欠名流。龙钟尽著傍人笑，隐几今年倦展眸。"
"赴鄂舟中","清末近现代初","郑孝胥","万波弄日破霜寒，木落吴天意自宽。少壮背人如去鸟，江山还我此凭栏。警传萍醴围初合，灾被淮徐赈已难。多垒奇荒仍满目，漫寻猿鹤共盘桓。"
"偕石遗登黄鹄矶怀白楼","清末近现代初","郑孝胥","城根水落转峥嵘，暂借茶寮避市声。两郡楚山临岸起，一江初日抱楼生。自披风帽贪凭眺，旋辍蓝舆试散行。此去馀年几相见，好收悽叹付微酲。"
"赠林赞虞侍郎","清末近现代初","郑孝胥","我朝二百年，未尝用闽士。闽人入军机，有之自公始。公虽负清望，峭直素难比。特擢由圣明，此外更何恃。孤立固甚危，诡随亦吾耻。愿先收人心，以此立宗旨。用人与行政，切忌犯不韪。但令识轻重，缓急差可倚。亦莫太矫激，徐徐布条理。朋党兆已萌，勿使祸再起。时艰至此极，任重宁足喜。连宵语月下，含意深无底。惟将忧国涕，珍重付江水。"
"陶斋尚属属题陶公亭雪夜评碑图","清末近现代初","郑孝胥","天玺遗文窥倒薤，昔尝遇之刘与蒯。陶公亭上有新评，完本神明遂无对。我从黄鹄山头来，披图读碑怀暂开。太真未敢轻江左，觉叹夷吾是霸才。"
"金山","清末近现代初","郑孝胥","山藏古寺望如城，江去平芜略可耕。败意俗僧过俗子，举头诗境失诗情。欲除佛宇千重障，独取吴天一段清。太息无人知此意，何年真看小峥嵘。"
"江楼","清末近现代初","郑孝胥","当年若有感，含意苦难写。何事更销魂，江楼独吟者。"
"王司直求题十二辰图赋得猴","清末近现代初","郑孝胥","我生惟庚申，于今实后死。披图偿宿诺，逝者呼不起。王孙虽狡兽，微劣何足齿。吾窥岳渎经，秘记禹行水。风雷阻铜柏，木石尽披靡。百灵悚奔集，神怪出淮涘。伸颈逾百尺，九象力难拟。腾踔何倏忽，应对巧莫比。其名无支祈，状乃猕猴似。文命有忧之，童律安可使。终焉授庚辰，遂徙龟山趾。此公久厌世，偃卧古井底。万牛引不前，坚定孰如彼？"
"南京节署西园 其一","清末近现代初","郑孝胥","风定平波写绿条，却迎初日皱还摇。开窗惊散幽禽语，一夜春寒欲过桥。"
"南京节署西园 其二","清末近现代初","郑孝胥","当年弱冠过江初，双桧婆娑略忆渠。犹有园丁谙故事，夕阳閒话沈尚书。"
"二月廿六日雨中诣雨花台安隐寺奠顾五子朋","清末近现代初","郑孝胥","清明俄已过，云气暗建业。欲寻野哭地，度此风雨劫。顾五未入土，扣棺奈长阖。素帷手自褰，吞泪久于邑。当时分手易，岂意遂难合。回思前世事，迷罔魂旋接。病僧讶吾状，累问曾不答。我曹时既逝，待死等荷锸。沈吟起酹酒，何用恋一霎。肩舆下高冈，苦雾泳城堞。照眼小桃红，泫然更承睫。"
"三月初五日携家人往龙华观桃花至则已谢 其一","清末近现代初","郑孝胥","老去春归最惘然，龙华花事误今年。春光祇在残红里，搔首何须更问天。"
"三月初五日携家人往龙华观桃花至则已谢 其二","清末近现代初","郑孝胥","处处池塘是绿阴，春归何处试追寻。游龙流水空惆怅，未抵诗人一往深。"
"三月初五日携家人往龙华观桃花至则已谢 其三","清末近现代初","郑孝胥","谁遣春阴换夕曛，江头暗尽爇天云。回车自觉无才思，祇道来迟向细君。"
"三月初五日携家人往龙华观桃花至则已谢 其四","清末近现代初","郑孝胥","十里花光耀绿波，经旬情事邈山河。刘郎乘兴殊愁晚，抛尽华年奈汝何。"
"三月十二日四十八岁初度是日自上海赴南京 其一","清末近现代初","郑孝胥","坐思老来味，零落期渐近。击碎珊瑚枝，于意终有吝。解兵虽经年，世故犹相慁。奔波谁汝役，缩手亦霜鬓。今辰愈不乐，新齿恩爱刃。心知无万全，策马突坚阵。袖中衔诗本，怏怏入吴郡。形骸何足道，所惜在方寸。"
"三月十二日四十八岁初度是日自上海赴南京 其二","清末近现代初","郑孝胥","平生自谓刚，百炼成绕指。丑枝还著花，一笑诚可已。相欢曾几时，往事同覆水。奇情谁能羁，绝世骋恢诡。勇决实起予，我乃不如尔。龙剑何必合，小别辄万里。琅琊王伯舆，区区为情死。"
"残春二首 其一","清末近现代初","郑孝胥","孤抱曾何惜，残春绝可哀。不成依斗室，复作揽高台。心与惊鸿逝，书凭梦蝶回。司勋休刻意，意尽恐难裁。"
"残春二首 其二","清末近现代初","郑孝胥","近水生惆怅，看天抱苦辛。一閒成落魄，多恨失收身。又做江南客，还逢白下春。春风太轻别，无地著愁人。"
"三月十九夜四鼓 其一","清末近现代初","郑孝胥","人起鱼皆惊，灯休室如昼。素娥何所苦，顿比前宵瘦。"
"三月十九夜四鼓 其二","清末近现代初","郑孝胥","月意诚太孤，耿耿终无语。碧落在窗前，徘徊吾与汝。"
"三月十九夜四鼓 其三","清末近现代初","郑孝胥","林影何苍苍，池光何皎皎。夜色不胜清，转愁天欲晓。"
"送春","清末近现代初","郑孝胥","检点平生空自奇，渐成灰烬欲何施。送春可得回三舍，积恨应须塞两仪。来日尘劳殊未息，馀年心病总难医。江南是我销魂地，忍泪看天到几时？"
"端午桥制军属题余忠宣楷书卷","清末近现代初","郑孝胥","尚书重忠义，甚喜得余阙。五百七十年，向往记岁月。阙称善楷书，此卷果精密。气出乌丝阑，严整见风骨。释褐授泗州，结习殊未脱。当时为谁写，郑重署官阀。安知弄翰手，挥戈乃尤杰。孤立万贼中，江淮赖全活。屯田治战具，经营非苟率。大厦既难支，终为寇所没。翰林辞不往，守死信苦节。书生任军旅，所恃祇抗烈。戍边虽生还，望古犹郁勃。"
"弃官","清末近现代初","郑孝胥","弃官宁不遇，厌世始猖狂。欲老真甘死，难行却善藏。累心情略尽，用短巧何妨。此意将谁语，凭栏送夕阳。"
"六月十五夜与稚辛拔可至华园取凉","清末近现代初","郑孝胥","回首楼台灯渐远，飘然人似月行空。不须更看鱼龙戏，领取长桥彻夜风。"
"送稚辛之日本","清末近现代初","郑孝胥","预言一年别，岁月已销除。相见定何处，自知非昔余。滔天天正醉，转世世难居。歇浦凉风味，重寻恐不如。"
"沈友卿周顺卿刘厚生招游惠山","清末近现代初","郑孝胥","惠山以泉鸣天下，早岁独游谁见迓。解衣小坐漪澜堂，惟爱清泠盈石罅。识君恨晚二十年，好事重来览台榭。楼廊墙宇互遮蔽，名胜翻憎困构架。贵游子弟岂知山，徒侈祠堂竞陵跨。稍登高处始出世，郁郁郊原尽桑柘。锡山一峰伏复起，断塔著天如仰射。河流城市相掩映，遥指帆樯认湾汊。茧稻岁易六百万，富甲数郡真可霸。既富教之古有云，成俗方看待文化。桥头从倚恋山色，窥客时时过娇姹。诸君娱我期尽欢，画舫清歌入深夜。此游乐甚当再来，谋为东坡筑精舍。"
"题韬楼三石图","清末近现代初","郑孝胥","韬楼好道更谈玄，爱石风流继米颠。持比东坡袖中物，孤根留为捍滔天。"
"廉惠卿招宴小万柳堂","清末近现代初","郑孝胥","见说诗人气属秋，秋来宜住水边楼。千丝柳影深遮岸，一曲淞波稳繫舟。诗酒朝官能小隐，江湖雅集自清流。吴兴画卷应犹在，莫惜千金取次收。"
"韬楼属题济南十二图 其一 华峰挹爽","清末近现代初","郑孝胥","一枝碧芙蕖，似向明湖插。志业能累人，如意空拄颊。"
"韬楼属题济南十二图 其二 鹊桥踏雪","清末近现代初","郑孝胥","鹊山古洞天，寒食幻烟雨。踏雪有奇情，试为吴儿语。"
"韬楼属题济南十二图 其三 明湖泛月","清末近现代初","郑孝胥","济南有此湖，便欲江南压。潇洒元裕之，波间看玉塔。"
"韬楼属题济南十二图 其四 趵突观澜","清末近现代初","郑孝胥","伏流忽涌出，如观茶鼎煎。安得好事人，更寻金线泉。"
"韬楼属题济南十二图 其五 铁池赏荷","清末近现代初","郑孝胥","避热向何处，清风满铁祠。怀人不可见，菡萏在清池。"
"韬楼属题济南十二图 其六 千佛披云","清末近现代初","郑孝胥","云归山苍然，云起化为佛。云幻佛亦幻，真相定何物？"
"韬楼属题济南十二图 其七 潭西拜石","清末近现代初","郑孝胥","龙潭龙已去，惟见石嶕峣。为龙长写照，夭矫欲冲霄。"
"韬楼属题济南十二图 其八 汇波观稼","清末近现代初","郑孝胥","人事堪胜天，有术在因地。立国莫如农，为君言水利。"
"韬楼属题济南十二图 其九 龙洞延秋","清末近现代初","郑孝胥","万树饱经霜，千峰留夕阳。摩挲看山眼，莫负好秋光。"
"韬楼属题济南十二图 其十 开元寻碑","清末近现代初","郑孝胥","石刻烧已残，楼观亦何有。盘谷觅题名，苔花翳谁某。"
"韬楼属题济南十二图 其十一 长春访道","清末近现代初","郑孝胥","真人乃非人，大患在有身。身灭神亦灭，其人安能神？"
"韬楼属题济南十二图 其十二 潜亭独钓","清末近现代初","郑孝胥","独往将安归，钓名终不实。何如潜亭人，意中轻得失。"
"又题金陵三羽士录","清末近现代初","郑孝胥","彼曹能厌世，我乃未忘情。身外留文字，人间说姓名。君胡录三士，翻似辟长生。生死原难了，年来意渐平。"
"书日报后","清末近现代初","郑孝胥","一生走仁义，自谓性所有。未甘师古人，况逐筲与斗。戊庚逮今兹，躁进互击掊。谬兴种族论，国事迫解纽。惟予倡群学，荡荡辟天牖。滔天几漂山，终欲关其口。彼曹身倏灭，污我冀不朽。甚黠亦可怜，笑骂颜孔厚。诸公工罔上，抚中果安否？名德既不昌，颜回岂为寿！"
"雨中过如皋赠知县周松孙","清末近现代初","郑孝胥","子压京城污，能来宰此乡。官身贫益傲，诗境老弥苍。入县逢秋雨，看图话辟疆。自嫌行太急，别酒沸离肠。"
"恽瑾叔见赠长律四十韵 其一","清末近现代初","郑孝胥","才人自有好文字，长恨人间无可人。一读君诗还失色，谁从地上见麒麟。"
"恽瑾叔见赠长律四十韵 其二","清末近现代初","郑孝胥","长律纵横岂易言，义山学杜有根源。看君凌厉嫖姚处，错认来从惜抱轩。"
"答夏剑臣","清末近现代初","郑孝胥","深人何妨作浅语，浅人好深终非深。观人以此得八九，能辨深浅真知音。夏君善我比子尹，子尹绝肆吾所畏。冷情暖思却难同，饮水自知在馀味。旧学商量今有几，终让义宁陈君耳。夏君才调更清真，长吉谁能加以理。"
"答姚叟","清末近现代初","郑孝胥","看君飘白发，意气百重哀。我辈行为士，当年岂再来。一言销尔恨，成败莫论才。歌管喑呜地，沉思更覆杯。"
"杨子勤松窗辑书图","清末近现代初","郑孝胥","雅颂赐名嘉庆年，《八旗诗集》已流传。更看文苑搜奇作，始信经香配昔贤。祭酒伤心古怀抱，使君慧业旧姻缘。松声窗下添悲壮，想见初成作者篇。"
"丁叔雅示猿叟书册 其一","清末近现代初","郑孝胥","猿叟吾酷爱，谓可追杨风。玩其使笔处，如开两石弓。篆书到阳冰，分书迈蔡钟。真行已小低，米董一扫空。主张在北碑，摆脱馀颜公。常熟誇意态，雅步颇雍容。视何究莫逮，飞走技不同。"
"丁叔雅示猿叟书册 其二","清末近现代初","郑孝胥","目中有猿叟，他书不能观。久久渐自厌，愈观还不安。坡公诮嵬騀，苦骄实至言。鲁直晚言书，欹倒宁不完。稍会二子意，转愁笔墨痕。叟固吾不欺，世外自有天。"
"狄楚青属题明人墨迹三种 其一 于公谦","清末近现代初","郑孝胥","景泰能守国，太上竟得返。于谦不世功，戮之岂无赧。小人竞功名，朝事几覆反。怀才卒难全，翰墨空挂眼。"
"狄楚青属题明人墨迹三种 其二 卢公象升","清末近现代初","郑孝胥","南仲阻李纲，潜善害宗泽。伟哉杨廷麟，一疏褫奸魄。象升实文士，事急能死敌。草书摩逸少，所得亦劲特。"
"狄楚青属题明人墨迹三种 其三 瞿公式耜","清末近现代初","郑孝胥","明亡得何瞿，养士云有报。崎岖守桂林，事去卒无效。待死且赋诗，从容良弗挠。卷末不书名，默然尤可悼。"
"题海昌徐垣云柯乡思亲图","清末近现代初","郑孝胥","奋身赴清流，以策全儿女。儿老苦思亲，亲亡才廿许。孰能减己龄，持以寿阿母。不惮伤君心，少孤自哀楚。"
"残岁","清末近现代初","郑孝胥","残岁每添怀抱恶，北风弄雪晚冥冥。捐书未必遂闻道，厌世何为空养形。歌哭圣狂喧海市，酣嬉醉梦秘云屏。人间正有沉迷药，莫信灵均说独醒。"
"雪中书所见","清末近现代初","郑孝胥","春雪旋消不待晛，散乱飞花空照眼。却搀冻雨弄风寒，猛扑车窗势殊悍。胡姬犯寒更纵马，玉色頩颜岂知暖。满身风雪出我前，缩手吾侪应自赧。戍边生还常称幸，世事厌闻唯饱饭。因渠顿触枕戈心，便掷残骸何足算！"
"伤女惠二月九日卒于天津医院，暂厝望海寺","清末近现代初","郑孝胥","弥明才十三，别我已二年。岂知乃死别，一去更不还。汝母有万恨，我怀抱千冤。小影宛如生，泪眼谁能看？大错真铸铁，驱汝向天津。读书本有毒，将毒与汝吞。自从别汝后，好语常联翩。时时寄手书，字体颇清端。从姊学操琴，比姊尤熟闲。绝怪绝好洁，不饰而自妍。同学诸女伴，爱之如弟昆。誇汝辄自喜，忆汝不忍言。如何忽婴疾，宛转遂经旬。遣仆虽往迓，刺促心摇魂。恶电从天来，鬼刀截我肝。从此与汝绝，回思深可怜。我欲执汝手，汝手何从牵？我于抚汝面，空想悲啼颜；我欲拭汝泪，却觅衣上痕；我于抱汝身，惟有三尺棺。死生事则已，父女名空存。向来千万念，念念皆伤恩。东坡四十九，烦恼悟无根。我何以乐天，悲哀念金銮。"
"二月二十一日又至南京","清末近现代初","郑孝胥","拊膺一叹上江船，风味依稀似去年。已等彭殇休感事，渐成迟暮更违天。野梅褪白纷纷雪，官柳吹黄处处烟。断送情怀谁会得，祇将怅惘替留连。"
"阅白诗简简吟因吟四句","清末近现代初","郑孝胥","人间祇合十三岁，阿姊阿娘泪莫挥。须信弥明如简简，琉璃易碎彩云飞。"
"过绵侠营故居","清末近现代初","郑孝胥","此地沉吟梦几场，最难消遣是斜阳。濠堂已逐荒烟散，却认钟山作故乡。"
"题龙女牧羊图","清末近现代初","郑孝胥","彼姝何来态非常，风鬟雨鬓神悽伤。如有所牧羊非羊，行吟泽畔追沉湘。嗟尔所遇乃无良，厄尔者谁岂苍苍。有情为玷百不臧，与世委蛇道未光。飞腾变化乘阴阳，胡不舍此空旁皇。"
"题陶斋所藏瘗鹤命水拓本","清末近现代初","郑孝胥","群鹤翩翻各冲举，目送灵真将出世。世人臣滓满豪端，正坐尸居带馀气。纷纷聚讼闹如沸，逸少华阳俱可置。君谟老眼有微言，指出隋贤参楷隶。隶楷相参转出奇，谁将此意试求之。学书聊取记姓名，平生欹正任自为。焦岩苍苍隐云水，上皇樵人呼不起。留待丹徒陈善馀，辨證横山殊可喜。"
"题女景扇","清末近现代初","郑孝胥","得汝归来暂解愁，将行无策更淹留。身閒自觉心犹未，欲遣悲欢觅小修。"
"赠孟莼孙","清末近现代初","郑孝胥","由余与子臧，默然意自合。可人岂多言，空山生响答。观君非世士，新故巧吐纳。读书兼读律，撮要及名法。冥冥丘轲理，倏尔精神接。纷纷不根谈，本领信难杂。行看开赤县，持此超恒劫。谁言天道远，稍觉人事协。频年溷世尘，意气各萧飒。长大能勤学，安取望伯业。回思兵间日，狡狯犹纵鸽。收身今垂老，坚坐穿木榻。奇文莫使看，心喜防见猎。忽似决江河，弥天动鳞甲。"
"偶书","清末近现代初","郑孝胥","事会来无穷，昧者机自失。以齐犹反手，非妄殆可必。平生济时怀，千万不售一。垂老幸收身，逍遥送于日。"
"陶斋属题欧人水画册子","清末近现代初","郑孝胥","峰能射日涧能幽，云自行空海自流。见画众宾心惊倒，樽前敢请话前游。"
"答言几道","清末近现代初","郑孝胥","严侯本武人，科举偶所慕。弃官更纳粟，被刖尝至屡。平生等身书，弦诵遍行路。晚邀进士赐，食报一何暮。回思丙丁间，春闱我犹赴。都门有文会，子作必寄附。传观比尤王，一读舌俱吐。谁知厄场屋，同辈空交誉。天倾地维绝，万事逐烟雾。八股竟先亡，当时殊不悟。寒窗抱卷客，亿兆有馀诅。吾侪老更黠，检点誇戏具。烦君发庄论，习气端如故。"
"偶记林颖叔述左文襄语再答几道","清末近现代初","郑孝胥","左侯居军中，叹息谓欧斋。屈指友朋间，才地有等差。进士胜翰林，举人又过之。我不得进士，胜君或庶几。欧斋奋然答：霞仙语益奇。举人何足道，卓绝惟秀才。言次辄捧腹，季高怒竖眉。观君评制艺，折肱信良医。少年求进士，得之特稍迟。风味如甘蔗，倒嚼境渐佳。何可遽骄满，持将傲吾侪。不毂虽不德，自知背时宜。三十罢应试，庚寅直至斯。誓抱季高说，不顾欧斋嗤。君诗貌烦冤，内喜堪雪悲。官裹行相促，老苍仗头皮。八股纵已亡，身受伏馀威。知君不忘故，得意还见思。"
"为邹怀西题郑子尹雪山樊图卷","清末近现代初","郑孝胥","经巢九卷诗，读之良已久。每观子偲序，可信视其友。平生何多能，处处见高手。论画诗已工，画更出其右。山形外阻江，筑砦势愈斗。依山数千灶，避乱足自守。左瞻峰稍高，其阴带林薮。居人耕山腹，历历挂千亩。此峰苟不据，高枕果安否？笔端饶苍秀，草草意转厚。大痴得遗法，甚稳定非偶。三诗集未编，隽若新脱口。才高学且称，谁继殆未有。"
"韬庵属题董元宰书迹卷子高江村所藏，号‘金沙帖’","清末近现代初","郑孝胥","书家变法法益新，近代惟有杨少师。鸿堂著录信具眼，晋唐格辙如见嬉。鲁公清真未险绝，独取米老吾犹疑。又闻香光晚年语，甘从公权背献羲。始知避滑必就涩，自讽所短非吾欺。诸城继作欲变董，持比登善防浇漓。坚实板鞭谁辨此，笔前未免惭疲羸。区区分别皆妄凿，强向故纸评妍媸。韬庵多艺书犹擅，我亦学步聊追随。何当掷笔睨天际，胸无古人任自为。"
"题吴江叶天寥画像天寥为浮屠以卒","清末近现代初","郑孝胥","薙发令方严，是翁独不屈。何必慕天生，饿夫自成佛。"
"九月二十四日葬弥明于苏州木渎米斗山","清末近现代初","郑孝胥","骨肉须归土，来分木渎山。离魂伤若女，掩坎变衰颜。湖海聊漂泊，彭殇亦等閒。有谁观季札，左袒便东还。"
"赠高啸桐 其一","清末近现代初","郑孝胥","诗书鲠胸中，何地堪一吐。使子居谏官，奸佞必败露。忽闻试第一，彼族乃凶惧。邪正不两立，事急复奚顾。居然置勿用，遮日手可怖。于君究何损，微哂就归路。端人遂裹足，所系岂细故。"
"赠高啸桐 其二","清末近现代初","郑孝胥","吾侪各垂老，畺桂性愈辣。固知不可口，安得变甘滑。无言人已憎，何苦更强聒。此行君勿悔，惜玉宁避刖。苟求心所安，得失等毫末。暂游尘土中，益觉江海豁。天寒病初起，养气幸勿忽。"
"高楼侨居歇浦戊申小春适鼎胡耗至海上讹言腾沸出门怅惘中信步至张园夕阳黯淡风叶翻飞车马亦已阑珊逡巡间于尘辙中拾得残纸书啼血三首字迹敧斜语义诡痛盖攀髯堕弓小臣之辞也 其一","清末近现代初","郑孝胥","啼血虚传杜宇魂，宁闻帝子更沉冤。天荒乍破身终殉，日丧云亡道自存。一夕风雷迷大麓，十年虎豹厄丹阍。几时修得金轮史，才信无终是至言。"
"高楼侨居歇浦戊申小春适鼎胡耗至海上讹言腾沸出门怅惘中信步至张园夕阳黯淡风叶翻飞车马亦已阑珊逡巡间于尘辙中拾得残纸书啼血三首字迹敧斜语义诡痛盖攀髯堕弓小臣之辞也 其二","清末近现代初","郑孝胥","戊戌销沉庚子来，种因得果更谁哀。忍教宗社成孤注，可乃君王是党魁。妄意挥戈能退日，伤心失箸托闻雷。咎繇听直须天上，好劝长星酒一杯。"
"高楼侨居歇浦戊申小春适鼎胡耗至海上讹言腾沸出门怅惘中信步至张园夕阳黯淡风叶翻飞车马亦已阑珊逡巡间于尘辙中拾得残纸书啼血三首字迹敧斜语义诡痛盖攀髯堕弓小臣之辞也 其三","清末近现代初","郑孝胥","龙飞三十四年春，识主何曾见一臣。持论遂令人掩耳，弃官谁信我忘身。蟆肠坐愤妖吞月，鹑首空愁醉赐秦。试问和熹旧朝士，不欺先帝定何人？"
"十月十四夜月下 其一","清末近现代初","郑孝胥","风从北来寒，吹此一街月。道人默倚楼，手理冲冠发。"
"十月十四夜月下 其二","清末近现代初","郑孝胥","天王乃见幽，毕世意不展。疑狱卒难明，孤臣涕空泫。"
"留髭 以下己酉","清末近现代初","郑孝胥","五十始有髭，见事良已晚。留之定何取，每顾辙自哂。拂唇颇不耐，竟日手勤撚。旁人知讳老，熟视谬称善。回思兵间日，身手绝精悍。乞归三载中，花落云雨散。当时若有靳，用意乃至浅。少年既坐误，短景何足算。青山对沧浪，世态凡几变。"
"几道见和留髭诗易韵答之","清末近现代初","郑孝胥","华风不喜须，所见等妇孺。云何作官人，威仪必先具。西俗老去髯，颔雪意若恶。陶斋每见嘲，还童殊可慕。今年毛绕涿，颜鬓不容驻。汉廷方用少，我意难诡遇。唯堪助苦吟，撚断亦风趣。严侯早相许，爱重及迟暮。相看虽未衰，玉貌殆非故。寻芳更载酒，春至勿自误。窥君珠饰帽，绝叹美无度。"
"题杨叔峤书迹二首 其一","清末近现代初","郑孝胥","诸郎坐热中，骈戮空召乱。温雅如杨公，何为及此难？"
"题杨叔峤书迹二首 其二","清末近现代初","郑孝胥","戊戌七月间，独宜用裕禄。吾谋卒不遂，野寺馀一哭。"
"挽高啸桐","清末近现代初","郑孝胥","闻君愤慨伤时语，病骨全销气未销。热血一腔无地洒，英魂九死待谁招？平生孝友非新学，举世炎凉自后凋。宣统纪元虽及见，欲将小传属先朝。"
"廉惠卿属题其配吴芝瑛手书楞严经","清末近现代初","郑孝胥","多才真坠落，何数堪自度。云何谤汝随，正坐高名故。谢庭传家学，四海惊咏絮。工书亦茂漪、簪花足天趣。伤心古怀抱，好事表秋墓。谁知挂弹章，虽解有馀怖。写经信宏愿，佛力必潜护。因思起浮图，更借湖山助。世人方造业，自谓殊不误。是非置勿辨，功德积有素。书成定圆满，巧腕生妙悟。他年比彩鸾，唐韵难独步。"
"叔孙通 其一","清末近现代初","郑孝胥","三代不相复，古礼杂秦仪。皇帝欲自贵，稷嗣诚先知。置酒长乐宫，欢哗孰敢施。诸生服其圣，希世惟委蛇。儒者可守成，此言亦庶几。何殊蓄俳优，面谀良可悲。两生恶污我，自谓不忍为。各行其是尔，史迁烦微辞。"
"叔孙通 其二","清末近现代初","郑孝胥","朝廷设礼馆，发端自岑公。此举诚重大，当世谁儒宗。徵辟等齐鲁，韬庵始登庸。礼失求诸野，聚讼愁相攻。自秦逮本朝，沿袭久不衷。孰能知礼意，稍取三代隆。节文删拜跪，服色观会通。吉凶军宾嘉，救僿必以忠。莫疑近夷礼，坠地悲华风。"
"闰二月十七日独游龙华","清末近现代初","郑孝胥","春云欲吐晓霞明，酝酿红潮醉未成。人影渐遮风渐暖，江波初涨雨初晴。试编游骑归花史，便割吴天作锦城。可怪路旁沉吟者，色尘梦恨尚纵横。"
"季直之子怡祖十二岁赋登塔诗曰凭栏词客招新月隔岸渔翁唱晚烟季直自作诗曰阿翁十二始为诗今汝追翁欲及之愿汝立身求学问要如登塔最高时又为怡祖请余书扇乃赋此遗之","清末近现代初","郑孝胥","老夫恨不学，无术返童幼。儿曹能自前，奚翅与我寿。啬翁无穷意，岁月苦难究。迟迟出定论，晚子殆天授。自吾见怡祖，喜子劲在后。不愁强弩末，再厉端可彀。晚烟新月作，思致绝隽秀。家学不独诗，风气果已就。"
"哀五十诗","清末近现代初","郑孝胥","狂痴不省生有涯，俯仰五十良可哀。一生到此小结束，置我何等犹疑猜。读尽旧史不称意，意有新世容吾侪。自怜伎俩止于此，聊借结习藏形骸。高楼倚天送白日，遗世傥是丈夫魁。声销影灭夕可死，万一不死能重来。鼓行更出背水陈，谁肯作此穷安排？朋辈醵饮情可感，严侯有作惊雄才。一闻楚歌气欲尽，何异垓下悲重围。"
"戏赠王又点","清末近现代初","郑孝胥","手散千金才不尽，老来风月最关身。浮名何似生前酒，豪气还寻客裹春。差喜先生能作达，剧怜吴女亦工嚬。词流谁擅言情者，遮莫花翁是异人。"
"从母罗母诗","清末近现代初","郑孝胥","诸母各明达，今惟罗母存。亲见事大母，辛劳世所难。卧起必扶掖，动作必周旋。寒燠必早觉，饥饱必先关。顷刻不可离，母女如一身。母食女乃馂，母寝女乃眠。床有被与褥，厨有粥与饘。一一女手治，否则母不安。母病不知苦，惟觉女益艰；母愈不知乐，惟见女转欢。母活女手中，如是凡数年。既寡行愈高，教女兼抚孙。深入德育理，默化若有神。蠢者失其昧，顽者弃其嚚。不煦彼自柔，不怒彼自驯。迁善竞自媚，改过且不悭。日迁于上流，孰知所由然。前年自济南，奉迎来海滨。家人未闻道，朝夕使相亲。上下知敬爱，莫能窥其端。今年忽思归，有庐依为山。山兜连巷尾，儿时所往还。往事不可思，思之在目前。诸母与吾舅，谁言谢人间。吾母行第四，厌世早生天。或言胥似母，此事谁知焉。作书启罗母，秋风幸回船。随遇傥可安，聊欲营一椽。细询吾母事，书之为长篇。当令天壤间，矜式诸母贤。"
"海藏楼杂诗 其三","清末近现代初","郑孝胥","楼东多栽竹，寄意在避俗。颇闻人惊嗟，新竹郁已绿。凛凛十万夫，森然态何肃。微吟向风前，和我以戛玉。吾诗岂轻作，对尔咏不足。未须矜岁寒，且为解热毒。"
"海藏楼杂诗 其四","清末近现代初","郑孝胥","移樱四十株，秾丽会成列。心知非我春，耿耿意不灭。当年空能狂，过眼才一瞥。对花欲抉目，积恨谁与雪？犹馀惆怅味，老去未忍绝。刻意仿司动，伤春更伤别。"
"海藏楼杂诗 其五","清末近现代初","郑孝胥","卿士杨皙子，偶然出国门。登我海藏楼，示我海月篇。其辞哀且伤，使我久不欢。世方忌子名，悲歌声宜吞。能去何足奇，不去人所难。莫学汲长孺，上前论积薪。翱翔公卿间，不失箕子仁。岂羡海藏楼，辟色复辟言。"
"海藏楼杂诗 其八","清末近现代初","郑孝胥","二孟天下才，意气不尽同。少孟似贾谊，长孟真扬雄。出言为布帛，孰与少孟工？微词有千秋，谁追长孟踪？吾获从之游，相逐犹云龙。一时几豪杰，万古罗心胸。"
"海藏楼杂诗 其九","清末近现代初","郑孝胥","密云久不雨，日色淡似幽。坐闻风蝉声，飒然已成秋。蕉葛惬初凉，纨扇可小休。委心得无为，直与造物游。形骸犹可用，所乐在此不？捐书苦未能，多事真吾忧。"
"海藏楼杂诗 其十","清末近现代初","郑孝胥","辽海程中丞，其身已许国。以书招我游，意我方悬的。时贤坐躁进，未免就枉尺。何如姑养气，期与天地塞。己重物自轻，此局或可弈。"
"海藏楼杂诗 其十二","清末近现代初","郑孝胥","雨过云亦归，林气重不散。满月如帷灯，隐约出天半。须臾碧将合，粉彩发璀璨。银波渐流空，湿雾涨瀰漫。园林遂平沉，楼阁若隔岸。登台揽明镜，照胆不可玩。寒光来逼身，左右晃凌乱。凛然赴奔潮，露顶白虹贯。一凉遽至此，始有秋风叹。"
"海藏楼杂诗 其十三","清末近现代初","郑孝胥","义宁贤父子，豪杰心所归。伯严不急仕，峻节如其诗。栖迟对蒋山，睥睨郁深悲。天将纵其才，授子肆与奇。神骨重更寒，绝非人力为。安能抹青红，搔首而弄姿。昨者哦五言，缄封肯见遗。发之惟鹤声，一一上天飞。高谈辟户牖，要道秘枢机。愿闻用世说，胡为靳相规。嘻嘻戊戌人，抚心未忘哀。大名虽震世，岂如我独知。"
"海藏楼杂诗 其十五","清末近现代初","郑孝胥","合群时未来，众势苦易散。相安三百年，可虑在满汉。外族方侵凌，万钧系一线。幸君毋绝之，失手且糜烂。汉存满自安，其意岂好叛？谁令走胡越，迫之乃惊窜。惜哉无大臣，独立济时难。榱崩侨将压，子产空悽叹。"
"海藏楼杂诗 其十六","清末近现代初","郑孝胥","秋风卷地凉，秋云漫天白。雨气欺日光，晦明忽殊色。广除草未黄，竹意稍萧索。此楼虽物外，傲物非崇德。世间孰坚脆，一逝等过客。完兹独往兴，于我如有得。"
"海藏楼杂诗 其十七","清末近现代初","郑孝胥","楼中好雨声，入梦犹有味。晓来一推窗，晴丽足佳气。花竹如新沐，弄日献百态。身閒聊自悦，徙倚即世外。抗声咏《诗》、《骚》，随风入天籁。横空啸鸾凤，过客或惊怪。谁知孙登狂，不与稽阮辈。"
"海藏楼杂诗 其十八","清末近现代初","郑孝胥","秋深气数变，早觉因始衰。息灯寒稍入，幽幽如相欺。布衾顿不支，腹鸣辄欲遗。昼动尔夜静，遂悟此理为。起行绕室中，运气达四肢。徐令血充体，暖力归腰围。济胜须有具，筋骸非曩时。独寐还晤歌，夜色付与谁？"
"海藏楼杂诗 其十九","清末近现代初","郑孝胥","汤赵走相语，南皮昨已薨。郁郁此老翁，其意宁乐生。一生抱忠节，旧学颇殚精。惜哉如纨扇，秋至难施行。公常称我诗，谓非世士能。江湖虽浩荡，隐愧知己情。年年泥忆云，今日殊幽明。病中必见恨，此恨终冥冥。"
"海藏楼杂诗 其二十","清末近现代初","郑孝胥","抱冰堂中饭，馀位犹在腹。别时恐遂绝，所欠唯一哭。弃官如弃世，用意固已毒。知公疾我去，积愤亦殊酷。偶然见其诗，失叹不自觉。却求爪雪卷，感念定何触。功名果灭性，并世迷九曲。子期既云亡，高山欲谁属。"
"海藏楼杂诗 其二十一","清末近现代初","郑孝胥","南皮往论诗，颇亦执偏见。素轻王右丞，于诗乃尤讪。诗人陈子言，所学最矜鍊。以余比摩诘，境静诗愈远。辋川有奇兴，真味不容乱。君其追裴迪，和我竹里馆。"
"海藏楼杂诗 其二十二","清末近现代初","郑孝胥","蛰仙将入觐，忠愤不可当。我于三薰之，少安莫怒张。事君信乃谏，未信必两伤。百伤亦不惜，知子抱烈肠。天下事之大，气平臂奚攘。睹子朴直姿，当使群疑亡。多言定何益，无欲谁则刚。朝廷患多欲，孰知我非狂？"
"海藏楼杂诗 其二十三","清末近现代初","郑孝胥","石遗失其偶，孤吟成老鳏。故山愁独归，岂如寄朝官。下笔不自休，神伤赋萧閒。江郎才未尽，晚景犹悽酸。别来肆于诗，皮陆可跻攀。鳏夫与冷宦，气味极相关。流传悼亡作，微之何足言。"
"海藏楼杂诗 其二十四","清末近现代初","郑孝胥","昨宵不成寐，稍倦上灯后。闭门更强坐，睡味如中酒。对书辄瞑目，纸笔屡脱手。意中谓殊蚤，数起自斗薮。俄然若不觉，惊觉风怒吼。朦胧疑雨至，窥牖粲星斗。"
"海藏楼杂诗 其二十六","清末近现代初","郑孝胥","古称鞠有华，独以黄为美。何时种始变，烂漫如错彩。燕都重细株，虎须必登几。九华与金管，堆眼众莫喜。扬州花稍奇，过江似难比。沪渎盛花事，佳植鲜入市。吾园绯与褐，殊态各俶诡。瘦瓣捲绿心，含意藐金紫。闭门独婆娑，几日风雨里。聊与花为徒，呼酒试酌彼。"
"海藏楼杂诗 其二十七","清末近现代初","郑孝胥","枯坐欲成梦，寒意侵两膝。起看天如盘，乃有数星出。披书漫不省，伸纸复弄笔。舍此穷生涯，娱我更何术？少年心未尽，怅惘若有失。沉思旋自哂，世味孰可悦？惟当持一念，期与造化灭。冰天雪窖中，何事恋馀热？"
"海藏楼杂诗 其二十九","清末近现代初","郑孝胥","北风叶尽飞，楼阁乃杰出。高处虽甚寒，苦自恋斜日。夕鸟何所归，原野顿萧瑟。邻园蓄苍翠，弥望桂与橘。谁令爱春华，众芳有时歇。悲吟吾不让，枯槁性所悦。聊将穷年悲，酬彼芳菲节。"
"海藏楼杂诗 其三十","清末近现代初","郑孝胥","拔可自山塘，遣船致双栝。闻之喜不寐，隔日信始达。园丁趣往迓，择地坎先掘。入门势夭矫，鳞鬣翠欲泼。栽时躬审视，筑土务坚实。植援护其干，枝叶忌磨戛。举臂试忖量，官尺逾七八。齿应与吾等，乃尔成俊物。徘徊走复来，吟玩至日没。竟夕为渠愁，时闻北风刮。"
"海藏楼杂诗 其三十一","清末近现代初","郑孝胥","辽东已难收，辽西事欲去。诸客方闹堂，主人向何处？东邻假兵力，移民亟盘踞。意图数年间，逼我以生聚。列国知其谋，染指竞借箸。吾民如寄生，覆巢在旦暮。国亡定何状，睹此应可悟。朝端谁人杰，铁错烦屡铸。永贞刘兴甲，访我如有诉。吾闻二子来，举足不及履。见渠先致唁，聊以沫相煦。及今犹可救，投药勿再误。辽民休酣寝，人事委天数。"
"题外甥女王宜人旌表孝行事略","清末近现代初","郑孝胥","渊深自垂髫，长成曜玉雪。粹质类至柔，血肤意何烈。相攸得佳士，而父语甚切。俯仰完一生，醇行理不灭。应嗟安仁赋，审理为良匹。"
"得胡梓方书却寄","清末近现代初","郑孝胥","蹙国金何日，滔天逮此生。幕巢宁可托，厦木欲同倾。物外高楼在，樽前举世轻。报书无别语，收泪复纵横。"
"偶占","清末近现代初","郑孝胥","老去犹疑出世难，断哀残恨邈无端。回眸赤县浮沉里，却似须弥顶上看。"
"题孙师郑吏部雄诗史阁图卷","清末近现代初","郑孝胥","近代诗才让达官，曾闻实甫论诗坛。潜夫祇有伤时泪，也作君家史料看。"
"题朝鲜金泽荣东航本末","清末近现代初","郑孝胥","破碎山河剩断魂，脱身犹得客中原。朱家郭解子可托，棼冒勃苏谁与援？残史难成虚抱籍，遗民已孑更衔冤。如闻博浪椎能中，奋笔何辞溅血痕。"
"题杨补凡悬萝钓渚图卷","清末近现代初","郑孝胥","悬萝水石斗清奇，长遣山樵羡钓师。何目扁舟落吾手，一溪风雨看离披。"
"题沈子培六十僧服小影并寄季直","清末近现代初","郑孝胥","身晚情孤话旧难，祇将心事付蒲团。独居便合称闻道，厌世何曾待去官。零落生存虽未尽，浮沉离合总无端。江头海澨堪相望，剩遣闲愁入岁寒。"
"诸贞壮吴仓硕见访不遇","清末近现代初","郑孝胥","闭门只有竹千竿，题凤人过晚日寒。正恐时艰妨寂寞，欲论旧学苦衰残。缶庐书翰推三绝，贞壮诗篇感百端。他日高楼须画本，二君合作试求看。"
"十二月二十八日自大连湾至奉天观日俄战处","清末近现代初","郑孝胥","三日扣舷歌小海，登车始觉入辽东。汉廷谁解施中策，广武空嗟斗两雄。斜日高原犹血色，层冰断岸自悲风。幼安踪迹殊难测，见尾神龙论未工。"
"读江侍御春霖弹章书后","清末近现代初","郑孝胥","尔辈纷纷负景皇，从今四海见封章。谏官如此宁非瑞，名教复名殊有光。狐鼠成群人可去，蓬蒿作柱事堪伤。台中阅道应无恙，独立雷霆待汝当。"
"天津赠赵尧生侍御","清末近现代初","郑孝胥","哀乐常过人，有意谁能会？见君诚恨晚，惨惨心相醉。立朝难久安，一去志讵遂。徇名亦烈士，独往何所畏。"
"又书尧生扇","清末近现代初","郑孝胥","当年晦若尝相语，绝顶初晴看雪山。烦把峨眉从头说，不须疾首到时艰。"
"颜氏园独坐","清末近现代初","郑孝胥","浮生忽在斯，斜日耀高馆。形骸诚有用，凭此聊把玩。《南华》非僻书，推去复取看。了不异人意，姑作须臾伴。回廊亦可喜，风竹拂凌乱。岂无胸中郁，白昼故易散。所憎欠安眠，往事犯夜半。"
"寄答张贞午","清末近现代初","郑孝胥","扺掌为大言，临事苦才尽。才尽智亦穷，于事或稍近。一生数蹈此，久为深人哂。自知不量力，正坐疏且浅。此行虽应募，耐事实所短。朝官多老手，善败终不窘。得失置勿言，急脉受以缓。寻君遂初赋，恶声孰能反？三旬闭不出，花发风稍暖。未须借春老，心事殊恨晚。久闲思自试，甫出意遽懒。家书一言归，夜梦已先返。送行盍预作，俊语不可忍。"
"留题颜园","清末近现代初","郑孝胥","飞尘不到暂盘桓，借得高斋独倚栏。竹影绕廊宜晓日，花香依榻爱春寒。来游我亦厉樊榭，好客君应辛幼安。须与名园成故事，留题随处待閒看。"
"天津杂感 其一","清末近现代初","郑孝胥","十二年前我复来，人民城郭总堪哀。回车腹痛过书塾，还觅娇婴放学回。"
"天津杂感 其二","清末近现代初","郑孝胥","杏花淡白过清明，新绿含黄出远林。闻道寺门堪望海，自摩老眼欲登临。"
"天津杂感 其三","清末近现代初","郑孝胥","丝管声悲那可闻，千尘万劫堕寒云。怜耶祇有传经女，閒话归来每半醺。"
"津沽杂感 其一","清末近现代初","郑孝胥","小窗风竹乱斜阳，门掩盆花脉脉香。一种悽迷浑似醉，不许添酒入愁肠。"
"津沽杂感 其二","清末近现代初","郑孝胥","莫信人间有后期，狂花风里自难持。袖中书字何曾灭，恰到三年意尽时。"
"津沽杂感 其三","清末近现代初","郑孝胥","晓色曈昽吐艳阳，风怀虽尽意犹狂。桃花狼藉君无叹，更与从容待海棠。"
"津沽杂感 其四","清末近现代初","郑孝胥","年来得酒思拚醉，不饮何能似昔年。醉得几年情又变，从他史道不如前。"
"津沽杂感 其五","清末近现代初","郑孝胥","海棠半开天下媚，留取五分作春睡。心知会有开尽时，且赏花前未开意。"
"津沽杂感 其六","清末近现代初","郑孝胥","心许谁能意遽寒，盛衰开落太无端。花前连日东风恶，却避残红不忍看。"
"四月二十日渡海 其一","清末近现代初","郑孝胥","南行天转凉，向夕海愈绿。成连去何之，风涛自终曲。"
"四月二十日渡海 其二","清末近现代初","郑孝胥","苦县道犹龙，于陵操如蚓。海若无是非，坐看落日尽。"
"四月二十日渡海 其三","清末近现代初","郑孝胥","栖栖旋兀兀，忽忽复迟迟。赵女言微中，阿谁似若痴？"
"四月二十日渡海 其四","清末近现代初","郑孝胥","箕斗不能神，独爱横天彗。借汝为扫除，一豁平生意。"
"四月二十日渡海 其五","清末近现代初","郑孝胥","长歌还入关，垂老气更烈。挟山超海意，剩为儿女说。"
"四月二十日渡海 其六","清末近现代初","郑孝胥","白日金腾涌，苍波雪散飞。海山与兜率，何处是真归？"
"赠呼伦道宋小濂","清末近现代初","郑孝胥","闻道声名出苦辛，不须识面已相亲。熟知边事真无敌，偶喜词章又绝伦。五十风光吾亦过，等閒豪杰世谁珍？满洲若有图存策，要及中年用此人。"
"六月二十一日夜起","清末近现代初","郑孝胥","林暗幽光起，楼高碧落通。微风成独夜，凉月亦凌空。草草随残劫，纷纷谁长雄？死棋聊插手，吾道若为东。"
"灯下偶书","清末近现代初","郑孝胥","新凉有味在秋灯，悦耳风蝉得未曾。祇蹈贪凉宜蚤睡，因凉引睡却堪憎。"
"七月二十三日入都居贤良寺","清末近现代初","郑孝胥","前朝梦断十三秋，阙下车声在枕头。胡骑黄巾归稗史，刘郎道士各山邱。自残母子恩同尽，永诀君臣恨未休。身似铜仙携盘去，回看铅水泪难收。"
"答诸贞壮","清末近现代初","郑孝胥","如许元规尘污人，能来暂对共悲辛。奔车未必无尼父，中坐何曾见伯仁。隐几市声消晚日，穿廊禅客动比邻。看君玉貌平原客，心胆轮囷岂帝秦。"
"秋声","清末近现代初","郑孝胥","墙外红尘自帝京，葡萄新枣竞秋声。人生几许瞢腾味，看尽西廊晚照明。"
"广东提督秦炳直母袁太夫人八十寿诗","清末近现代初","郑孝胥","爱日兼夏冬，诸郎极文武。母庄若严君，谨畏幸不怒。羡渠身贵显，绕膝怀挞楚。入门见礼法，称寿簇簪组。解颜博一欢，乐甚觞自举。晚世溺于慈，谁能望贤母？"
"中秋胡芦岛夜起","清末近现代初","郑孝胥","天开辽东湾，海献胡芦岛。通塞岂有数，营此恨不早。何来海上客，负手睨苍昊。驱车涉惊潮，蹑屐下峰杪。舞鸥翩相迎，击浪忽群矫。水母大如轮，拦视旋弃掉。冈峦纷离合，酾海作数道。西北如列屏，开场对浩渺。千载置不顾，得之出意表。长堤截怒涛，可使变城堡。预期十年后，楼观郁相抱。层冰虽触天，到此荡如扫。向夕云密布，疏雨凉袅袅。宵深梦一觉，吼啸颇相搅。开门月未坠，飞雪捲秋缟。群山正弄影，倒浸参与。洛神疑欲出，绝世凌缥缈。清寒不可当，仙骨嗟已老。救时独悲愤，后著苦难好。却思归楼中，酣眠直至晓。"
"读杭州瓜尔佳氏节孝忠义合传乃金梁希侯家乘","清末近现代初","郑孝胥","一门节操照当时，追述真成字字悲。谁是伤心古怀抱，好收忠义入肝脾。"
"八月二十六日游万泉河","清末近现代初","郑孝胥","沈阳无山沈战气，秋色真从万里至。绕城何处可登高，憎见诸羌踞僧寺。北俗虽豪缺风雅，麇集屠沽作都会。东门闻道有泉源，便觉清甘起人意。碧波潆洄仅十亩，傍水居然芦满地。残荷过桥香自远，秃柳数株堪小憩。若能营此作园池，种树置亭亦殊易。纵民游观资养性，岂非从政所有事。沉吟徙倚谁与言，自怪边尘损文字。"
"九月十五日游劳山题柳树台酒店","清末近现代初","郑孝胥","绿涧渐深天渐小，回看惟有乱峰围。山风吹得尘劳尽，酒酽花斑莫念归。"
"九月二十一日出山海关赴秦王岛","清末近现代初","郑孝胥","黄入榆杨霜又催，关河摇落正堪哀。乱鸦忽逐秋风起，似有诗魂结阵来。"
"偶忆刘梦得诗","清末近现代初","郑孝胥","秋毫为重泰山轻，自觉年时宠辱平。却笑刘郎再来日，千帆万木动关情。"
"十月初六夜新康舟中","清末近现代初","郑孝胥","碧影影含芒，浪头弄微彩。风急莫开窗，月痕吹入海。"
"十一月十八日出山海关","清末近现代初","郑孝胥","今年辽沈频来往，每出榆关一抚膺。海近天垂含浩渺，地平山纵竞骁腾。危邦空叹吾为虏，浩劫终愁谷作陵。尽有边才谁用得，翻飞遥想郅都鹰。"
"稚辛小女微坠楼得活寄诗压惊","清末近现代初","郑孝胥","发书犹失声，忍问抱起者。三日乃稍苏，寸步谁能舍。爷娘痛自责，血泪想暗洒。合浦珠复还，非人盖天也。从今莫登楼，不测在其下。飘瓦幸获全，相贺等弄瓦。此儿太蚤慧，灾难果来惹。眉目故宛然，谛观愈娇姹。"
"人日立春罗掞东邀集四印斋是王佑遐侍御故宅","清末近现代初","郑孝胥","适从何来如有亡，坐定追省尝此堂。瘿公为我道前辈，谛视斋榜增悽伤。京曹风味略似旧，城南啸咏饶锋铓。戊庚以来几陵谷，诸子何恋能徜徉。春非我春人非人，莫及国论相否臧。九衢东风塞荆棘，铜驼索靖徒慨慷。"
"潘若海属题唐人写金光明最胜王经大吉祥天女品卷子","清末近现代初","郑孝胥","善根不隐没，地味常增长。赡部放光明，有情属吾党。"
"赠林琴南同年","清末近现代初","郑孝胥","文如至宝丹，笔若生畺臼。一篇每脱稿，举世皆俯首。平生不屈节，肝胆照杯酒。纷纷野狐群，忽值狮子吼。京师奔竞场，暮夜孰云丑？畏庐深可畏，斧钺书在口。隐居名益重，方使薄俗厚。奈何推稗官，毋乃亵此叟。敛才偶作画，石谷辄抗手。亦莫称画师，掩名究无取。"
"高子益五十生日 其一","清末近现代初","郑孝胥","公年五十融过二，北海尝云我亦然。同是投荒生还者，乞归差喜在公前。"
"高子益五十生日 其二","清末近现代初","郑孝胥","远游笃学时谁用，渐达中年道未行。莫与朝官论资格，安心却病是平生。"
"刘聚卿属题翁覃溪书金刚经塔图本","清末近现代初","郑孝胥","柳书精拓《金刚经》，近出燉煌之石室。唐人写经此其最，见之使人每自失。聚卿示我初有悟，结构艰辛扫圆滑。书来复示经塔本，细楷乃是覃溪笔。一塔适成经一部，共嗟此老太巧密。名流好事殊可喜，叶氏刊传妙无匹。陶斋收藏甲天下，独肯为子舍珍物。翩翩诗字含古味，骎骎北平欲度越。尔来时事愈难挽，志士灰心竞学佛。好持此经礼浮图，收拾精魂敛心骨。回文哀怨谁复谅，苏蕙英灵久埋没。题成卷图起看天，飞鸽喧空绕双阙。"
"赠周公孙","清末近现代初","郑孝胥","抚心有所恨，不遇未为冤。嗟子有心人，傥悲予所言。景庙久不豫，海内方忧煎。徵医满天下，弥留孰能延？伤哉母忍子，敝屣同弃捐。怀忠竟莫献，坐视宁非天。戊戌有贱臣，终身思旧恩。燕都复握手，踟蹰声俱吞。子诗非世味，中有梅翁酸。今日幸把玩，苟生堪一欢。"
"赵尧生侍御属题唐人写金光明经","清末近现代初","郑孝胥","袖中有谏书，不顾上怒喜。直声虽如雷，贪墨殊未止。史鱼事无道，伯玉耻君子。心肠一木石，面目安能改？缘何独佞佛，正坐文字美。结习不易除，觉痒因有技。以经名其室，意特重唐楷。谁能白世尊，何以置此士？欲识坚牢神，现身祇公是。"
"孙师郑求题祖庭遗迹卷子 其一","清末近现代初","郑孝胥","悲凉从军行，惨淡山水笔。是家多名士，累世见毛骨。"
"孙师郑求题祖庭遗迹卷子 其二","清末近现代初","郑孝胥","奇石不可见，佛云今有图。殷勤畏庐叟，为作补天馀。"
"桐城陈镜潭求题其弟琴甫事略","清末近现代初","郑孝胥","陈侯肆于文，为弟作佳传。浮生谢满壑，至行出瞑眩。鬼神使果有，夭寿各无恨。吾特忧其无，有之复何患。"
"题太平李君传后","清末近现代初","郑孝胥","厂市相望竞列肆，金石图书亦略备。奇货秘居射大利，碧眼贾胡入犹悸。李君魁桀有深智，刻苦居积业必遂。晋人坚守终不媚，肯与燕人斗狡狯？风气日漓诚可慨，吾言有意谁能会？"
"题慈仁寺访松画册","清末近现代初","郑孝胥","南城往往见老树，托命精蓝资掌故。诸松毛骨想父祖，吟啸寺门谁与顾。福陵飨殿郁苍苍，手抚龙腰暗断肠。沈阳归客休看画，挂梦浑河片日黄。"
"陶斋得汉雒阳木平方竹杖端因削箭笴制杖自题以诗又使余赋之","清末近现代初","郑孝胥","破觚为圜规偭矩，削园成方始陶父。持危扶颠谁杖汝，落日天阍久延伫。坡头荦确复崎岖，戴笠相逢便下车。自爱木家翻姓谱，还将《海赋》问玄虚。"
"陶斋属题无闷园雅集图","清末近现代初","郑孝胥","名园萧疏带林壑，胜事飞觞破寂寞。千秋尚友谁与归，奎宿精灵如可作。陶斋心醉为梁髯，图就还将险韵拈。閒杀诸贤终凛凛，可能蜍志共厌厌。"
"送胡瘦篁侍御出京","清末近现代初","郑孝胥","逐流病未能，行道嗟有命。踟蹰不忍去，始见君子性。读君言别诗，烈意出淡定。浩然孰能止，尹士恶知孟。诸贤抱馀惜，累饯若未称。去留志难异，微箕各为正。繄予久自放，情直行颇径。驱车偶过阙，心不善朝政。挽之既甚难，谁敢问究竟。酒炉共取醉，聊以助归兴。刚肠傥犹热，未免顾破甑。江湖不寂寞，或者天可胜。"
"罗掞东招集花之寺","清末近现代初","郑孝胥","花寺同来寺未花，却疑题榜近浮夸。京曹尽带儒酸味，诗社休参国论哗。二月春深偏雨雪，南城冰解屡回车。举杯祇合催人别，自觉忧时意已奢。"
"马通伯属题姚惜抱刘石庵行楷卷子 其一 姚卷","清末近现代初","郑孝胥","明人尚阁帖，香光始一变。国朝竞学董，阉然似乡愿。梦楼尤侧媚，腼作吴姬面。姬传稍劲秀，董鬼终入腕。后来有南园，纵笔绝傲岸。纷纷女郎耳，此士真好汉。"
"马通伯属题姚惜抱刘石庵行楷卷子 其二 刘卷","清末近现代初","郑孝胥","安吴论书家，欲下石如拜。邓书殊非雅，恶札岂可耐。石庵号蕴藉，堆墨作狡狯。未若何道州，斫陈不挂铠。何笔晚苦骄，嵬騀近俗态。出林喻飞鸟，我意在无碍。"
"二月二十二日集陶然亭","清末近现代初","郑孝胥","水光明灭入高寺，戴雪西山耀天际。推窗满眼是江湖，今日江亭最清丽。江亭佳处在一旷，十丈车尘隔人外。下车登阁似登山，步步层层带吟思。林梢草根动黄绿，观阙遥空隐丹翠。清谈何必遽流涕，坐送斜阳足馀味。小丘迤北特孤耸，于此置楼有殊致。若能张镜吸山光，卧看方知胜閒对。我来数旬本闲客，况值胡公怀去志。诸贤傥念会合难，莫惜看花数联袂。"
"题合肥张勇烈公树珊画像","清末近现代初","郑孝胥","勃然犹如生，见此万人敌。善以少击众，当者皆辟易。平吴方奋飞，援楚俄折翼。勇烈真嘉名，千载想风格。"
"三月三日林山腴招集南河泊","清末近现代初","郑孝胥","微阴三月三，草生水初活。相将趋水次，天影与波阔。春水似胜秋，冰释未匝月。水边虽无人，春气自发越。畏庐商画稿，最取山一抹。林间窣堵坡，势若涌木末。嬉游甘适野，聊散冲冠发。肉食者谋之，榱栋崩且折。吾侪归何党，曷不乐今日。"
"张小帆中丞属题文文忠山水小幅","清末近现代初","郑孝胥","文忠立朝端，正人所依附。国家有大计，立断无所顾。平生惟朴直，异域亦爱慕。巍然咸同间，赖此中流柱。寂寥山水笔，冲厚意何裕。好将配文节，艺事道已寓。"
"韬庵招集积水潭","清末近现代初","郑孝胥","韬庵被徵晚入朝，海内相贺仰名德。日下特开礼学馆，大事相援天下溺。中古以降家天下，三纲五常有误释。纷纷聚讼见己小，去圣万里犹面壁。叔孙自谓知世变，两生抱古吾益惑。周监二代尚博采，墨守一孔岂为得？诸儒读书亦云广，所患淑世乏高识。夷之墨者欲见孟，道有不同孰能直？先生用意酌宇宙，软语当使众喙息。却怜结习终未除，长避路尘亲水石。西涯一角真冷地，泽畔行吟暂閒适。与游不必尽朝士，眷眷遂至夕阳匿。袁丝籍福今俱老，安能随俗矜枉尺！"
"潘弱庵招游极乐寺余以事未至 其一","清末近现代初","郑孝胥","春归人去转悽其，诗社阑珊欲付谁？如许污人尘十丈，闭门花事不嫌迟。"
"潘弱庵招游极乐寺余以事未至 其二","清末近现代初","郑孝胥","父兄持我来游日，三十年来梦未忘。但咏韬庵诗足矣，可堪重至国华堂。"
"题岳飞名印","清末近现代初","郑孝胥","幼慕汤阴节，日夜搜稗史。壮过临安坟，愤慨看湖水。诗词实隐秀，翰墨多可喜。玩印几摩挲，哀公如象齿。"
"四月二日曾刚父招集崇效寺","清末近现代初","郑孝胥","刚父今荼山，诗法有所受。五言最沈著，意度一何厚。读之每叹息，风味如中酒。春归诗社晚，惘惘三月后。驱车白纸坊，赏此楸株丑。丁香裁及檐，讵出王朱手。壁间摩唐石，马厩迫隘湫。风流一消歇，文字亦何有。劳生过白驹，危局化苍狗。且极一日乐，今日可无负。"
"陈士可属赋李克用题字","清末近现代初","郑孝胥","沙陀独眼儿，初起势颇悍。赴难虽有功，拒汴终不展。局促居河东，四战岂长算。契丹既背盟，幽州复中变。爱女不能保，晋阳几输款。徒知相斫尔，霸业去已远。誉儿真暮气，三矢殊可悯。"
"赵尧生招集法源寺","清末近现代初","郑孝胥","相从追馀春，别近愿数见。复此双栝下，谈谐接诸彦。与君知渐深，片语辄称善。未来孰能料，拭眼待千变。吾谋适不用，坚壁勿浪战。酒行言又发，何异弦上箭。"
"四月二十四日渡海","清末近现代初","郑孝胥","泱泱勃澥意如何，腾碧翻金眼底过。出世祇应亲日月，浮生从此藐山河。南归不用怀吾土，东去谁能挽逝波？爱煞滔天露孤岛，弃船聊欲上嵯峨。"
"七月十八夜舍饭寺","清末近现代初","郑孝胥","雷电向何处，长空月皎然。浮云宁易世，人意自弥天。树影深遮寺，钟声苦破眠。酣嬉不归者，真比独居贤。"
"七月二十九日诣白庙胡同宝斋寿伯茀夫人出见","清末近现代初","郑孝胥","竹坡菊客惨相随，谁信诸孙骨亦灰。登榻招魂如见款，入门掩涕更增哀。不祥名节嗟为祟，一往清狂渺此才。还向髽孀想遗直，可堪凭吊到狐鲐。"
"舍饭寺","清末近现代初","郑孝胥","燕市秋衣已化缁，高楼何处问归期。西风斜日无人院，乞与粗宫作住持。"
"题邵位西手书与戴醇士曾涤生梅伯言三诗卷子","清末近现代初","郑孝胥","书生自言痴，抑之愈郁勃。视贼如虫鼠，安能为少屈？半岩在京师，戆直善面折。曾梅各敬惮，琦赛被攻讦。世乱归抱书，抵死终不辍。三诗好风味，行楷尤可悦。展卷暗伤嗟，古道恐遂灭。"
"曾士元求题其母节孝刘太夫人柏石画册","清末近现代初","郑孝胥","处世有百艰，胜天惟一德。移冬以作春，视此石上柏。节母行至高，健顺实殊特。孤嫠振门户，贻训资简策。诸孤得其孝，母气禀自昔。交游尽英彦，声誉竞推激。韩苏赋此画，取义各有适。子瞻称天命，终始介如石。退之羡平地，枝干遂万尺。坚贞母以之，苏论诚不易。吾当诵韩诗，馀庆真所积。"
"续海藏楼杂诗 其一","清末近现代初","郑孝胥","党人倡仇满，屠戮及妇孺。享国诚有毒，无辜彼何与。淩弱而暴寡，不义我所恶。独怪亿万心，亦有亿兆诅。蒸民丧懿德，孰可以理喻？夷齐独叩马，忤世良弗顾。"
"续海藏楼杂诗 其二","清末近现代初","郑孝胥","天下奇男子，惟有王保保。平生惜此人，豪杰尽推倒。谁能厉忠义，抗节誓不挠。万人苟一心，群孽岂难扫。丈夫纵失败，善死固有道。首鼠深可憎，窟兔讵为狡？"
"续海藏楼杂诗 其三","清末近现代初","郑孝胥","君子尚不屈，尺蠖时求伸。欲伸而暂屈，此义难喻人。箕比行不同，所同在其仁。不仁辞必屈，安能掩其真？士穷见节义，颠倒非所闻。向来谬扬抑，嚼舌吾何云。"
"续海藏楼杂诗 其四","清末近现代初","郑孝胥","官身有束缚，偾事非吾谋。长沙获先去，一士天所留。东华再阅月，兵气横穷秋。悲风舍饭寺，独啸哀南州。事急嗟无人，堪为朝廷羞。泽生可共死，惜我非其俦。举世轻忠义，苟全为高流。谁能从重华，甘与鹿豕游。"
"续海藏楼杂诗 其五","清末近现代初","郑孝胥","全家陷兵间，自意必离散。登高望洞庭，方寸亦已乱。大江接烽火，捲土纷惊窜。儿垂得吾勇，挺身赴危难。飘魂不成梦，噩耗丛万箭。丁宁若死别，去去复何恋。谁知能自拔，相见犹疑幻。冥冥或使之，痛定从所愿。"
"续海藏楼杂诗 其六","清末近现代初","郑孝胥","楼前菊始花，楼上月又满。填胸无底哀，花月空挂眼。时事遽至斯，终身意未展。奔车与覆舟，丘夷殆虚产。行吟但袖手，生世苦已晚。殊无阮籍狂，差似嵇康懒。"
"续海藏楼杂诗 其七","清末近现代初","郑孝胥","吾心有是非，诗书为之主。中含古性情，乖戾了无取。世风忽扬尘，吹我堕何所？举头失日月，震耳剧雷雨。营营魂不昧，耿耿意自许。欲呼平生亲，顾笑反予侮。高楼外无地，掩捲成独语。云垂鬼神黑，知己幸有汝。"
"续海藏楼杂诗 其八","清末近现代初","郑孝胥","之官而北上，留京而南归。屈曲使投閒，天欤非人为。功名与节义，时论方背驰。名教已扫地，何人能维持？指心许苍天，一老乃慭遗。徐行万马中，舍我噫其谁？"
"哀长沙县知县沈瀛","清末近现代初","郑孝胥","吴儿轻靡尽随风，九鼎吾终重此公。势不两存能自决，人皆一死未为穷。交期太浅真相失，节义何常或可同。他日私成黄沈传，还从鬼录想双雄。"
"危楼","清末近现代初","郑孝胥","落木危楼对陨霜，北风吹雁自成行。云含海雨千重暗，秋尽篱花十日黄。已坐虚名人欲杀，真成遗老世应忘。烧城赤舌从相逼，未信河东解祟方。"
"十月二十八日夜起","清末近现代初","郑孝胥","楼前夜色暗屯兵，雨猛风饕正四更。呵壁问天终不测，枕戈待旦独难平。寇雠土芥成酬报，猿鹤虫沙孰重轻？剩约毗陵子陆子，佯狂被发送馀生。"
"十二月二十五日鉴泉示生日诗","清末近现代初","郑孝胥","避兵真偷生，亡国方忍死。非徒无死所，留眼将有视。君王何所慕，弃国如敝屣。天倾地维绝，举世悖人理。老夫今焉归，投彼虎与兕。磨牙复吮血，大乱从此始。嗟君抱忠义，阿世深所耻。伤心生日诗，不啻以自诔。歌哭老更哀，意气付逝水。惟应奋史笔，文献徵宋杞。恶名彼何成，千秋诛竖子。"
"闻诏述哀二首 其一","清末近现代初","郑孝胥","少负致君志，蹉跎三十年。恨深孝钦世，气尽景皇前。自窜长辞阙，投荒遂戍边。拊膺终有欠，晚节不成坚。"
"闻诏述哀二首 其二","清末近现代初","郑孝胥","吾父潜郎署，趋庭祇教忠。宦途偏不遂，国史忽云终。死所原难觅，时流莫苟同。未求人事尽，可得咎天公。"
"续杂诗 其一","清末近现代初","郑孝胥","天意有所革，欲治必先乱。黔首冥无知，驱之遂为幻。贤达独违天，坚贞终不畔。譬诸风雨晦，鸡鸣宁失旦。狂愚方得时，明哲当自窜。深居味此理，长歌白石烂。"
"续杂诗 其二","清末近现代初","郑孝胥","避世不见人，长望天与日。天日彼何知，我意若有失。人生似朝露，用意徒郁勃。万形来入眼，闭目已自灭。忌形未忘意，耿耿成内热。"
"答陈伯严同登海藏楼之作","清末近现代初","郑孝胥","恐是人间乾净土，偶留二老对斜阳。违天苌叔天将厌，弃世君平世亦忘。自信宿心难变易，少卑高论莫张皇。危楼轻命能同倚，北望相看便断肠。"
"答沈子培","清末近现代初","郑孝胥","老向穷途道更穷，膝痕穿榻槁书丛。堂堂白日人谁在？杳杳高楼世岂通。守死自甘等丘貉，逃虚未暇托冥鸿。行逢宿草何妨哭，留阅兴亡祇两翁。"
"五十三岁生日放言","清末近现代初","郑孝胥","斯人非吾徒，闭户聊示绝。纷纷稚且狂，为祸乃尔烈。宗周何赫赫，竟为褒姒灭。鹯獭实驱之，鱼雀彼何别。老夫生不辰，坐视国被窃。愿为伍胥眼，更向城门抉。苟生诚可吊，囊底智未竭。万一落吾手，犹得日月揭。惟道援天下，就之有不屑。放言自倾听，又用自怡悦。"
"张让三闻余不出枉视相唁且求作诗","清末近现代初","郑孝胥","宴居何所念，一坐厉千劫。半年不出户，世变方岌岌。初不知有汉，魏晋亡愈急。小园花事过，迸笋又戢戢。绿深春已晚，惆怅风雨集。客来或见唁，不语久于邑。张君素相重，文字积慧叶。染须事后生，愠色在眉睫。彦回故名士，垂老乃被胁。我曹宜深戒，晚节且孤立。"
"赵尧生侍御属题万松深处卷子","清末近现代初","郑孝胥","入山恨不深，入林恨不密。苟非达人者，此事殆难必。去年在京师，恣意寻松栝。一访仁慈寺，数过法源刹。当时有所咏，出语极哀裂。知音或先觉，果尔国不活。吾曹当饿死，避世未为洁。流离携短卷，俯仰愧明哲。云间松层层，屋顶山齾齾。世外多此境，不去定何说？君今曷自题，遣意向幽绝。梦中闻松涛，洒然解烦热。"
"题沈文肃书扇","清末近现代初","郑孝胥","不带湘淮恶习来，眼中此老最崔嵬。道因碑外儒酸气，君实何妨唤秀才。"
"金巩伯求题端午桥诗后","清末近现代初","郑孝胥","京官称端四，节府推匋斋。收藏甲天下，文采腾当时。死忠诚得所，声价孰与齐？平生辱见知，泣下视此题。"
"题林学衡诗本 其一","清末近现代初","郑孝胥","少年纵笔羡才人，老去枯肠稍逼真。喜子能诗通性命，何妨取径近艰辛。"
"题林学衡诗本 其二","清末近现代初","郑孝胥","文字似非标榜事，可教尘土污毫端。静中别有精微在，莫作狂花客慧看。"
"四月十八日夜示中照 其一","清末近现代初","郑孝胥","少年南北行万里，销尽雄心最可悲。今日沧桑千万恨，高楼淙雨夜谈时。"
"四月十八日夜示中照 其二","清末近现代初","郑孝胥","儿曹催我老何辞，世事磨人命可疑。各有家山归不得，祇应同穴是归期。"
"答樊云门冬雨剧谈之作 其一","清末近现代初","郑孝胥","久于南皮坐，习闻樊山名。老矣始一见，赵璧真连城。落笔必典赡，中年越峥嵘。才人无不可，皎若日月明。春华终不谢，一洗穷愁声。南皮宿自负，通显足胜情。达官兼名士，此秘谁敢轻。晚节殊可哀，祈死如孤；其诗始抑郁，反似忧生平。吾疑卒不释，敢请樊山评。"
"答樊云门冬雨剧谈之作 其二","清末近现代初","郑孝胥","尝序伯严诗，持论辟清切。自嫌误后生，流浪或失实。君诗妙易解，经史气四溢。诗中见其人，风趣乃隽绝。浅语莫非深，天壤在毫末。何须填难字，苦作酸生活。会心可忘言，即此意已达。"
"答樊云门冬雨剧谈之作 其三","清末近现代初","郑孝胥","穷愁良易工，忧患宁爱好。奋飞抉世网，结习犹烦恼。午怡论诗骨，见谓饥不饱。心知小潺湲，河海愧浩渺。何期樊山老，闽荔喻益巧。荔甘而诗涩，唐突天下姣。庶几比谏果，回味得稍稍。嗜涩转弃甘，攒眉应绝倒。"
"胡铁华求题大山松所画卷","清末近现代初","郑孝胥","闭目念家山，开眼顾已失。谁言画非真，犹胜梦一瞥。蜀山插天外，蜀士滞天末。披图忽惊叫，还我旧岩穴。林屋摹大痴，得意留此笔。一朝君获之，松所见突兀。居然得八九，注视神为夺。重烦赵叟诗，说尽乡愁切。中原正丧乱，骨肉殊存殁。莫歌蜀道难，归思恐难遏。"
"五月十三夜同中照望月","清末近现代初","郑孝胥","君言对月宜临水，无水真成负此楼。鸥榭濠堂无见处，还如落月在心头。"
"题吴剑泉寄愁小草","清末近现代初","郑孝胥","少年自喜良堪笑，老阅沧桑却自哀。郁郁一生怀未展，滔滔举世意全灰。偶寻断梦闲情在，试检残编旧恨来。莫信寄愁有天上，人间何处遣愁回。"
"书女景扇","清末近现代初","郑孝胥","刺天汝亦厌群飞，赁庑春申即是归。焉用关心看朝报，娱人正有乳婴肥。"
"六月十五夜月下","清末近现代初","郑孝胥","风穿月透海藏楼，坐近虫声已似秋。流水斗龙潮乍过，停云顾兔雨旋收。微行士女应忘反，缟夜园林信壮游。可惜旧情衰谢了，祇堪偃卧看牵牛。"
"沈子培属题山居图","清末近现代初","郑孝胥","贤者当辟世，其次乃辟地。故山虽见招，居之殊不易。看君展此图，中有经天泪。终年不下榻，神往属天际。别来值翻覆，未死幸相视。当时谓必尔，果尔岂足异。吾侪即山鬼，能知一岁事。相携山之阿，风雨娱昼晦。"
"吊日本大将乃木希典诗","清末近现代初","郑孝胥","性情挟礼义，勃然在一发。百世犹兴起，壮哉此贤匹。君臣与夫妇，同尽意何决。似含厌世旨，弃浊自成洁。知君百战馀，视死远胜活。功名出至哀，垂老郁劲烈。苟非断脰举，殊负一腔血。平生信诗书，助汝舍生热。中原今何世，谁复识名节？纲常既沦丧，廉耻遂澌灭。闻风独酸鼻，感动为悽绝。低回诵遗篇，梦魂逐豪杰。"
"嵇叔夜","清末近现代初","郑孝胥","人间久矣知音绝，灯下谁来听履霜？灭火罢琴真解事，不须魑魅更争光。"
"题顾升瘗琴铭及其妻庄宁书多心经","清末近现代初","郑孝胥","遣词掩抑《瘗琴铭》，下笔沉吟资福经。毕竟乞灵文字好，生天成佛总无灵。"
"九日鉴泉介庵同游徐园","清末近现代初","郑孝胥","空将目力送归鸿，意气颓然一秃翁。辟世犹能作重九，污人终自厌西风。无山易败登高兴，得酒聊忘失路穷。霜菊名园堪徙倚，未妨同恋夕阳红。"
"题吴鉴泉鉴园图 有序","清末近现代初","郑孝胥","金陵往来二十年，梦落复成桥水边。疏林丛竹隔水看，蒋山如屏当我前。此园未成先造意，剪取溪水收云烟。缚茅编篱极惨淡，口不能道心谓然。眼前风景人未觉，引子入胜中有天。来游何止千百辈，谁者领略真萧闲。我去复来如燕子，濠堂无处寻巢痕。喜君久为此园主，收拾世事归诗篇。岂知兴亡一弹指，故国安在园空存。君虽未归归亦得，但恐百感伤心魂。图成哀歌予和汝，默数旧恨毋多言。"
"金溎生武祥属题所著书三种 其一 题《冰泉唱和集》","清末近现代初","郑孝胥","帅师次苍梧，未及酌冰井。尝自比漫郎，戎旃亦踰岭。君作漫泉亭，心若隐之冷。相看真逸民，刻诗娱晚景。"
"金溎生武祥属题所著书三种 其二 题《表忠录》","清末近现代初","郑孝胥","纸城而铁人，壮哉刘防禦！赤溪考铜鼓，作书表其墓。邪说方弥天，势若蚩尤雾。子书岂《春秋》，欲使乱贼惧。"
"金溎生武祥属题所著书三种 其三 题《思忠录》","清末近现代初","郑孝胥","安节义不屈，自称王坚子。战死非徒忠，孝者亦视此。石公与金叟，吊古郁微旨。名教既扫地，背义何所耻。"
"答鉴泉乱后归鉴园","清末近现代初","郑孝胥","入城南向觅龙蟠，尾脊腾空最耐看。桥到复成波尽阔，堂窥赏寂地饶寒。几时少壮凭回首，一局兴亡付倚阑。苦道名园无俗味，满墙旧句作悲酸。"
"通州徐贯恂属题梅花山馆读书图","清末近现代初","郑孝胥","几生修到想居诸，换骨奇方政赖渠。何似爱梅剑南老，劝人祇读晦翁书。"
"答左笏卿并示介庵","清末近现代初","郑孝胥","亡国大夫诚可耻，避居海滨幸逃死。本心未死有鬼神，纵抱遗经亦妄耳。少年各欲立奇节，老大落魄乃至此。苟活仍遭举世非，杜门犹被千夫指。君诗博引到古人，身世略同定谁比。彦回名德既不昌，何用长生贪久视。幼安元亮或庶几，风雨鸡鸣见君子。"
"答沈子培","清末近现代初","郑孝胥","往者心宁逝，颓然迹愈疏。交期龚语隗，相视祀怜舆。挂月楼常迥，凝寒岁向除。思君须雪后，访戴未为虚。"
"朱丙君求题张瑞图草书长卷","清末近现代初","郑孝胥","崇祯定逆案，阁臣居其四。生祠谁书碑，二水败以字。其书颇精熟，实则有习气。岂不劲且巧，所乏萧散味。竖眉复怒目，俗笔在刻意。对策列第三，立论却有致。用人古不分，称职足为治。君子与小人，强名乃多事。人污言不废，此理未为悖。朱君得此卷，喜看腾掷势。缶庐亦许可，绝叹龙虎臂。吾意独轻之，一说聊可备。缶庐擅三绝，诗笔挟忠义。莫持张比吴，逝者有馀愧。"
"陈仁先听松图","清末近现代初","郑孝胥","飒飒寻徐至，飕飕久未停。崩腾赴空阔，萧洒出沉冥。倚石梦初觉，推窗酒欲醒。劝君勤洗耳，凡响不须听。"
"陈仁先种菊图 其一","清末近现代初","郑孝胥","鞠族多异姿，幽人好佳色。年年我有秋，寄兴在篱侧。凄风风始馨，凝霜霜作魄。剪苗资勤灌，迸蕊务细摘。忽然吐殊妙，谁信出心得。白黄诚高清，绀紫尤奇特。一时美所钟，未免爱而溺。君能轻世事，正赖有菊癖。菊亦何负君，何云奈岑寂。"
"陈仁先种菊图 其二","清末近现代初","郑孝胥","惟菊有骚心，对菊宜自醉。看君留菊影，画手远不逮。渊明魂难起，菊意谁能会？萧萧天地秋，独秀霜风外。海滨菊最盛，种类极繁碎。时事莫挂口，刻意徇所爱。可怜才未尽，哀怨出天籁。馀生依草木，聊复娱万岁。"
"苍虬阁观吴仲圭画松","清末近现代初","郑孝胥","何时失路窜岩底，捲山怒涛龙欲起。笔下风声来似水，道人胸中乃有此。斑斑古苔含墨理，作鳞之而极可骇。心知化石或未成，定有茯苓堪作饵。尝观许遇画长松，半身埋云高不止。峰颠隐隐动天籁，犹恨近前难逼视。岂若此画任摩挲，坐卧时疑风入耳。"
"刘宣甫六十生日","清末近现代初","郑孝胥","宣南游迹光绪初，忍庵西斋尝共居。读经声中温旧梦，此味忘老真有馀。蘧氏行年六十化，吾侪不化诚空过。出头且放与诸郎，虎变龙摅任称霸。"
"庄思缄濠上观鱼图","清末近现代初","郑孝胥","苦爱庄周信子舆，知鱼知我定何如。蚤知熊掌非真味，渐觉年来悔舍鱼。"
"爱苍示听松诗因及涛园种松事赋此答之","清末近现代初","郑孝胥","般若台前松风吼，以涛名园从许友。乌山戴石石戴松，石上翻涛山欲走。山荒松老何人识，共爱瓯香名在口。忽看园址变祠堂，更种新松伴苍叟。问公出山今几岁，满眼沧桑又阳九。岁寒后凋空太息，为我言松黯回首。未能相从归踞石，想见松阴可盈亩。夜深涛作谁来听，二老英灵定携手。"
"过叉袋角吷庵所居","清末近现代初","郑孝胥","有樟骞云鹏，有藤窜修蟒。众木纷蔽亏，翳若张天网。繁枝上交阴，盘根下错壤。回飙不能振，鸟语閟幽响。夜气昼不开，日色含莽苍。河流绕其外，穿漏微眩晃。森森百馀树，树树堪俯仰。谁知入林乐，遂古涉冥想。拊楹试一啸，惊视来罔两。诗心正厌世，得此恣独往。何当风雨夕，瞑坐搜万象。勿愁语太玄，寥阒吾能赏。"
"晓起","清末近现代初","郑孝胥","清霜晓月满阑干，曙色横空夜已残。冻杀梅花谁管得，祇将瘦骨敌春寒。"
"程白葭属题精忠柏断片图","清末近现代初","郑孝胥","世方憎忠义，君胡表此柏？移之至岳坟，终古配毅魄。吁嗟墓中士，涅背字历历。苌叔苦违天，天倾血成碧。"
"长尾雨山属题倪鸿宝手稿","清末近现代初","郑孝胥","造意如垂云，隐隐吐雷电。使笔如纵兵，飒飒剧刀箭。烂然骤圈点，率尔恣涂窜。妙处堪熟思，精极耐细看。斯人诚过人，表里俱可见。筹饷卒无功，海运才得半。渠宁亡国臣，暴尸馀恨叹。由来翰墨缘，千载等昏旦。矧兹忠义感，密切逾亲串。雨山获此稿，手校补残卷。昔哀鸿宝心，今见鸿宝面。勿令俗手污，闭户潜展玩。平生曾南礼，好热香一瓣。"
"又题雨山所藏黄石斋文治论卷子","清末近现代初","郑孝胥","尼山论人先史鱼，有道无道直如矢。石斋可与史鱼匹，毕生不屈得其死。奇哉斯人乃多艺，文辞书画皆绝美。迂僻疑当含瓦石，广平梅花定何理。忍盦昔藏泼墨卷，莲叶戏蟹半入水。《孝经序论》杂骈散，蔡夫人书犹可喜。忍盦久亡不可见，今见此捲毛发起。雨山端人能宝此，殷勤使我题纸尾。我与石斋虽乡里，亡国则同他无似。略谈文字尚难追，北山遗臣谁敢比？"
"二月初一日雪中作","清末近现代初","郑孝胥","惊蛰昨已过，草根青欲活。北风忽一怒，作此漫天雪。散花塞空际，著地亦不灭。松竹各离披，残梅亦妍绝。楼窗明耀眼，终夜疑月出。冻云压曙光，日气为之夺。密林如蘸粉，淡墨妙新泼。庭除止勿扫，独赏留皓洁。寒雀何毰毸，聚语俄惊瞥。欲为体物语，盐絮孰工拙？不须效白战，谁可假寸铁？"
"李审言室赵孺人诗","清末近现代初","郑孝胥","黔娄未为穷，固穷在其妻。贫贱有难言，言之伤肝脾。为子事丘嫂，为子奉阿㜷。子有析居叔，迎养抚其儿。子有未嫁妹，教诲迨于归。子独厉节操，家法众所仪。子独治诗书，名声人所师。子居秦南仓，一乡谁与齐？子冠兴化学，一县谁能希？方子初应试，宵中缀敝绨。及子出适馆，客中寄新衣。子穷而好施，贷钱与子挥。子贫而善病，质田为子医。命贵且问相，戏言子岂嗤。夜冷不甘寝，知言子诚痴。子疾身欲代，子愁颜愈嬉。彼实一好妇，食贫色以衰。彼实一健妇，持门体以羸。忍涕行不顾，归来子何为？妄意晚相报，迂哉子奚追？幸子有文字，自书自伤怀。文字身后名，生前事事乖。岂若不识字，白头伴荆钗。彼嫠不恤纬，又兴宗周哀。何如歠糟糠？何如炊扊扅？"
"刘步溪见语闽事并示新作","清末近现代初","郑孝胥","闽士褊狭自风气，我闻刘君言小异。汀漳水利可当闽，此议堂堂起人意。建溪高屋如建瓴，水力驱机天所遗。谁能断取万丈瀑，激电鞭霆作机事。富以其邻我何害，反掌当令收万倍。莫从鼠窟寻生活，且引眼光出牛背。老夫岂妄众勿讶，或君不哂前言戏。深人作诗语不浅，多歧徘徊犹堪味。我如冯妇耻攘臂，技痒自嫌囊底智。誓心铁石问韬庵，晚节相期在风义。"
"春阴李审言","清末近现代初","郑孝胥","审言与我年相若，我观其书颇惊愕。清言移人味甚正，读书得间趣尤博。乾嘉学者各有就，一语举要遗糟粕。前辈著书政如此，后生或识伏案乐。近来文士绝嚣张，雅俗未分妄自襮。范围名义溃欲尽，乱耳使人意绪恶。速持羯鼓为解秽，弦外馀音不寂寞。论诗君勿谬见推，此事散原真杰作。我今心折在四灵，才力自知甘守弱。篱间垂柳黄可念，澹荡樱桃华已著。春阴竞日能见过，无益有涯待商略。"
"樱花 其一","清末近现代初","郑孝胥","离合神光看不厌，乍阴乍阳明复暗。开颜弄日影成云，吐蕊含姿花愈澹。春风莫吹鸟莫啼，从渠烂漫压枝低。倾城政有无言恨，倚市休论桃李蹊。"
"樱花 其二","清末近现代初","郑孝胥","云停烟活风日鲜，堆花满枝弄婵娟。施朱太赤粉太白，始信微醉由天然。花光如水水欲逝，开到四分方绝世。近前细看更沉吟，休向花间问才思。"
"桃李","清末近现代初","郑孝胥","成蹊由好事，桃李初无言。君子如桃李，惊俗何足论。抚己诚有得，世丧我固存。使彼会从我，徐行回众奔。"
"答樊云门","清末近现代初","郑孝胥","幽忧成简出，苦吟成心疾。有诗不与人，聊自呕抑郁。故人偶相从，借酒道契阔。樊山忽入坐，真若山排闼。感君已再顾，诣谢意久阙。微雨花覆窗，小坐极可悦。诘朝出新句，语妙多曲折。形骸殊声气，疏者孰与密？庶为知者道，流俗莫强聒。春归益闭户，刻意还阁笔。"
"江陵张茝衡女士绝命书题后","清末近现代初","郑孝胥","逝者难自救，岂愿爱者俱。生者甘自绝，告绝留此书。此书谁能读？读之血模糊。那堪示兄姊，况彼无母雏。自谓命穷薄，舍生宁从夫。未死忧见救，将死忧不殊。引药更进食，力争在须臾。毒酖反为美，天亲反为疏。处置何周密，多方出不虞。一瞑幸已达，智计人谁如？嗟嗟彼女士，所守同腐儒。知尔方厌世，举世非吾徒。大义世所弃，至情世所迂。尔云酷爱名，殉名安足娱。尔兄善述哀，真实语不诬。嗟尔手足情，悽悽一世无。"
"答陈仁先寄栽菊种诗","清末近现代初","郑孝胥","杜门艺菊冷京曹，海上羁吟类楚骚。诗卷惟应书甲子，高斋想已没蓬蒿。试寻乾净半畦土，与寄沈冥一世豪。珍重残株好将护，秋来还拟酒中逃。"
"题董小宛孤山感逝图","清末近现代初","郑孝胥","园岂埋香地，梅为感逝花。有人忆花影，无语自横斜。"
"徐积馀随庵勘书图","清末近现代初","郑孝胥","北江论藏书，数等意甚备。推原正缺失，考订家为最。何人可当此，惟数钱与戴。其次辩板片，错认不少贷。是谓校雠家，抱经覃溪类。又次曰收藏，异本广收致。下供博士览，上或补金匮。天一阁嶙峋，瓶花斋珍袐。昆山传是楼，海内共惊视。又如嗜宋刻，所获多精致。旨意纵未窥，年日务省记。邬镇鲍处士，吴门黄主事。斯为赏鉴家，可喜亦其次。乃若钱景开，陶氏五柳辈。湖州施汉英，巧掠仍贩卖。旧家有中落，贱取计必遂。富室苟好书，索价每十倍。其风斯下矣，掠贩诚逐利。徐侯刻丛书，艺林极宝贵。庶几比荛翁，后贤恃《津逮》。稚存语虽谑，颇亦饶风味。聊题《随庵图》，世变堪嗟慨。"
"题刘聚卿汴学二体石经","清末近现代初","郑孝胥","汴学经久亡，残石定有几。山夫记五碑，为数疑不止。汴中新出土，《中庸》亦可喜。薄家见四册，犹未及丁氏。九经得其三，三百数十纸。竞为聚卿得，默相有神鬼。聚卿负侠气，好古力尤伟。罗君劝摹刻，辄以翁孙比。此议诚大佳，我意欲稍俟。祥符陈留间，猿叟所亲履。已云多湮匿，顾朱语非是。安知开封学，石板果尽毁。士夫常漏略，碑贾或可恃。及今力搜索，奇秘傥再启。石斋断碑砚，珍重已如彼。得石加护持，摹刻安可拟？天惊石破事，亦在人为耳。却嗟章杨辈，素号精篆体。蜀经皆题名，此刻胡不尔？古人重经学，视书特小技。用意极尊严，谁欤会微旨？老夫丁世乱，睹此空掩涕。儿时真隔生，背经泻瓶水。"
"病起读经会","清末近现代初","郑孝胥","风雨敲窗病骨苏，执经吾道岂愁孤。啸歌不废声金石，物论难窥叟智愚。危行终哀世澌灭，胜天聊缓死须臾。孱躯便是兴亡史，可信诗人有董狐。"
"恒斋画鹊华秋色便面 其一","清末近现代初","郑孝胥","鹊华曾入斯人眼，过眼谁知子所之。纵使今朝同健在，追欢无处亦成悲。"
"恒斋画鹊华秋色便面 其二","清末近现代初","郑孝胥","当年放眼恃形骸，次第风流地下埋。留与工愁王沈郑，恒斋苦忆更缄斋。"
"风蝉","清末近现代初","郑孝胥","却暑惟默坐，蝉噪意转烦。风声得所助，倦耳生波澜。抑扬益可喜，众籁不能喧。五更谁来听，梦断初忘言。"
"雨鸠","清末近现代初","郑孝胥","云阴作画凉，雨到鸠鸣外。午倦唤欲觉，隐几尤梦呓。忽然自惊起，谛听故未逝。窗前过疏点，竹树交深邃。"
"吾分","清末近现代初","郑孝胥","老死虽吾分，衔冤欲一言。辟人中辟世，为鹤亦为猿。楼夐天沉月，秋悲叶去根。儒生机屡失，端已绝乾坤。"
"黄石斋莲叶戏蟹卷子","清末近现代初","郑孝胥","秋荷张败帆，霜蟹携利刃。离披更出没，深浅皆可辨。道人不画水，水趣自弥漫。尖团得八九，或泳或奔窜。莲蓬老如石，黑皱堪摘玩。蒲荇气青冥，映波作重晕。荒凉各成就，凛凛意谁见？回思光绪中，忍盦藏此卷。西斋我下榻，累月常在案。重逢真腹痛，穷老入世乱。欲题自伤晚，何止存殁恨。"
"张楚实求作石老人君子居诗 其一","清末近现代初","郑孝胥","辟世欲何往，飘然海上逃。离群从鸟兽，孤啸答风涛。此叟堪师事，高踪谢尔曹。题名非石隐，试为问文豪。"
"张楚实求作石老人君子居诗 其二","清末近现代初","郑孝胥","白下寻残梦，吾尝过竹居。胎禽养丹顶，壁记刻行书。觞咏怀前辈，风流话旧庐。宫墙照眼地，今日是殷墟。"
"题徐积馀重绘定林访碑图","清末近现代初","郑孝胥","金陵承平多士夫，钟山若为人所归。此山政是老名宿，荆公放翁尝追随。吾侪流寓亲山色，不啻老辈私相依。摩挲题名辄继刻，一瞑岂异生同时。兴亡忽然来见逼，山灵脱命才几希。名流狼狈鸟兽散，海上存者真孑遗。当时图咏谓可久，转眼灰烬空馀悲。君今再图重收拾，卷中人物殊参差。后来观人益论世，未免变节留深讥。何年更往何事定，聊破寂寞镌岩隈。"
"九日病愈出游","清末近现代初","郑孝胥","郁郁药炉经捲边，偶闻重九意萧然。国亡安用频伤世，病起犹思一仰天。几换园林吾亦老，休谈人物梦何年？菊前桂后秋光断，却负登高半日颠。"
"答乙盦短歌三章 其一","清末近现代初","郑孝胥","仰见秋日光，秋气猛入肠。相守虫啸夜，相哀叶摇黄。枕书窗间人，二竖语膏肓。日车何时翻？一快偕汝亡。寂寞非寂寞，煎愁成沸肠。同居秋气中，一触如金创。"
"答乙盦短歌三章 其二","清末近现代初","郑孝胥","人生类秋虫，正宜以秋死。虫魂复为秋，岂意人有鬼。盍作已死观，稍怜鬼趣美。为鬼当为雄，守雌非鬼理。哀哉无国殇，谁可雪此耻？纷纷厉不如，薄彼天下士。"
"答乙盦短歌三章 其三","清末近现代初","郑孝胥","秋气虽宜诗，鬼语乃诗病。君诗转西江，驾浪极奔劲。云何弄细碎，意属秋坟夐。四灵若灵鬼，底足托高咏。人间匪佳味，孤唱泪暗迸。故交去堂堂，关张等无命。共君伴残岁，后死聊自圣。"
"先考功生日归虹桥路十月十一日","清末近现代初","郑孝胥","雨馀黄叶欲辞林，晓雾才收又似阴。久客竞疏忌日拜，新寒正动履霜吟。携孥海上成遗孑，纵步田间即陆沈。苦道白云近亲侧，望云怅断恐难寻。"
"爱菊二首简陈仁先 其一","清末近现代初","郑孝胥","爱菊爱其淡，菊类晚愈奇。岂能遂不爱，臭味殊差池。秋花复当令，佳种忍弃遗。恨不起渊明，究穷花之姿。颇疑东篱意，匪逐世情移。尚淡不尚奇，此理将语谁？"
"爱菊二首简陈仁先 其二","清末近现代初","郑孝胥","众芳竞媚世，菊乃傲者徒。穷秋风雨中，闭门足自娱。诗人有寒骨，气类惟饿夫。周粟诚不义，餐英追三闾。千秋屈与陶，知己良有馀。对菊怀二子，悲吟意何如？"
"幽思","清末近现代初","郑孝胥","幽思破残夜，禁寒弥憯悽。野苍霜气白，窗曙月痕低。我倦不能寝，鸡鸣真欲啼。旁皇殊未已，觅句奈无题。"
"答叔伊","清末近现代初","郑孝胥","荒池老树皆吾梦，梦境故人圣得知。二十九年烦省记，只能寻味不能诗。"
"题明登莱巡抚陶郎先遗集","清末近现代初","郑孝胥","陶抚狱甚冤，《明史》失其传。申耆与衎石，补作殊有见。同罪若襄悯，同类若忠宪。师友皆大贤，才质尤相近。东林党人碑，名字岂妄窜。党籍诚至荣，汗青何足恨。"
"杂诗 其一","清末近现代初","郑孝胥","恕斋名藉甚，一败遂涂地。苟活才弥年，甘死殊不易。武昌知必乱，养痈固宜溃。不戢而自焚，弄兵实众稚。咎公在操切，姑息岂得计。奄奄殁牖下，易主真隔世。平生诸宗元，过门空雪涕。"
"杂诗 其二","清末近现代初","郑孝胥","匋斋性素懦，临难乃不屈。其弟能同死，节义两无匹。入川不能止，别酒成永诀。使吾在军中，乱事或可遏。前师赴成都，重庆止勿发。徐收秦黔兵，叛者良易灭。求助辞甚哀，拊膺独呜咽。"
"题慈乌村图","清末近现代初","郑孝胥","金村幽人《隐居赋》，树老峰环资掌故。能文祇用说田园，辟世谁知守丘墓？年年返哺还养雏，共爱君家屋上乌。切莫离巢思远举，出村恐有黑云都。"
"周少朴中丞留饮","清末近现代初","郑孝胥","主人好士真天性，邂逅冲筵便尽欢。身外惟留诗卷在，岁寒转觉酒杯宽。谋人家国肠空热，老我田园兴已阑。惭愧梅庵厉高节，深衣相对岸黄冠。"
"汤蛰仙求作明遗老朱舜水诗","清末近现代初","郑孝胥","后乐园中好树石，海波吞天滞魂魄。九原想与夷齐游，徙倚祠门长太息。当年东邻重忠义，潘侯倒屣迎宾客。驹笼私第址堪寻，龙麓高坟碑未泐。我游江户尝凭吊，窃敬此翁世莫识。忽闻学社噪杭州，归骨建祠争甚力。斯人辟世虽不返，故国旧君心匪易。纷纷正欲废大伦，谬托同心定何益。策名委质义难背，自许英灵照肝膈。善学柳下有不可，妄附紫阳渠所斥。"
"姚赋秋六十生日","清末近现代初","郑孝胥","六十忽已及，初见如目前。回头顾诸郎，略如君少年。当时不畏险，妙手矜飞仙。豺狼与蛇蝎，狎玩长周旋。毒物不能害，脱命诚有天。世人空吐舌，至今知子贤。譬彼善游者，深入万重渊。婴鳞探其珠，不惊骊龙眠。君今已老成，狡狯宁犹然。往事偶一谈，颇堪娱酒边。举杯为子寿，相期绝世缘。"
"刘聚卿属题枕雷图","清末近现代初","郑孝胥","忽雷流传千馀年，大小二器归此阁。楚园好事继燕庭，铁崖东塘不寂寞。前有花坡后瑞山，解操唐音听者愕。畏庐复为写此卷，殷勤不惮再三作。宜春堂中劝我酒，宣统三年事如昨。忽然梦觉今何世，遗老江湖各零落。怪君风流殊不减，犹能出国责前诺。当时已有万种哀，欲写辄成数日恶。兴亡过眼更何如，忍倩琵琶转弦索。名流纷纷竞绮语，谁倚新声续梦鹤。莫誇尤物留佳话，且伴残年专一壑。猛看题字绝惊嗟，震耳波涛啸蛟鳄。"
"味雪轩图","清末近现代初","郑孝胥","辨味必以口，未可与言味。雪味味尤玄，孰解推其意？味雪味在茶，舌本得深致。非甘亦非淡，仙境吸沆瀣。或疑味在梅，疏枝耿窗外。天花正交舞，幽香忽微至。又疑味在酒，却寒宜薄醉。冲然适其适，醇旨若可会。不然味在诗，思发觉有异。雪中获神助，逸语夐出世。寻味入非非，得味自天际。试约轩中人，冲寒共驴背。"
"江庐奴","清末近现代初","郑孝胥","王恭辟长史，江敱素所惮。凌晨往自言，嗫嚅辞甚巽。庐奴出帐中，对客罢漱盥。闻之若未闻，默尔意傲岸。独酌不及宾，臧获待再唤。颇怪卿亦须，杯中物宁羡。解惭恣一吸，未醉赪在面。逡巡幸脱去，伺隙诚可窜。自量固为难，出户震微叹。"
"朱游","清末近现代初","郑孝胥","田野幸亡事，东阁且小留。四方多奇士，来者良可收。丞相备宾主，于礼盖至优。请君为郭隗，趋风或尔俦。薛宣语从容，用意殊未周。远不如承嘉，一言惊庸流。小生乃相吏，狂直真朱游。"
"答严几道","清末近现代初","郑孝胥","故人含泪倚天阍，剪纸能来招我魂。覆压真同嫠惧陨，津梁谁信佛称尊。壮年屡弃犹知耻，邪世群飞孰讼冤？从此休论王霸事，区区名节已难言。"
"杨和甫集二李篆谱书后","清末近现代初","郑孝胥","斯冰去人远，遗迹搜鳞凤。炎炎六百言，《尔雅》辞可诵。千文集逸少，传习世已众。孰与持兹编，考古极有用。岂徒窥篆法，小学繫尤重。先生厉名节，死义事绝痛。何时手自书，整暇兼飞动。避俗意殊奇，合污宁足讽。"
"答樊云门踏月之作","清末近现代初","郑孝胥","酒罢各引去，初月犹在西。且谈且徐步，馀兴如忘归。楼台隐星汉，林影纷路歧。夜色使人幽，幸无车马驰。谁知道旁客，寥寥皆孑遗。樊山素斗健，万户比千诗。左叟能作达，闻歌情稍移。我亦耽行吟，意行从所之。海滨聊可避，莫辨望与夷。清景良易失，追摹记分携。"
"樱花","清末近现代初","郑孝胥","朝日满园春过半，绝艳为云云欲散。徘徊已倦更淹留，醉梦虽酣难把玩。微红渐褪旋成晕，浅碧独倾尤有韵。一年能得几日看，却对半开愁烂漫。"
"答陈仁先看花","清末近现代初","郑孝胥","闭门春晚耐馀寒，强为花枝共倚阑。深色数丛休恣赏，碧云一树试回看。已拼酒病华年过，却俟河清笑口难。行近高楼浑世外，从君寂寞更盘桓。"
"自海复镇赴崇明过古墓柏林甚茂","清末近现代初","郑孝胥","海角无山中墓田，如云豆麦欲连天。斯人毕竟凭何力，卧拥幽林过百年。"
"送长尾雨山北游","清末近现代初","郑孝胥","江户旧游非梦寐，眼前雨山尝同醉。人间陵谷事堪惊，无恙吾侪默相对。此心历劫终不改，我与乾坤孰坚脆。但持常理待无常，苍狗白衣从变态。春申流寓忽数载，文字相娱加笃爱。君今北行何所览，阙里岱宗思一拜。寻碑扪石或有得，吊古哀时必增慨。知君平生重忠义，邪说安能容鼠辈。莫嗟孔氏久无徒，回首沧桑老夫在。"
"徐室女新华哀诗","清末近现代初","郑孝胥","女子幼入学，稍长绝可喜。所患在务外，相率风斯靡。沪滨盛学校，吾见亦众矣。家家掌中珠，化作蛇与虺。异哉徐室女，天性秉孝悌。其兄远游学，阖室奉祖妣。能承大母欢，以女兼孙子。恋亲且好学，不嫁尝自矢。文字渐有名，浩瀚若秋水。徐君出示我，涕下不可止。女亡二十一，短折定何理？盈盈玉雪枝，忽作尘土委。人言才妨命，悔痛实无比。所馀仅翰墨，魂魄必依此。谁能哀以辞，吾女将不死。我闻心骨悲，弥明亦长已。彭殇那足较，飘忽同逝晷。妄歆人间福，欲纂厌世史。此哀何时忘，泪面不必洗。"
"题怀素自叙帖","清末近现代初","郑孝胥","草书初学患不熟，久之稍熟患不生。裁能成字已受缚，欲解此缚嗟谁能。獦獠解事趋平淡，笔下风雨常纵横。观其能速不速处，蝉蜕一切如无情。没人操舟诚妙喻，举止自若完神明。子瞻宁未见此贴，毋乃会意翻忘形。"
"七月十七日昧爽","清末近现代初","郑孝胥","晓雾殊未明，坠月欲无焰。楼头弹指人，忽有山河念。"
"斜日","清末近现代初","郑孝胥","二亩庭阴足敛魂，松寒竹瘦对闲门。空哀臣壮今将老，未信凡亡楚独存。断简残编销热血，秋风斜日付黄昏。长歌痛哭何须比，到骨深悲在不言。"
"吴兴周庆云为其生母董夫人造塔于杭州西湖理安寺自书金刚经且乞丁女士恒绘图刻石列置塔壁","清末近现代初","郑孝胥","逝波所卷倏万劫，成坏变化随诸缘。瑩瑩一念偶不灭，坐使金石为精坚。有人心伤母鞠我，报以罔极穿重泉。瞿昙遗文劝出世，血泪化墨书盈篇。绘图建塔俨弹指，神鬼冥助非人权。湖山照耀佛守护，见者悲涕垂穷年。故知斯义了无坏，陵谷改尽谁能捐。世间莫非父母体，何苦造孽空滔天。"
"重九雨中作","清末近现代初","郑孝胥","风雨重阳秋愈深，却因对雨废登临。楼居每觉诗为祟，腹疾翻愁酒见侵。东海可堪孤士蹈，神州遂付百年沉。等閒难遣黄昏后，起望残阳奈暮阴。"
"陈仁先自杭州归见示诗卷且饷山泉二瓶","清末近现代初","郑孝胥","淞江剪水著沙澄，终觉天然味不胜。坐想泉源出天目，应知诗派压吴兴。松明火活纷生眼，竹坞云深独曲肱。政恐啜茶致无寐，绕廊残夜思腾腾。"
"题沈友卿太史湖山介寿图","清末近现代初","郑孝胥","人生惟事亲，乱世足自免。生我复庇我，始识爱日暖。世人初弗慕，籍口扬与显。宦游孰念归，虽在不愁远。匪孝欲何移，作忠说尤诞。浇风既如此，贤者乃愈罕。我读友卿诗，恻恻颂圣善。又观介寿记，至乐殆忘返。湖光助承欢，山色来慰眼。谁家母与子，济胜自成伴。旁人为感动，羡极当屡泫。我生抱终天，愧恨视此卷。犹馀性中语，愿子亲益健。"
"残菊","清末近现代初","郑孝胥","秋来举盏尚能空，日日东篱绕晚丛。老去诗人似残菊，经霜被酒不成红。"
"汉江秋望图 其一","清末近现代初","郑孝胥","虎帐牙旗事未央，空教汉水管兴亡。五年黄鹄矶头客，待与何人说武昌？"
"汉江秋望图 其二","清末近现代初","郑孝胥","江哀汉怒此争流，断送愁人又暮秋。今日中原应失望，莫将泪眼更登楼。"
"陈仁先南湖寿母图","清末近现代初","郑孝胥","幽居得胜情，性中有真乐。南湖奉母地，羡子专一壑。吾观子养志，所贵在天爵。娱亲惟节义，菽水岂为薄。彼苍焉置子，山水聊可著。岩翠晓窥窗，波光晚摇阁。氤氲助舞綵，酣适等飞酌。诗心穷灵奇，觅句如采药。长生乃固有，仙骨自矍铄。摛辞散原叟，奥旨匪轻作。挥毫玉梅庵，妙手试般礴。杭州咫尺耳，辟地苦自缚。披图恍登堂，咏叹破寂寞。"
"十二月廿四日伯严仁先冒雪见访","清末近现代初","郑孝胥","倚楼三士送残年，有酒无肴雪满天。薄醉愈知寒有味，放言自觉道弥坚。收身遗孑虽人外，厉劫沈霾奈死前。便欲将君比松竹，篱披相对转苍然。"
"春寒","清末近现代初","郑孝胥","入春只道寒无力，叵耐春寒不可当。好为花枝留十日，春阴阴后作春光。"
"三月十七日丁衡甫于晦若余寿平许鲁山同游天平山范文正祠","清末近现代初","郑孝胥","五年在梦中，未得山入眼。今朝忽惊觉，对此高?嵼。数峰石戴土，翠色耀近远。长松约万株，重叠倚云阪。希文留祠宇，门外春水满。石桥缘曲折，小阁昔止辇。老树俨侍臣，离立根抱藓。盂泉声掩抑，踟蹰红将陨。徘徊各无语，望古空一泫。九原谁与归，高义仰天篆。"
"杂诗 其一","清末近现代初","郑孝胥","学书欲何为，坐使百事废。规规摹古人，久之意不快。冥追愈向上，聊以避前辈。人云似某某，窃用引为愧。虽古亦犹人，面目那可对。作真不如草，稍悟竟奚异。谁能起自运，写此盖世气。每奇王介甫，下笔风雨至。聊为宋仲温，千纸勿惜费。"
"杂诗 其二","清末近现代初","郑孝胥","能书由天资，成就在学力。遍搜古人奇，一悟或有得。篆分绝矜严，取势常以逆。草真趋隽永，神味务自适。庸庸宋益弛，晋魏诚造极。扫去殊未能，岂免为人役。幼年慕从祖，淳古仍宕激。中年观忠端，独往深莫测。米颠恨其手，坐受谈口厄。纵手且勿谈，破柱来霹雳。"
"清道人五十生日藏园写山为寿使余题之","清末近现代初","郑孝胥","往吊祝宗祈，一瞑即为福。今乃愿无死，留看然脐酷。道人才五十，日抚便便腹。恐非住山人，未可遽断肉。藏园作密林，自喜绝尘躅。持此为君寿，殊胜不义粟。"
"陈仁先侍御属题钱南园画瘦马","清末近现代初","郑孝胥","南园可敬尤可爱，独喜画马穷殊态。一瘦至此有馀慨，尻肋崚嶒尔何惫。草枯林秃想长饥，原头踟蹰将安归？他年骏骨千金日，莫遣人间伯乐知。"
"市楼有号新世界者八月十四夜与聘三锡之鉴泉共饮玩月","清末近现代初","郑孝胥","醉中惟觉灯光热，暗处方知月色清。万户市声散空阔，九天夜气入新晴。同游肮脏应相许，举世披猖信可轻。穿尽人群聊睥睨，放歌还欲拊檐楹。"
"丁衡甫中丞属题张力臣符山堂图卷 其一","清末近现代初","郑孝胥","符山题卷墨犹新，属国骞期语已陈。今日披图还拦涕，侍郎名节是完人。"
"丁衡甫中丞属题张力臣符山堂图卷 其二","清末近现代初","郑孝胥","古称朋友以义合，义绝深悲道已孤。扫地名流今日尽，莫将故旧误吾徒。"
"丁衡甫中丞属题傅青主书卷","清末近现代初","郑孝胥","几动应知事将至，世乱何人能负气。霜红遗集忽重刊，相感无端岂天意。太原节署三年序，学术人心郁深慨。空将节义比斯人，竟作遗民有馀愧。傅山垂老见太平，天下汹汹顷谁赖？所忧邪说势未止，岁月蹉跎不堪待。安知冥冥留公等，仅博狂歌资一快。清谈如坐不夜庵，短卷摩挲黯相对。"
"题劳玉初劳山归去来图","清末近现代初","郑孝胥","入山迹易穷，意不若入海。连峰上触天，此去通真宰。我过劳山湾，惊浪没其趾。朝霞弄黛色，万变作奇采。刺船久在望，竟莫窥首尾。来游欠登顶，惘惘如有待。山灵刘公孙，危行俗所骇。曰归真殉道，异国友善士。依山更讲学，欲使众知礼。相逢讶焉往，图卷表微旨。大义犹未明，世难何时已。愿从劳劳山，蹈海觅不死。"
"唐元素同年属题湖山招阴图卷","清末近现代初","郑孝胥","涉江真畸人，山水兴不浅。筑庵傍林舍，宿愿久未践。偶然获此卷，失笑颇自遣。居然洞庭西，缥缈窥叠巘。乱作今五年，歇浦等潜遁。湖山嗟被污，欲往空馀愤。卷中乾净土，寄意固已远。画人辛至乙，巧合事犹罕。我生实胥门，羁吴亦忘返。何时结夫子，聊作寻梅伴。所忧名为累，姓字端可变。身阴焉用文，相视应一泫。"
"李审言望庐图","清末近现代初","郑孝胥","缘爱生哀事亦微，故人义重独歔欷。还思久客归来味，此日归来未是归。"
"答鸿鹭汀同年 其一","清末近现代初","郑孝胥","不辰正有逢天恨，一读君诗更黯然。敢道朝廷用人晚，坐看陵谷入残年。"
"答鸿鹭汀同年 其二","清末近现代初","郑孝胥","滔天四顾无归日，强醉聊过览揆辰。却羡愚园好怀抱，能将馀事作诗人。"
"答鸿鹭汀同年 其三","清末近现代初","郑孝胥","文孙十岁摹周鼓，日课偏旁授《说文》。娱老知君定忘老，鹤雏渐长欲淩云。"
"陈叔通求题袁爽秋许竹筼遗札","清末近现代初","郑孝胥","节义岂无人，戊庚略可数。摧残及辛亥，士气久已沮。毒后憎诸贤，要领膏锧斧。女戎真自灭，烈士首袁许。何怪亡国时，相率作首鼠。衣冠遂扫地，窃弄启狂竖。重黎极厚我，默契有深语。隔窗颔而行，回思乃中古。"
"正月廿二日先考功忌日适梁节庵自梁格庄寄贻崇陵祭品遂以设供","清末近现代初","郑孝胥","礼终自愧求仁粟，恋主深悲拜祭馀。冥漠只知本朝腊，涕洟还展隔年书。守陵论欲过炎武，复楚心谁继武胥。他日焦山启书藏，应凭佛火照欷歔。"
"祷天代夫图","清末近现代初","郑孝胥","修短理难明，安得私所爱。谁欤有大力，能令死相代。祷天天为泣，诚极志竟遂。救夫乃舍子，事与恒情悖。守鳏誓不偶，生死见双义。惟馀孝子痛，却恨天公隘。冥冥果有宰，任怨尤可畏。"
"园花盛开","清末近现代初","郑孝胥","海棠凝脂已绝伦，樱桃薄醉如离魂。粉光玉色难逼视，露华乍敛胜春云。数株出檐满空雪，日光穿林雪中月。近竹高枝见碧花，便觉茶香黯蠲渴。去年恶风伤吾花，今年花事休相誇。朝朝召客立花下，空揽鬓丝对落霞。"
"十七日又作","清末近现代初","郑孝胥","昨日沉酣光射眼，中酒朝来韵微损。却顾秾华在别枝，苦恋夜寒厌暄暖。绝代风神才一瞥，回首盛时已难返。从衰得白可奈何，怅恨攀条春又晚。"
"朱象甫求题海天梦月图","清末近现代初","郑孝胥","飘渺仙山波不测，环佩魂归更无迹。海月茫茫到屋梁，才是梦中见颜色。月影含愁影共沉，泪珠入海海增深。空馀魂梦迷离处，天上人间底处寻？"
"书事","清末近现代初","郑孝胥","天柱犹倾况地维，堪嗟造物太儿嬉。鳖灵岂望归鹃魄，燕哙公然得子之。一乱五年应共尽，孤怀历劫独难移。案头宣统官邪记，会铸神奸与世知。"
"杂诗 其一","清末近现代初","郑孝胥","遗山求修史，自谓忠于金。委蛇贵臣间，枉尺岂直寻。碑版谀佐命，降辱良已深。致书干耶律，荐举诚何心？后来托国史，蒙面羞儒林。实彼阶之厉，流毒方至今。谅哉谢山语，堪作俗士箴。"
"杂诗 其二","清末近现代初","郑孝胥","子房虽助汉，其志专报韩。灭秦复破楚，韩后终难存。苟能存韩后，何为弃人间。漫云天授汉，封留殊未安。亦如中副车，负气非万全。赤松知君心，自苦空加餐。"
"杂诗 其三","清末近现代初","郑孝胥","五载居海滨，避秦幸有此。士夫稍奔集，偷活贤转徙。鬻字聊自存，俯畜繁食指。同年互吊唁，屈指八九子。诸公各厉节，可敬亦可喜。所嗟负君国，碌碌何足齿。吉甫真包胥，义烈谁与比？当年登科录，宝祐照青史。吾侪曷交勉，牖下非善死。"
"杂诗 其四","清末近现代初","郑孝胥","酒楼灯下饭，飞虫争投盘。肥浓久见欺，腹疾惊夜寒。昧爽起盥漱，朝饥得澄观。五味初无根，屏除岂为难。泊尔忽见道，萧然罢晨餐。麦糗足自活，扪腹殊闲安。百邪宁妄侵，有欲真吾患。辟谷虽未能，不贪乃金丹。"
"杂诗 其五","清末近现代初","郑孝胥","乩仙降沪市，涉江往观之。社公忽关白，灵真当涖斯。须臾称洞宾，字如风雨驰。笛声吹江城，一字已小奇。泪尽为苍生，六言次犹疑。坤乾妙用韵，咨嗟还涕洟。将亡听于神，我意不欲为。哦诗三太息，回仙良吾师。"
"杂诗 其六","清末近现代初","郑孝胥","登楼不见海，朝夕望海气。鸥飞能转迟，始觉海已至。凭高目难穷，胸次必小异。心知鸥所乐，造物靳我翅。柳州慕为鹘，毛翮有仁义。泰清果忘饥，恶世良可弃。"
"杂诗 其七","清末近现代初","郑孝胥","落日已将尽，斜照气万千。群鸦弄馀景，翻飞忽蔽天。光燄何遽收，沈沈成暮烟。微禽亦知警，归思茫无边。逝者固如斯，一鬨偶当前。坡公观不变，我意方留连。"
"杂诗 其八","清末近现代初","郑孝胥","秋草雁来红，斓斑幻奇彩。朱黄色独明，百卉殊不逮。丹枫与乌桕，经霜叶亦改。西风万物老，绚烂意何在。壮夫迫迟暮，才进有馀慨。草木竞一时，后凋须我辈。"
"高颖生环翠楼诗其大父弃官归养，筑楼藏书","清末近现代初","郑孝胥","有书谁能读？有楼谁能居？君家百尺楼，兼藏万卷书。当时有哲人，弃官赋归欤。抱书阅四朝，高行惊里闾。与楼两峥嵘，始知德不孤。闻君述祖德，感时还嗟吁。乱世能自免，保家惟业儒。此书与此楼，皎然无所污。太息贤公孙，洁身真吾徒。"
"恭题御书为刘徵如京卿作","清末近现代初","郑孝胥","服衣若干尺，已能为正书。冲龄婴世乱，举国负此孤。逆竖不足言，满朝无士夫。汗颜虽感旧，大义当骈诛。刘卿藏数纸，每观涕与俱。时流自谓黠，匿笑嗤其迂。狂夫閒处看，冤愤空张须。未敢颂天纵，妄同诸臣谀。何年从少康，重来收桑榆。"
"秋分","清末近现代初","郑孝胥","碧云翻墨坠秋光，残暑长廊一雨凉。松竹欲成楼渐隐，阴晴数变桂初香。随波籍湜应俱叛，易暴夷齐故不亡。岁岁登高须强起，霜风好为作重阳。"
"重九","清末近现代初","郑孝胥","云敛吴天日愈凉，风生雁影气初霜。添衣犹觉楼难倚，入肆翻怜酒未尝。短发谁从蓝田客，放歌聊试接舆狂。栖迟自是违天者，莫为违人讶海藏。"
"刘幼云潜楼读书图","清末近现代初","郑孝胥","秉书以事君，自处在忠孝。惜哉非甲胄，救国乃无效。抱书窜穷岛，举国孰同调？潜楼非人间，东海意已蹈。此中不废读，放眼藐群盗。纷纷乱未止，恃此昌吾道。狂夫天稍厌，反正谁能料？何妨坚信书，南山占雾豹。"
"左子异求题文襄公二十九岁小像","清末近现代初","郑孝胥","文襄复新疆，首刊《吾学录》。理坏而匿作，响应一何速。及序马君集，原乱论犹笃。犯上由放言，遂为天下毒。伤哉今日祸，老辈固已烛。治世行同伦，礼义众所服。邪说兴几载，遽令庙社屋。逸民秉家法，毛骨见卓荦。吾生晚可哀，披图想河岳。"
"十月二十六夜作","清末近现代初","郑孝胥","晓色微茫雾未收，夜珠郁郁对银钩。残宵谁待东方白，祇有幽人独倚楼。"
"徐积馀属题常丑奴墓志 其一","清末近现代初","郑孝胥","崇宁寺壁亭林记，赵氏犹云八九存。闻道兴平修志日，欲寻残石已无痕。"
"徐积馀属题常丑奴墓志 其二","清末近现代初","郑孝胥","人间墨本绝寥寥，毛意香藏迹已遥。却喜随盦有新得，楚园秘箧不能骄。"
"徐积馀属题常丑奴墓志 其三","清末近现代初","郑孝胥","如丝如铁笔飞空，隋石风规故不同。莫与前贤论南派，晋唐小楷在胸中。"
"唐元素属题清溪耕乐图 其一","清末近现代初","郑孝胥","空嗟旧隐慕躬耕，吴市谁知变姓名。举世总无乾净土，此溪犹是在山清。"
"唐元素属题清溪耕乐图 其二","清末近现代初","郑孝胥","授经讲学仍馀力，金石图书恣品题。傥与门人寻乐处，孔颜不似似夷齐。"
"题史督师墨迹","清末近现代初","郑孝胥","鸷鸟翻飞自有时，图功布局不妨迟。驽骀四镇终俱败，太息扬州史宪之。"
"十一月十八夜","清末近现代初","郑孝胥","夜起久成癖，晦明观吐吞。苦寒知月味，衔恨敛霜魂。衾影曾何愧，荆凡定孰存？恶声闻最熟，不必蹴刘琨。"
"江阴赵焕文茂才殉节纪书后","清末近现代初","郑孝胥","天下行同伦，中国本无患。贼臣倡犯上，举世乃好乱。排满实邪说，不义岂尊汉。斯民既趋利，倒戈复何惮。能发不能收，瓦解变愈幻。人人怀异志，所务在争纂。神州遂陆沈，深谷化高岸。名教益扫地，丈夫殊可贱。伟哉赵茂才，一死定众眩。夷狄犹有君，诸夏竟俱叛。行天揭日月，顺逆所必辨。薄俗诬大同，相率入焦烂。纲常彼何罪，小康足为善。老夫虽遗民，未死火在炭。救民诚吾责，卫道待义战。"
"送升吉甫东行","清末近现代初","郑孝胥","蜍志厌厌久厌看，巍然达道出江干。祈天可恃孤忠在，复辟谁言国事难。动地波涛送残岁，伤心关陇话严寒。因公雪涕陶斋语，祇许刘侯解报韩。"
"沈子培属题灵武劝进图","清末近现代初","郑孝胥","君父有危急，臣子当自效。事成福宗社，不成死忠孝。玄宗不先请，此语实知要。奈何裴冕等，首务上尊号。名利驱天下，岂免害名教。肃宗继玄宗，惭德在稍躁。史臣论黄巢，用意颇深妙。涪翁讥太子，大义堪止暴。乙盦赋此图，尊主警群盗。丁年卜中兴，吉语解众懊。所执吾虽殊，相视真同调。"
"赠李经彝观察","清末近现代初","郑孝胥","长沙乱后失相闻，抗节难污始见君。谁识伯休真卖药，还从太白细论文。孑遗聊胜虫沙尽，危行宁妨鸟兽群。稍喜等身书已就，埋头端欲事邱坟。君著《诸子文萃》，不日刊行。"
"寿韬庵太保七十","清末近现代初","郑孝胥","馀生海角望中兴，帝座扶持赖有人。德望卅年来畎亩，艰危孤立此君臣。清吟谢客应争席，细楷涪翁愈逼真。自是天公眷忠义，依然相敬见如宾。"
"筱崎求题画兰","清末近现代初","郑孝胥","流芳与遗臭，理欲方交战。我亦楚灵均，心哀兰芷变。"
"唐元素属题吴攘之小像","清末近现代初","郑孝胥","安吴矜其书，自诡已入圣。攘之实高弟，孔颜隐相命。此图名如愚，不违意可并。一时号复古，秘诀擅拨灯。援碑强入帖，惝况说难罄。吾观古书体，风气各自胜。学之得形似，要亦近其性。谁能受束缚，一一待指證。不如尽扫去，纵笔且乘兴。何须凿妍丑，今日我为政。"
"吴巽宜山深林密图","清末近现代初","郑孝胥","辟世欲何归，意中挟悲愤。入山路已绝，下笔犹恨浅。峰峦郁千叠，松枥森万转。泉声自洗耳，云气常在眼。先生江海士，游屐不惮远。含毫偶寄兴，孤往似忘返。图成但自赏，俗客未许展。谓余久慢世，道合古狂狷。何时约买山，共逐巢由隐。"
"喻兆蕃出世所藏高宗纯皇帝书画小册敬题","清末近现代初","郑孝胥","石渠编宝笈，御笔灿星辰。太上春秋高，翰墨尤入神。小册仿米倪，超越无昔人。何时落人间，词臣秘奇珍。伤哉御座移，法物几蒙尘。微闻随弓玉，流转归诸邻。吾皇似高宗，书势极雄妍。他年收旧物，祀夏还配天。"
"题济宁李一山所藏唐拓武梁祠画像","清末近现代初","郑孝胥","唐拓旧传李氏本，荆川父子留私篆。国初鉴赏得朱查，武梁祠像名初显。衎斋秘藏凡几载，旋入扬州玲珑馆。佩兮割爱遗汪君，转赠秋盦意殊款。秋盦嘉祥获遗石，重立武祠抉幽隐。前后石室文益多，载籍未收剔苔藓。殷勤持此寄覃溪，好古天教福双眼。尽资两汉记金石，辨證详明助新纂。猿叟赋诗石洲继，道光季年事非远。济宁李氏久失之，宝物何缘出京辇。十四图才存十一，馀烬居然脱兵燹。流传先后粗可稽，题跋如林幸无损。李君自序具颠末，时士续咏见盛晚。老夫敛笔复何云，聊快任城璧终返。"
"题晋安黄氏古檗山庄图","清末近现代初","郑孝胥","昭穆成行胜聚居，慎终追远意何如？徵题编作山庄集，便抵伊川说葬书。"
"题金陵蒋氏遗训卷","清末近现代初","郑孝胥","蒋生素好礼，诸老所激赏。金陵吾旧居，交游殊不广。闻君守遗训，德业久培养。曾侯善八分，精楷时无两。烂然书盈卷，相重非标榜。审言至俪语，淳雅冠吾党。二公吾所信，片语岂虚奖。笃行且尊师，世风从扰攘。"
"吴柳堂先生罔极编书后","清末近现代初","郑孝胥","母死国复破，此愤可杀身。杀身未得所，忍死犹烦冤。先生古烈士，劲气苦难吞。言官虽其职，一言遂去官。郁郁栖閒曹，怅怅聊自存。苟生如久病，病在胆与肝。处世既不谐，功名何足论。冲天终一决，举朝为悲酸。毅皇诚可哀，景皇遇益艰。继统空纷争，母子还自残。尝读绝命辞，俯仰四十年。馀生未可死，人定期胜天。"
"东台吉通士求题绍熙残塼","清末近现代初","郑孝胥","历劫塼残赵家地，入手摩挲绍熙字。颓垣废井万斜阳，吉君锦囊作珍秘。绍熙明昌各一天，可怜绍熙才五年。孝宗庙号信无愧，可惜生儿非象贤。阳武崩堤河一变，南派入淮彼曾见。鹅湖鹿洞莫纷争，坐羡徐君堪斲砚。"
"风雨过","清末近现代初","郑孝胥","穿径贪依竹色凉，松涛渐觉到虚廊。雨馀鸥队矜翔舞，风际蝉吟自抑扬。忍道长安浑似奕，那知沧海又生桑。匆匆一枕怀根梦，未抵狞飙半日狂。"
"杂诗 其一","清末近现代初","郑孝胥","高楼插暮空，正作碧云色。浮云忽蔽之，遂使虞渊黑。夸父不自量，弃杖成遗迹。沈沈入长夜，谁与护鹃魄。海波深无底，嗟我梦魂隔。赴海断六鳌，犹足立四极。"
"杂诗 其二","清末近现代初","郑孝胥","往时慎论人，自谓不轻许。岂知无一中，非璞故为鼠。过言虽可惭，扪舌驷何补。正欲章吾妄，且以戒群竖。文字都莫删，留待天下数。冥冥易堕行，敢责平生语。披猖既不返，悯默将谁与？揽辔待澄清，晚盖或有取。"
"题张亨甫洪桥送别图","清末近现代初","郑孝胥","慢世才难屈，高名遇独穷。平生姚石甫，期尔李空同。往事洪桥别，交游国士风。风流殊未尽，宛在夕阳红。"
"刘晦之求题瀛国公宝宋帝㬎","清末近现代初","郑孝胥","赵氏一块肉，史不知所终。十二徙上都，其年犹童蒙。十八赴土蕃，不娶归真空。给粮复赐钞，衣食知不充。无后爵遂绝，杞宋嗟难同。徒闻上尊号，懿圣仍孝恭。忠义动百世，烈士悲其风。稚存自伊犁，得之归江东。晦之偶获此，哀歌气填胸。亡国不祥玺，姑置何足恫。天命诚未改，少康灭有穷。"
"答严几道 其一","清末近现代初","郑孝胥","群盗如毛国若狂，佳人作贼亦寻常。六年不答东华字，惭愧清诗到海藏。"
"答严几道 其二","清末近现代初","郑孝胥","湘水才人老失身，桐城学者拜车尘。候官严叟颓唐甚，可是遗山一辈人？"
"哀小乙 其一","清末近现代初","郑孝胥","灵真伏我旁，我意殊不觉。一朝忽然去，百身那可赎。寻渠诗中语，缥缈如鸿鹄。海山不成归，无故辄歌哭。既云厌人世，何事犹苦学。繁华绝所好，惟学为子毒。得天盬其脑，解脱诚已酷。盖棺宁无恋，号泣罗骨肉。修短定虚名，毕生自多福。"
"哀小乙 其二","清末近现代初","郑孝胥","昧爽赴吴淞，落日归黄浦。挟书独往来，海鸥久为伍。锡名乃曰胜，好胜由尔父。未明唤儿起，去去不言苦。回头望楼窗，目力尽街树。饥饱儿自知，风雨儿自禦。安知尔已伤，精髓暗中腐。卧床未十日，到死无一语。无穷父子情，草草遂终古。倚楼默自失，泪眼复何睹？"
"哀小乙 其三","清末近现代初","郑孝胥","陈尸俨在床，昏眩忽如梦。存亡孰主宾？非悟亦非恸。委蜕良自佳，造化试博控。鱼潜为鸢飞，久羁等一纵。魂魄犹乐生，亿测恐难中。哀情譬初割，未免护新痛。此境行及我，万古迫相送。苟生正可羞，不死嗟安用。"
"哀小乙 其四","清末近现代初","郑孝胥","病革忧交攻，惶瞀苦无计。一朝气遂绝，心知即长寐。眼看尸入棺，骨肉从此弃。见棺不见人，哀怨将何冀。如何棺又去，遗像空相视。人尸与棺像，变化一至四。他年当为坟，百岁同入地。亲爱未尽亡，死别饶馀味。留名称不朽，万古付涕泪。"
"哀小乙 其五","清末近现代初","郑孝胥","天地独不变，未足释我疑。所疑天与地，生死亦潜移。人生时苦短，古今渺无涯。昧哉漆园叟，无生尔何知。旁观似甚明，自逝夫谁欺？日月为我魂，山川为我尸。中有吊古者，悲歌复在斯。造物无所爱，万形纷奔驰。死状竟何如，试为吾言之。"
"哀小乙 其六","清末近现代初","郑孝胥","文字久不磨，形骸倏已改。何为恋人间，一瞬即千载。强令短者长，短长究安在？我今恨渠短，自谓犹有待。朝来昨既失，夕至昼奚逮。始知逝川叹，圣者难自解。长逝等无归，岂必归为鬼。形声术可留，神识还真宰。文字固非道，聊复托生死。"
"题黄石斋手书诗册卷首有御题英光浩气四大字","清末近现代初","郑孝胥","婺源一败死得所，至刚塞天世谁伍？怪公结习殊未忘，意定神閒视千古。知不可为而为之，厉叔不平犹报莒。吾侪忍死欲何为，手捧奎章愧吾主。"
"唐元素求题石斋小楷孝经","清末近现代初","郑孝胥","石斋自视千载人，馀事卓荦皆绝伦。晋贤风流所不耐，安能媚世书洛神。平生尊经复守道，《孝经》百本为世珍。五孝五诗实错简，妙解谛当义乃伸。舍经论书亦无匹，用意严重趋艰辛。此书此人等劲烈，何异地上行麒麟。涉江无意忽得此，自讶暴富非长贫。但当持此一当百，他人纵美难并陈。"
"吕霁川赴水救侄诗","清末近现代初","郑孝胥","仁者不违仁，造次与颠沛。斯时念未起，犯险曾不悔。吕公有族侄，游反夜方晦。严寒忽失足，水深不可厉。同行空惊叫，相顾莫为计。吕公径赴水，挽侄履平地。重裘虽尽湿，勇气真盖世。定知有神助，欢喜失狼狈。坐言与起行，抚己每多愧。瞑目试思之，勿遽矜我辈。"
"杂诗","清末近现代初","郑孝胥","前身为老卒，夜夜登戍楼。一生看太白，不知春与秋。今我复何为，山川非夕游。杜门独长啸，兵戈送白头。夙根殊未忘，闻鸡如有求。终年起残夜，哀思变明幽。世乱须至人，安知非楚囚？及我老未衰，为君著兜鍪。"
"思小乙","清末近现代初","郑孝胥","挟册频年似我长，论昏未就意几忘。病中泪尽言难晓，身后房空事可伤。丛稿悲凉留宿业，遗姿抑郁对回肠。层楼向曙看渠去，却剩危梯望杳茫。"
"题刘公鲁所藏明宣宗画犬","清末近现代初","郑孝胥","世传宫猫图，士奇为之赞。此卷作双猧，驯丽绝可玩。宣德四年春，静慈位初逊。悔称少年事，女宠诚难豢。"
"梁星海六十生日","清末近现代初","郑孝胥","危言且危行，初不求自全。今年君六十，得全岂非天。世乱安所归，麻鞋直经筵。君臣幸相保，忧患犹无边。老来益强固，劲烈逾壮年。中兴可立待，会使国命延。寿考兼令名，青史已足传。苟生彼何取，期颐嗟褚渊。"
"哭旭庄","清末近现代初","郑孝胥","期许从童稚，君家伯仲间。平生心入土，往事梦如山。抱节残年尽，能贫晚遇艰。病中怀旧意，惟有泪相还。"
"江宁叶伯庚求题述异图卷","清末近现代初","郑孝胥","叶君访我携巨卷，自记所语出瞑眩。南行入闽證所见，信有冤报闵彼粲。野葬狼腹骨无榇，庙貌鸾骖若仙眷。去周归叶定谁恋，颠倒离奇祇馀恨。人生春蚕丝难断，幸勿作茧缚恩怨。题者纷纷意徒乱，顾五醉墨为一叹。"
"哭爱苍","清末近现代初","郑孝胥","共推左癖如元凯，酷慕诗流必老坡。失路江湖空愤慨，戕生陵谷生销磨。向来天际真人想，昨日寒斋一梦过。垂死犁来虽莫逆，鼠肝虫臂奈君何。"
"叔伊以诗索剪菊插瓶","清末近现代初","郑孝胥","故人苦忆故山青，抛却东篱祇独醒。病起吟笺能小草，梦回丛菊在双瓶。客中欲问愁何味，晚景相看鬓已星。且约窗间常促膝，海天寒雨任冥冥。"
"答余尧衢","清末近现代初","郑孝胥","我去长沙月馀日，武昌乱作如儿嬉。使我率师下金口，举手扑灭何能为。与君分袂初不料，陵迁谷变天一涯。出奔歇浦实异国，七年相见嗟孑遗。偷生日久空自恨，春秋不作宜无诗。同年屈指六七子，吉甫壮烈尤可哀。辱君见称我滋愧，共厉晚节毋诡随。"
"和硕恭亲王福晋挽歌 其一","清末近现代初","郑孝胥","碧鲁承金册，天湟迓鹿车。河间钦德助，鸿烈相成书。风驭随灵雨，神山出太虚。谁纾隆准恸，哀语散琼琚。"
"和硕恭亲王福晋挽歌 其二","清末近现代初","郑孝胥","去国捐环佩，从亡护棣华。遗言薪胆恻，逝影镜尘遮。贤孝辉彤管，仙游望落霞。东平正深念，保乂重王家。"
"挽俞恪士","清末近现代初","郑孝胥","结茅山水窟，哀此荷锸志。瓣香为简斋，自忏一生意。贞疾恒不死，冀子当久视。遗形呼吸间，得尔亦岂易。如闻人琴恸，不减徽之挚。平生盛自许，诗卷肯相质。奈何海藏图，负我靳一字。行藏各有素，抱憾遂入地。湖庄波渺然，满眼故交泪。"
"正月三日昧爽作 以下己未","清末近现代初","郑孝胥","楼头熄灯夜微明，回首仓皇意自惊。志气太强翻一折，奔波苦学竟何成。早令从我寻文字，或幸延年换性情。今日馀哀兼痛悔，弥天踪戢恨难平。"
"六十感愤诗","清末近现代初","郑孝胥","生我定何为，于世无寸效。不辰空怨天，所耻伍群盗。胸中差了了，将智且未耄。八年坐面壁，一静却众躁。种松待听涛，日夜某之祷。微闻世人讥，舍灶反媚奥。亲交颇相闵，欲谏奈自暴。苍苍岂无意，留此时未到。廉颇得卒赵，妖孽犹可扫。"
"题杜于皇像 其一","清末近现代初","郑孝胥","世士初心慕采薇，幡然一改却难追。穷愁欲蹑西山饿，真觉于皇举火奇。"
"题杜于皇像 其二","清末近现代初","郑孝胥","贫贱骄人傲不妨，居然慢世亦堂堂。茶村老去惟贪睡，那管昌黎与子长。"
"杂诗 其一","清末近现代初","郑孝胥","露气泠泠琐碎金，初阳到地又穿林。南趋新笋浑无数，不觉苍苔一径深。"
"杂诗 其二","清末近现代初","郑孝胥","亚字阑干凿石成，砖廊缛腻复宽平。年年祇望松身长，待听风涛入座声。"
"呈李星野夫子","清末近现代初","郑孝胥","粉坊直宣南，树色映爽馆。弟鲁兄且愚，师严徒犹懒。隐桓忆口授，执卷老每泫。功名负所望，气节空自赧。"
"题林文忠手书日记","清末近现代初","郑孝胥","缜密精勤见意理，平平无奇乃如此。必有神明逝不传，但觉寻常犹人耳。君臣相知古难言，荷戈一去真主恩。名高取忌谁能保，忠顺勤劳是本根。"
"寄题杭州樟亭","清末近现代初","郑孝胥","惨淡苍穹久屈蟠，沧波老树想高寒。天鸡白鹄愁霄汉，志士仁人伤肺肝。一日缚茅成故事，诸君抱膝恣游观。何当侧杖追公等，徙倚亭前话戒坛。"
"张钧衡为母造长生砖塔且摹刘诚悬所书金刚经于石求为赋诗","清末近现代初","郑孝胥","张君奉母母奉佛，为母造塔摹金经。敦煌唐拓诚悬笔，笔势与塔双峥嵘。此经传世寿无量，有若母寿资长生。我闻世间人子意，奚翅佛力无不能。试观彼佛亦人子，何待功德侔丘陵。适园胜迹谁来访，柳经郑记应齐名。"
"石遗示早睡早起二诗 其一","清末近现代初","郑孝胥","寐叟深言夜坐非，石遗极道晓行奇。海藏夜夜楼头坐，却是晨钟欲动时。"
"石遗示早睡早起二诗 其二","清末近现代初","郑孝胥","闻鸡待旦已为常，早睡翻成减睡方。记与壶公论夜色，四时霜月抱冰堂。"
"丁恪敏公挽诗","清末近现代初","郑孝胥","坐上白虹贯酒卮，酒阑人散别君时。三人来告欲惊走，一瞑讵知无见期。肝胆平生心已许，雷霆独立识堪悲。挝门夜访从今绝，寂寞凭谁说项斯。"
"九日","清末近现代初","郑孝胥","却病因之废酒杯，杜门谁复揽崔嵬。一庭秋气人先觉，累日霜风菊又开。遂付虫沙期共灭，并疏文字但馀哀。朋侪乱后凋零甚，怅望斜阳更不回。"
"题周子洁募葬徐俟斋启卷子","清末近现代初","郑孝胥","昭法死空山，其志诚皎洁。毕生绝交游，仅得全名节。世士不能穷，无论蓄内热。小人偶作缘，宛转缁已涅。置身清浊间，时名那可窃。吾党二三子，内讼庶不屑。"
"吕秋樵遗墨","清末近现代初","郑孝胥","方我壮年时，友朋数零落。零落何太蚤，使我老寂寞。精爽在我心，酣嬉故如昨。我存彼岂亡，不翅九原作。秋樵去我久，遗翰犹绰约。季子真象贤，风骨见澹泊。栖栖人间世，无地著哀乐。过隙聊自豪，一洗怀抱恶。"
"小乙忌日","清末近现代初","郑孝胥","埋骨虹桥即九原，年年草色与愁痕。浮生如梦空流传，宿泪难干复抱孙。画本英雄增短气，人间成败动惊魂。锋铓休痛干将折，战士残骸等负冤。"
"题张叔宪淮阴精舍夜话图 其一","清末近现代初","郑孝胥","丰润当年气属天，荷戈一去甲申年。名流正有人微叹，转觉王家伯仲贤。"
"题张叔宪淮阴精舍夜话图 其二","清末近现代初","郑孝胥","星海成名陵谷后，樊山阅世太纷纭。淮阴掌故吾能记，半向南皮坐上闻。"
"志赞羲养鱼图","清末近现代初","郑孝胥","寂寂瀛台晚日阴，承平贵戚画堂深。埋盆作沼何言窄，中有江湖脱网心。"
"蒋孟蘋乐庵写图书","清末近现代初","郑孝胥","鹤山全集本百卷，十卷续入为新增。初闻景写虑难竟，二年遂毕诚可惊。乐庵藏书非豪举，此举奇绝谁敢争？平生书法有唐格，亲为写官何精能。宾王借钞《益公集》，持此较彼应齐名。寒士嗜书若性命，得之吾子尤堪称。《九经要义》世晚见，《古今考》最深于经。欣托犹传有《仪礼》，宜稼《毛诗》人所矜。何时宋椠落君手，一一手写留典型。了翁有知必相子，使子精力贯遐龄。"
"翁绍文求题钱清留别图","清末近现代初","郑孝胥","居官有遗爱，其人必贤者。所患不好名，此语非大雅。翁侯遗此图，题者一何寡。初无标榜意，文字殆可舍。绍文承父志，仁政被乡社。弃官久避乱，行己不苟且。谓余卅年旧，怀抱试倾泻。语浅意自深，何用事陵跨。"
"钱冲甫求题冷斋勘书图","清末近现代初","郑孝胥","警石先生三十七，不应乡试为校官。道光丙申绘图日，海昌训导已十年。平生毫发无外慕，气盖一世如等閒。冷斋之冷却万热，更以万卷培其源。中年自视藐千古，独辨真伪诚要言。文章小技在充足，洮洮易尽何足论。曾侯自谓喜雄峻，徒长躁气非本根。披图至我识微意，嵚崎欲压仇山村。"
"王聘三六十生日","清末近现代初","郑孝胥","历劫真异人，脱身自忧患。百年虽六十，意气未过半。沪滨磨岁月，酷似弦上箭。栖栖九寒暑，桑海不容玩。蹉跎十年间，一击失如愿。沈几暂敛手，东隅未足恨。遗民渐零落，天意留好汉。须髯犹如神，佳耦得彼粲。悬弧在今朝，天狼己侵旦。酌酒为君尽，我歌君其乱。"
"金溎生八十生日","清末近现代初","郑孝胥","手写细书沈麟上，岁读五经徐野人。年年见君不知老，但觉浩气成天真。与子言孝臣言忠，耄期著述犹等身。放翁八十作家训，强项端堪付子孙。"
"题尊山谷室图卷","清末近现代初","郑孝胥","吴郡张青父，昔得头陀赞。尊黄名其室，赋诗寄赏玩。林君得志稿，宝爱此为冠。室名尊山谷，先后何辉映。涪翁过妍媚，侧笔颇为患。意态特嵚崎，于此见气岸。方我客匋斋，累月常在案。人生重大节，馀事及词翰。纷纷孰可语，凄怆空一叹。"
"为拔可题黄石斋与乔柘田手札","清末近现代初","郑孝胥","忠端多名迹，可敬亦可爱。略观近入藏，此卷宜为最。东洲与石洲，两跋已云备。乙盦为六诗，逸韵转奇肆。我观书品论，迂谨有殊致。茂弘安石间，逸少乃其次。正坐书掩名，钓戈等能事。学中七八乘，作书特未艺。岂堪溷长者，曾不辨法意。作书莫作草，怀素尤为厉。君实与明道，不草究何碍。时人解章草，黄谢若小异。云间周思兼，独往擅妙诣。行草推觉斯，未老锋犹锐。未若倪鸿宝，掩苏当抹蔡。缙绅惮小楷，率尔趁笔势。一札才四行，大书那足贵。又与鸿宝书，持论主遒媚。以此考所见，言行实不背。昔尝睹榕颂，隽拔有古味。樟谳与千文，天壤或犹在。善书轻其书，小技故可愧。荆公赋颜碑，语意绝相类。吾生无死所，偷活识前辈。犹期树名节，何用托文字。"
"咏月当头","清末近现代初","郑孝胥","霏霜蚀月月魂寒，可奈当头隔雾看。宫阙天高归已晚，江湖夜永梦将残。未斜何碍悬银汉，自转休疑失玉盘。白发丹心人渐老，绕枝乌鹊待谁安？"
"余尧衢章江送别","清末近现代初","郑孝胥","孝亲久临朝，朝士习苟免。有国孰与守，乱作盖已晚。余公官江右，民教狱未谳。残民以媚外，上下色无赧。余公持不可，正论独侃侃。弃官归养母，倾国徒一饯。当时光绪末，名节立已罕。陵夷五六年，瓦解果不远。海滨出此卷，追话犹愤懑。成名事亦小，无补愧言遁。中兴苟有望，旧习当尽刬。守官可矜式，相对摩老眼。"
"答周梅泉陈子言见赠问疾之作","清末近现代初","郑孝胥","郁郁十寒暑，筋力殊未衰。与时相消长，任天非盈亏。欲闻治世术，隐然某在斯。群儿覆公餗，老夫宁尔欺。初无速沽意，坐视世运移。内热何自来，为疽蚀吾肌。沈默方自愧，刀圭从竞施。鼠肝与冲臂，亦听造物为。周陈胡爱我，解愠遗新诗。一欢忘所苦，春日来前墀。"
"再答梅泉问疾","清末近现代初","郑孝胥","河东先生作《天说》，血气壅底为痈疡。天地元气亦类此，乌至得丧兼存亡。始知人身一天地，万物变灭如沧桑。虫生物坏极微渺，此功彼祸恒相当。聚则一物散万物，彼虫非幻吾非常。造化不测岂在远，祇此七尺真昂藏。形骸理为神明用，久视却病宁无方。户枢流水有善喻，失摄致疾由疏防。君诗为我解内愧，理境奥博谁与详？入春奇暖顷又雪，草木虫豸嗟逢殃。亦如杀虫已吾患，自诡元气犹精强。欲广《天对》继子厚，未克作圣姑能狂。"
"樱花花下作 其一","清末近现代初","郑孝胥","非白非朱色转加，微寒轻暖?云霞。春风省识倾城态，祇在楼西几树花。"
"樱花花下作 其二","清末近现代初","郑孝胥","初酣卯酒见酡颜，出拥朝霞带雾还。著眼分明故难得，却随尘土在人间。"
"李建甫求题陈白阳石涛画册","清末近现代初","郑孝胥","白阳意有馀，使笔若不足。试寻简远处，于此见避俗。写生贵写韵，失韵岂足录。石涛味独酣，泼墨成浓绿。风气虽各殊，低首犹为续。可与知者道，高举凌鸿鹄。"
"何梅生寄荔支海舟遇风迟二日始至","清末近现代初","郑孝胥","滔天挟惊飙，倾城减风采。朱襦褪轻红，溅浪越沧海。勃然闻异香，知子性不改。相哀久摧郁，差喜平生在。何人识此味，肝胆付真宰。盛时虽已左，孤抱犹能待。老天方病暑，进食去若浼。岂辞为一尝，渴吻终无悔。"
"答庄吕尘朱大可 其一","清末近现代初","郑孝胥","庄生颇耐寒，意度殊落落。朱生特温雅，可怪耽寂寞。二生皆能诗，过我出所作。不为世俗语，往往为惊愕。我诗常自疑，瘦涩不堪嚼。将为知己累，世议苦见搏。有雠缘有党，相厄定何乐。避人亦足豪，闭户专一壑。"
"答庄吕尘朱大可 其二","清末近现代初","郑孝胥","朱生咏史诗，意若有所讽。子意吾深了，不惮独为众。舜文东西夷，中国行一统。兴亡何足道，委质意自重。贼民乱无极，相斫绝可痛。徒为枭雄资，图霸力徐纵。惜哉无斧柯，虽老犹堪用。君岂真楚狂，长歌亦叹凤。"
"刘聚卿属题文徵明石湖画卷卷中有张文襄乙未十月题诗翁文恭庚子四月和文衡山三诗","清末近现代初","郑孝胥","乙未秋入都，常熟招一饭。坐间惟恒斋，从此不再见。金陵谒南皮，拒客若有愠。武昌复持节，枢府颇受怨。戊戌翁亦去，庚子成内乱。山中和三诗，自喜得閒散。国命难久延，大力负夜半。二三贵人者，愦愦孰可谏？此卷诚尤物，展览历忧患。胜情吾何有，话旧且自遣。"
"耆寿民属题独立苍茫自咏诗图卷 其一","清末近现代初","郑孝胥","《春秋》不作竟《诗》亡，杜老无归暗自伤。望断暮烟人未返，却疑天意坠苍茫。"
"耆寿民属题独立苍茫自咏诗图卷 其二","清末近现代初","郑孝胥","夸父康回事有因，触山逐日各忘身。羲和弥节崦嵫迫，耐此苍茫独立人。"
"题陈子言鹤柴诗稿","清末近现代初","郑孝胥","子言呐于言，其诗殊不尔。吐属颇阻深，寻味足意理。平生绝外慕，所得遂至此。俗学诩随波，当之必披靡。"
"答周梅泉赋建茶","清末近现代初","郑孝胥","吴越品茶重龙井，双熏香片来燕京。祁门乌龙上番舶，雨前普洱饶时名。俄都砖茶近不出，建安小种如瑶琼。碧螺春者推倾国，铁观音若誇莼羹。平生于茶非酷嗜，所闻若此谁能评？巢国善病苦少睡，正坐好事兼多情。诗清岂必茶所助，圣俞永叔真齐盟。老坡论茶忽论史，世贤张禹彼独轻。古今人物等升降，我欲效苏严浊清。"
"左臂痛","清末近现代初","郑孝胥","壮年喜习劳，不用颇自惜。匆匆过六十，未觉减筋力。饥餐倦乃卧，恃此神以适。犹能免乘兴，无事滞形迹。去冬稍不快，有气阻胸膈。左肱且酸楚，夜寐苦反侧。岂甘就逸豫，屈指日月积。魂梦久未宁，渐使须发白。沈思若省悟，何间顺与逆。恒情犹在己，造物讵汝释。观化自我始，忧乐奚所择。置之成坐忘，层霄施羽翼。"
"吴淞望海","清末近现代初","郑孝胥","郁郁楼居动累年，胸中正欠海吞天。潮回淞市成高垒，帆落崇沙见葑田。伤逝招魂须一放，行歌散发入无边。人间善败犹难死，却为童乌废《太玄》。"
"陈叔通属题江韬叔墨迹","清末近现代初","郑孝胥","拔可梅泉皆善诗，闻我说诗必称善。近日独推伏敔堂，笔力精深语能浅。诗境犹难在逼真，落落江君去人远。拔可初示缺后卷，未知所终意不满。梅泉诣市立得之，异哉江君神所遣。叔通复示江笔迹，逸气票姚纷照眼。诗中颇自矜其书，忽来此卷手中展。斯人冥冥想颠倒，急觅知音苦难缓。名心未死深可哀，文字沈埋谁解返？"
"题丁叔衡画","清末近现代初","郑孝胥","世人久见轻，谁归念逝者？当时相重意，得此盖已寡。此意殊不忘，耿耿中难舍。偶然见翰墨，何意接杯斝。恒斋废右肱，左臂犹挥洒。豪情晚未尽，中有泪盈把。曾侯感知己，风义托弓冶。使我书其端，怆怀平生雅。"
"答梅泉风雨见过","清末近现代初","郑孝胥","地旷风号势始张，触楼益怒转成狂。垂杨万里柔将绝，黄雀一群轻自翔。挥扇暂停迎晚雨，披襟对坐爱虚廊。灌坛神女应相避，可怪封姨戏海藏。"
"陈邦怀室胡珏诗","清末近现代初","郑孝胥","少年岂知有死别，悠悠归人竟长绝。毕生庸行击人思，不待高文写冰雪。事亲何殊膝下儿，三载作妇未展眉。九原纵化望夫石，应念人间失耦悲。"
"沈乙盦挽诗","清末近现代初","郑孝胥","污世安足留，及尸犹一哭。盖棺事遂已，相逼意何速。宣南旧朋侣，志叶付鬼录。惟君命稍达，又际世翻覆。苌弘力违天，定鼎继郏鄏。丹心岂可灭，摧折遇殊酷。病中加愤慨，祈死若饮毒。多生證佛果，难脱忠义梏。百年身遽尽，千载名安属？相期后死责，剥极行当复。"
"题恭邸移居大连诗后","清末近现代初","郑孝胥","皇纲昔解纽，举朝噤无言。二王义不从，仓促东南奔。十年极穷困，赍志嗟独存。胶湾不可居，辽海聊栖屯。滔天乱未艾，孰能正乾坤？此来傥天意，抱道非难援。孤忠生众感，气类自相敦。一朝事机发，群盗何足论。狂生如夸父，追日愁黄昏。愿王慎观变，延伫依天阍。"
"梅泉属赋意大利石像","清末近现代初","郑孝胥","为雪为云石欲起，皎然群姝从逼视。神情凛凛绝精严，颠倒摇魂自披靡。负剑辟咡婴跃怀，蹴毬注晴羿发矢。寒衾虚幌月窥窗，愁君独居意难止。"
"陈仁先属题货畚图","清末近现代初","郑孝胥","货畚事怪不可诘，意必景略所自言。一餐之惠犹将报，十倍偿直应怀恩。治国才与孔明近，澹泊退让谁比伦？独恨意度稍狭隘，睚眦小忿何久存。图中眉宇绝矫异，于法当贵非长贫。被褐扪虱更多事，奚取知己来桓温。"
"宋廖氏世綵堂河东集书后","清末近现代初","郑孝胥","草窗始称韩柳集，韩集点勘颇流传。谢山跋语又及柳，项宋得此何寂然。东雅济美相竞出，悉祖廖氏如比肩。墨光欧体忽照眼，焕若神明当我前。乐盦适藏郭氏本，借校傥辨谁愚贤？嗟余嗜柳自童稚，六十见此非壮年。犹将抱书诵万遍，纤秾简古期华颠。潘君好古不自秘，重价奚吝金累千。赋诗容我题纸尾，愿与竹垞为执鞭。"
"题杜茶村自书诗卷 其一","清末近现代初","郑孝胥","世乱遂无山水乐，十年面壁海藏楼。金陵金口诗成卷，却怪茶村爱远游。"
"题杜茶村自书诗卷 其二","清末近现代初","郑孝胥","蝜蝂蜣螂了不争，违人何碍负时名。区区节义归穷士，犹喜诸贤未见轻。"
"隐几","清末近现代初","郑孝胥","壮怀綵笔等无灵，隐几犹怜卷帙馨。几树樱桃花在否，春寒带雨晚冥冥。"
"松月居士集印编书后","清末近现代初","郑孝胥","少喜摹刻稍废事，介节见之戒勿为。所见常疑后者胜，皖浙虽盛难诡隋。近年古鉥益竞出，始知秦汉犹莫追。直学古人法不尽，何取派别相瑕疵。成邸旧蓄号至博，松月收集犹多奇。我虽弃去心终喜，当世苦铁称老师。吾印八九出吴手，朴雅视古无愧辞。此编新异又最晚，风行一世夫何疑。"
"题乙盦临终书迹","清末近现代初","郑孝胥","躞蹀意未敛，沈吟神更遒。九原如可作，下从忠端游。"
"酬石遗题盟鸥榭诗","清末近现代初","郑孝胥","鸥榭三陈隔江居，石遗士可及善馀。士可健游善馀病，石遗时时犹我俱。当年武汉不忍道，朋交变幻谁吾徒？寒盟于鸥复何责，老我久化为鶢鶋。更营此榭傍松石，江神窃笑将揶揄。与君席地寻旧梦，自诩双鸟殊未孤。伤心黄鹤去不返，但见举世腾群狙。南皮残客今有几？宁处沟壑非泥涂。"
"梅泉属题刘彦冲泳之临明吴次翁伟修文会赠言图卷","清末近现代初","郑孝胥","彦冲贫而文，养母终不娶。母殁亦旋卒，故友表其墓。其友江韬叔，感逝诗无数。乃云最善画，虽见空想慕。梅泉爱韬叔，短卷孰相付。卷中写人物，隽笔生澹趣。閒閒若无意，冉冉胸中吐。绝非画工艺，祇有天机露。平生轻戴吴，少见论颇误。泠泠性真语，已过初不护。以此思其人，贤达多妙悟。江诗不吾欺，得之幸奇遇。"
"盟鸥榭之北作一峰名碧云自","清末近现代初","郑孝胥","扪胸极坦荡，何时幻嵯峨。为山仅二仞，倒影临池波。袖中出太华，夜负烦夸娥。儿童尽惊倒，势欲苍苍摩。鬼凿混沌窍，灵探星宿窝。碧云飞未起，作态犹婆娑。篆文志其胁，安知非皇娲。小窗学跏趺，尽日对吟哦。祇愁风雨来，跋扈如天魔。挟山以超海，老矣将奈何。"
"孝胥以戊戌九月出京至庚戌七月入京凡十三年有诗纪之辛亥九月出京至癸亥七月入京亦十三年且出京皆以九月入京皆以七月悟而嗟叹自念生逢世乱穷老无所就复为此诗","清末近现代初","郑孝胥","世弃天留等可哀，黍离荆棘更能来。还从铜辇寻残梦，早向昆明辨劫灰。吞炭漆身殊未避，触山逐日漫相猜。两朝国士虚名在，骏骨聊堪比郭隗。"
"汤山行宫","清末近现代初","郑孝胥","神京未邱墟，狐鼠遽窟穴。十年玉座移，万事成瓦裂。此泉有至性，不改当时热。我来岂望敬，照影久呜咽。浮云水中过，倏忽几变灭。群松如耆旧，乱事从头说。莫令污吾听，洗耳就归辙。沙河双石桥，郁丽犹积雪。停车不能去，怅望念豪杰。聊为洛生咏，坐待洪流绝。"
"开县李节母林夫人诗","清末近现代初","郑孝胥","为妇而无子，犹以孝自名。为子而显母，何必己所生。高门重礼义，节孝良易成。岂知有至难，蓬户同艰贞。乱世竞放诞，耻以义制情。相率入儇薄，人纪将俱倾。勖哉李使君，勿忘世簪缨。"
"张忠武挽诗","清末近现代初","郑孝胥","受爵于公朝，拜恩于私室。大义久不明，知己皆私昵。将军怀国恩，成败弗所恤。依违为袁氏，晚举犹未失。惜哉群疑萃，一蹶太仓卒。平生欠谋面，忠烈感吾笔。使我早识公，救败岂无术。犹当歌正气，坐待桑榆日。"
"为葱奇题罗两峰画竹卷子","清末近现代初","郑孝胥","竹性劲直又潇洒，难得天机来笔下。会心不远妙能追，取势谁如两峰者。人言善书必善画，此语似是而非也。阴晴风雨满卷中，置我已在苍梧野。"
"荣县赵府君诗","清末近现代初","郑孝胥","荣县赵御史，告哀丧其兄。弟兄过七十，相爱犹孩婴。此世真恶世，此事嗟谁能？忆昔光绪中，天地多青蝇。御史立朝端，轰轰有直声。文字绝雄丽，才华极飞腾。公卿徒侧目，亲贵谁敢撄？府君方力农，所居近县城。安知御史贵，惟念手足情。食贫久习苦，五十衣不缯。亡何世翻覆，山河随倾崩。御史能自归，殊非衣锦荣。解衣衣吾弟，推食食同生。吾弟乃贵人，岂逐恶子行。吾弟乃贤人，岂避群盗憎。世途从万变，元气留家庭。御史怀才雄，无用久见轻。一读告哀辞，使我涕泗零。丧耻而趋时，知免赖神明。守死幸自信，白日非幽冥。"
"入都车中和病山韵","清末近现代初","郑孝胥","闻命须为岁暮行，敢辞风雪犯峥嵘。喑呜朔吹车初发，浩荡江声夜欲明。忧患万端天正醉，蹉跎一老世方轻。病山此作增人气，众浊何妨号独清。"
"蒲母谢太君七十诗","清末近现代初","郑孝胥","俭不患贫殊有味，外物难夺理尤至。一生阅历得名言，高明妇人世谁比？从乱人皆托养亲，诬亲鸣孝岂为仁。蒲君只守高堂训，舞綵称觞岁暮春。"
"书言母丁夫人传后","清末近现代初","郑孝胥","积诚能动天，此理难悉究。疗疾既无策，刲股岂能救？事急天亦穷，神识转昏瞀。谬云诚可格，愚孝空蒙诟。夫人有高才，智出妇女右。胡为屡出此，不脱儒者陋。智尽诚乃见，至行世罕觏。莫疑天无知，食报在其后。"
"答周梅泉","清末近现代初","郑孝胥","雾雨冥濛春暗回，柳芽未吐已含苔。池鱼久伏犹思动，石壁和云亦渐开。运会或随枢斗转，阴寒休怯越兵来。高情谁似周居士，参透天心向早梅。"
"消寒会示坐中","清末近现代初","郑孝胥","云霾雾塞不成春，密雨旋风暗海滨。酹酒可无回日意，闻鸡犹有戴天人。未应豺虎穷吾道，小集衣冠慰众宾。祇待少康收旧物，期君共踏软红尘。"
"答庄思缄 其一","清末近现代初","郑孝胥","跳荡纵横不足言，张颠取势出公孙。甘将故技捐除尽，成就平原屋漏痕。"
"答庄思缄 其二","清末近现代初","郑孝胥","茹蔬讽佛庄夫子，自忏平生十斗才。应念龙编旧归客，犹持残笔守书堆。"
"又为思缄题所藏二帖 其一","清末近现代初","郑孝胥","官帖久纷纭，何处寻用笔。墨卿与古人，相见太虚室。"
"又为思缄题所藏二帖 其二","清末近现代初","郑孝胥","既以断为连，复以斜为正。字字巧相衔，得之法当圣。"
"二月初五日内务府夜直","清末近现代初","郑孝胥","初月犹依魄，虚衙欲敛阴。星河天脉脉，宫禁夜沈沈。曙意鸦先觉，忧端蝶独寻。宁知将压喻，未尽杞人心。"
"夜直杂诗 其一","清末近现代初","郑孝胥","乱后离形更绝踪，倚楼惟觉海吞胸。如何束缚酬知己，便向人间事董龙。"
"夜直杂诗 其二","清末近现代初","郑孝胥","补履干将敢自珍，卅年养气刃如新。淮阴未合尸无赖，熟视真为胯下人。"
"夜直杂诗 其三","清末近现代初","郑孝胥","謻台历级苦难穷，况瘁终怜效小忠。阿堵平生憎出口，而今翻作嗫嚅翁。"
"夜直杂诗 其四","清末近现代初","郑孝胥","恩遇何曾得寸酬，峨眉谣诼转遗忧。冬郎欲毕金銮记，未必朱梁许暂留。"
"夜直杂诗 其五","清末近现代初","郑孝胥","高鸟犹难避网罗，营巢慕燕意如何。宫中莫爱鱼龙戏，四面宵来是楚歌。"
"夜直杂诗 其六","清末近现代初","郑孝胥","忍辱怀忧志久违，朝回亦已换春衣。宣南花事何心问，开尽樱桃我未归。"
"三月初十日夜直 其一","清末近现代初","郑孝胥","主辱臣不忧，或乃以为快。盗臣犹称臣，大盗不以械。楚歌殊逼人，耳熟亦无怪。忍能扼其吭，毒螫过蜂虿。远臣来禁近，力抗甚矣惫。梦中天压已，无助理当败。"
"三月初十日夜直 其二","清末近现代初","郑孝胥","大王事獯鬻，勾践亦事吴。以此慰吾主，能屈诚丈夫。一惭之不忍，而终身惭乎？勿云情难堪，且复安须臾。"
"三月初十日夜直 其三","清末近现代初","郑孝胥","天命将安归，要观人所与。苟能得一士，岂不胜多许。狸守虽写形，聊以辟群鼠。持危谁同心，相倚譬蛩駏。"
"三月初十日夜直 其四","清末近现代初","郑孝胥","仰观郁彼苍，星斗挂宫阙。理乱若不闻，碧海行孤月。与人家国事，书空徒咄咄。同舟而遇风，何敢望吴越。即来忍遽去，插手恐难歇。倦甚可入梦，暂息在恍惚。"
"余绍宋求题梁格庄会葬图","清末近现代初","郑孝胥","梁墓还依梁格庄，一时临穴比三良。人生死所真难觅，未许青山恋故乡。"
"四月初五日夜直 其一","清末近现代初","郑孝胥","仙人忍辱在高堂，绕指元来百炼钢。玉碎瓦全真好语，可堪悲壮出君王。"
"四月初五日夜直 其二","清末近现代初","郑孝胥","班彪《王命论》犹新，又过今年甲子春。日者桥边休纵语，命中终恐是遗民。"
"四月初五日夜直 其三","清末近现代初","郑孝胥","祈死谁知士燮哀，苟全性命且徘徊。王城依旧人如海，名德翻推褚彦回。"
"四月初五日夜直 其四","清末近现代初","郑孝胥","十丈红尘日暮时，敝车羸马欲安之？年来已自耽岑寂，却为闻歌更惹悲。"
"四月初五日夜直 其五","清末近现代初","郑孝胥","苑树宫墙返照黄，小窗净几味偏长。消磨一日吾何惜，便借衙斋作道场。"
"四月初五日夜直 其六","清末近现代初","郑孝胥","人间怀璧能为罪，今日天家念匹夫。持是安归应自省，兵戈豺虎塞前途。"
"四月初五日夜直 其七","清末近现代初","郑孝胥","鄜州杜老费清才，谁信忘家有此回？独寐凤城人未起，一窗斜月枕边来。"
"六月十七日挟味荃贻书彦强三贝子园观荷","清末近现代初","郑孝胥","荷香久乃闻，荷叶气弥满。初日加清凉，一碧已照眼。涩甘得殊味，袭人千步远。深红绝可念，风露凝未散。曲桥映高柳，纵望凡几转。雨余况无尘，渴障解舌本。神清忽坐忘，语妙涉奥衍。芙蕖莲菡萏，菂薏字尤典。生机何玲珑，造物巧莫阐。从人恣谛视，孰究顷刻变。岂徒比木樨，意会吾无隐。诸君熟《尔雅》，释草卷试展。却哂樊川文，女妇喻尤浅。"
"庄思缄秋窗感旧图","清末近现代初","郑孝胥","愧室平生交，子顺才数面。披君秋窗图，使我怀难遣。赓吴初未识，实重子顺荐。三年龙州归，此士不及见。与君晚相得，往事积馀恨。九原既莫追，短景岂无恋。畏庐弄翰墨，言外闻悽叹。犹能窗下坐，垂尽勤把玩。"
"答王逸盦 其一","清末近现代初","郑孝胥","读书不乐更论兵，广武区区易得名。谁见龙川新句就，却将经济叹生平。"
"答王逸盦 其二","清末近现代初","郑孝胥","虎掷龙摅边九州，英雄谁肯死前休。功名无与夷齐事，薇蕨空山又一秋。"
"四月二十七日孙师郑邀集翁文恭生日分韵得荐字","清末近现代初","郑孝胥","翁门萃时贤，而我才一见。南皮颇贬翁，吾意不谓善。是时帝孤危，其傅先被谴。大臣党孝钦，卒至天下乱。戊戌膺显擢，实出南皮荐。终身不事后，百折意难变。暮寒哀此老，旧句在诗卷。酹酒前三揖，往事成积恨。"
"答多竹山 其一","清末近现代初","郑孝胥","辽海吴天黯梦魂，相看怅惘更无言。风流云散吾侪在，绝爱城西旧雨轩。"
"答多竹山 其二","清末近现代初","郑孝胥","天坛松盖郁苍苍，遗老潜来暗断肠。便拟为君閒放笔，不知是墨是风霜。"
"秘魔岩下读竹坡先生题诗","清末近现代初","郑孝胥","腹痛前朝宝侍郎，来寻遗墨耐思量。犹留孤女非无后，纵识门生亦可伤。士气几时成党锢，韬翁垂老自灵光。翠微此日仍重九，试掬愁肠闻彼苍。"
"九月二十二日残夜","清末近现代初","郑孝胥","四更月方午，寒彩怯举首。太空洞凝碧，粲粲著星斗。人间在睡乡，独起吾何有。稍怜东方白，世事信难久。启明尔何疑，光影且相守。"
"二十七日残夜","清末近现代初","郑孝胥","缺月馀半规，烂烂犹至昼。玉玦俄成钩，翻出太白后。残宵袖手人，不与世竞走。先登徒取败，无继欲奚就？"
"十月初四日残夜 其一","清末近现代初","郑孝胥","柝声极分明，冒寒行且击。不疾亦不徐，远去入寥阒。何人为注听，冥漠自效力。万死趋功名，未若抱关客。"
"十月初四日残夜 其二","清末近现代初","郑孝胥","兰若初鸣钟，三杵辄小止。忽催东方白，百馀犹未已。来日行自来，尔意岂难俟。牛鸣著盎中，宫声颇盈耳。繁霜被屋瓦，欠伸我欲起。"
"二十一夜 其一","清末近现代初","郑孝胥","檐角长庚出未高，半规霜月见秋毫。胸中已是无波井，却为鸡声起怒涛。"
"二十一夜 其二","清末近现代初","郑孝胥","人间倚伏可推寻，急劫翻腾理最深。石烂海枯谁不灭，为君细说落星心。"
"多竹山属题澹庵图","清末近现代初","郑孝胥","养心莫若澹，可为知者道。利欲苟薰心，神智必尽耗。热中满天下，学者犹浅躁。平生吾竹山，行己有殊操。密林置小轩，飞尘不能到。犹馀文字业，舍此无所好。偶然来旧雨，默对即深造。祇愁意非坚，出户还媚灶。"
"十一月初三日奉乘舆幸日本使馆 其一","清末近现代初","郑孝胥","乘回风兮载云旗，纵横无人神鬼驰。手持帝子出虎穴，青史茫茫无此奇。"
"十一月初三日奉乘舆幸日本使馆 其二","清末近现代初","郑孝胥","是日何来蒙古风，天倾地坼见共工。休嗟猛士不可得，犹有人间一秃翁。"
"王雪澄八十诗","清末近现代初","郑孝胥","节庵纵谈微近佞，南皮不语常凝听。一言中肯决非阿，坐客论人君独胜。当时疆吏迹太骄，士夫气节已寥寥。羡君八十真好汉，指日中兴更杖朝。"
"袁母唐夫人八十寿诗","清末近现代初","郑孝胥","命妇岂能忘国忌，袁氏一门知礼意。士夫或不避御名，风义人间真扫地。画戟森森燕寝香，寻常歌舞远高门。银花火树称觞夕，好向君家庆上元。"
"严氏三耄耋图","清末近现代初","郑孝胥","琼道杨霞举，八十父祖存。其父百二十，名曰杨叔连。祖名曰宋卿，百有九五年。奉使李守忠，太平兴国间。邀李诣其家，远祖鸡窠仙。状貌若小儿，数代在一门。事出《洞微志》，殆非无稽言。吾披严氏图，其事媲昔贤。夫妇必偕老，异禀疑由天。子云仁者寿，岂非人事焉。养气兼积善，可使生命延。久生阅世乱，空思太平民。"
"樱花","清末近现代初","郑孝胥","施朱傅粉在高林，光焰旋看晓日侵。谁念崇桃成野烧，龙华花事不堪寻。"
"坐忘","清末近现代初","郑孝胥","疏疏过雨湿长廊，微倦抛书欲坐忘。暮色平林深尔许，却留高柳染斜阳。"
"九日天津公园登高复过李公祠","清末近现代初","郑孝胥","疏林亦解纵秋声，堆阜填胸故未平。如此登高元失路，何须感事任孤行。兵戈豺虎天休问，羁绁君臣世所轻。四十年来老宾客，荒祠犹怆夕阳明。"
"十月初十日贵州丸舟中夜起","清末近现代初","郑孝胥","海上有孤月，流光遍人寰。世人不知敬，谓月光以寒。独有爱月者，中宵起盘桓。愿从月入海，万顷轻波澜。月光受之日，造化良无端。乘时复为日，举世方惊看。哀彼无知子，狂迷在其肝。孰能回日月，愚智还相安。"
"赠周立之","清末近现代初","郑孝胥","二十年来周立之，休题往事只论诗。胸中泾渭谁能测，皮里阳秋竟自奇。乱后独愁歌舞散，兴阑还与海山期。天津桥上重携手，不饮如何作酒悲。"
"士夫二首 其一","清末近现代初","郑孝胥","文正利己而损人，文襄抑人而扬己。惟有益阳真可师，肝胆照人古无比。士夫排挤习至陋，心地尘汗欠磨洗。不求不忮如此难，先行其言竟谁是？"
"士夫二首 其二","清末近现代初","郑孝胥","世人扼腕誇改革，破壁奋飞孰能测？奔驰举国若癫狂，富贵傥来果相逼。都将此事让年少，默抚头颅独叹息。老翁窃喜郗嘉宾，欲觅杨风安可得？"
"磨墨","清末近现代初","郑孝胥","盥漱衣冠只四更，惯将磨墨遣閒情。不辞漆黑休灯坐，磨出窗间一日明。"
"李景林讨冯玉祥战于杨村大破之","清末近现代初","郑孝胥","世固无忠臣，孝子亦难得。孝行天所佑，神鬼助破敌。天津四战地，无险焉可扼？置阵当通衢，雷部隋指击。贼来碎于此，骈死若山积。元戎整以暇，将士自尽力。逆竖贯满盈，天道所必殛。号为名教战，论者犹叹惜。一朝收京师，何人能草檄？"
"郭啸麓招饮斋中","清末近现代初","郑孝胥","乱世能全不易哉，羡君槐国梦初回。诗馀小绮宁为累，酒半徼狂亦已衰。短榻移来书枕藉，虚廊行处石崔巍。平生词客饶相识，却为斯人惜霸才。"
"十六晓月","清末近现代初","郑孝胥","鸡待五更能一叫，鹤知夜半不须眠。沈吟送尽西窗月，回首东方白竟天。"
"奉敕题钱选观鹅图卷","清末近现代初","郑孝胥","仰止乾隆感慨多，应天法祖道如何？家鸡莫泥山阴体，笔陈中兴有观鹅。"
"周立之目送归鸿图","清末近现代初","郑孝胥","当时吐气似长虹，情感中年入苦空。莫为张罗更惆怅，惊鸿回首是冥鸿。"
"老胡","清末近现代初","郑孝胥","老胡行卖饼，发声如长吁。必有家国恨，变形为贩夫。北风扬市尘，冰霰悬髭须。劳瘁曾不避，似非求全躯。燕赵多奇士，岂皆藏狗屠。众中试物色，支离惟迂儒。中宵起待旦，日出趋路隅。自哀且相念，吾其斯人徒。"
"题徐又淑女士画像","清末近现代初","郑孝胥","婀娜秋兰才数笔，无言自有暗香来。不书名氏知何意，似为骚人惜露才。"
"人日栩楼宴集分韵得启字","清末近现代初","郑孝胥","乙酉津游主罗氏，尺盦几道善谈理。移居幕府才数月，唯有晦若共卧起。四十年来历千劫，今年度岁乃在此。虞渊寒日几追随，徒抱殷忧思有启。人日栩楼能召客，一时避乱多名士。回首前尘涌万哀，罗严李于并为鬼。眼中之人吾老矣，世难滔天何所止。酒行举坐各悲歌，陈郭诗翁谁敢拟？"
"孙母蝶异","清末近现代初","郑孝胥","昔人梦蝶喻其适，双蝶何来伴易箦。灵真脱茧欲飞扬，想见离尘生羽翼。一念休持八十年，好生积善贯华颠。极天兵火无边劫，不爱逍遥是散仙。"
"柳墅公园","清末近现代初","郑孝胥","十日一风市尘起，霾没花枝尚馀几？河东闻有旧行宫，新绿成林翳春水。谁怜绕水数千树，以密胜疏殊可喜。纵步回看始觉深，光景蔽亏度寒晷。我知惜林不置屋，但设木榻供小止。莫教繁华夺野意，见地甚高极有理。入林入山必同调，孰能解此非俗士。日斜未去为茅亭，归鸟啁啾忽盈耳。"
"和病山韵","清末近现代初","郑孝胥","江左非无导与安，清谈未可制诸桓。不辞浮海成孤往，相念隔年能一欢。燕市久留增朔气，密林小坐恋春寒。眇然人物君休叹，戮力犹堪犯至难。"
"和琴初张园海棠诗","清末近现代初","郑孝胥","一年影事又天涯，春去空令睡思加。衰朽敢期逢绝艳，沉吟终欲表孤花。怕寒惊雨频呼婢，衔子移根莫念家。暗忆锦官红湿处，昭君端不惯胡沙。"
"用郭春榆韵却赠","清末近现代初","郑孝胥","匏庵诗思浩无涯，强韵连篇力有加。妙手天机元吐锦，高枝老树自生花。兴亡过眼论朝士，掌故罗胸剩一家。他日从君询旧事，欲编猿鹤记虫沙。"
"庸庵尚书七十生日","清末近现代初","郑孝胥","黑头几人膺重寄，投老海滨能避世。不教子弟逐时流，易待谁堪匹高义？花近楼中十五年，年年诗捲积忧天。须眉如画心情在，暂许歌声到酒边。"
"短狐","清末近现代初","郑孝胥","射影含沙见短狐，高明悬的亦非夫。纷纷魑魅争光者，颇解虚堂息影无。"
"海藏楼夜集","清末近现代初","郑孝胥","海上无山可似归，登楼诗卷暂相依。投閒转觉忧危集，行意谁令去住违。俱老人书真是业，孤吟松竹自成围。今宵招得春申月，欲为知音论见几。"
"食菜尾羹绿豆浇饭 其一","清末近现代初","郑孝胥","鸡子调黄嫩似橙，芥根屡切不妨生。会心正在酸咸外，一啜闽中菜尾羹。"
"食菜尾羹绿豆浇饭 其二","清末近现代初","郑孝胥","憎浓喜淡理谁参，舌本荤腥渐不堪。绿豆冷淘浇白饭，何如莱菔苦中甘？"
"秋风","清末近现代初","郑孝胥","终老楼居意不移，辞楼浮海又何为。流亡未必人能重，丧乱端令世见遗。仗策初心空郁勃，探囊馀智奈衰迟。沧波万叠秋风起，惟有盟鸥识所之。"
"廿九夜四鼓作","清末近现代初","郑孝胥","冰簟银床暑未收，时看萤火坠高楼。明河尽向西南泻，一夜金风万斛秋。"
"梅生邀予及垂禹二子游环龙路公园","清末近现代初","郑孝胥","厌看华屋喜山邱，萧洒谁能从我游？籍草林深堪卧起，过溪石好任淹留。已知鱼鸟亲人意，坐领江湖落木秋。来日挂帆远入海，眼明应付接天流。"
"燕台舟中望玉皇顶","清末近现代初","郑孝胥","青山积恨人何在，逝水添波海更深。此海此山谁记得，断魂残梦欲相寻。"
"赠息存","清末近现代初","郑孝胥","王髯八十趋行在，义胆忠肝气一伸。际遇不应关显达，艰危何意契君臣。能贫迟暮真全节，忘老襟怀更绝伦。地下张于云里，伯叔必惆怅，中兴耆望付斯人。"
"息庵招同泛舟佟楼至八里台","清末近现代初","郑孝胥","萧然放棹入秋阴，得意秋林尔许深。云水光沉波渐远，浦荷气重暑难侵。低飞群燕如閒客，弥望高楼亦暮岑。一片夕阳红到岸，莫将尘梦换诗心。"
"曹汝霖母周七十寿诗","清末近现代初","郑孝胥","弃产求学诚嘉谋，约己广施非常流。名言正似儒者语，不争一日争千秋。古稀康强天所报，亲朋交口称母教。侍郎舞綵定开颜，曷不从容问移孝。"
"卓君庸自青榭诗","清末近现代初","郑孝胥","西山驻跸想当时，处处园林竟付谁？万寿玉泉虽仅在，元都紫陌已来迟。坐君水榭饶诗趣，对我宫墙奈酒悲。怀玉名亭应最称，相看被褐志难移。"
"卓宣谋求为四十岁诗","清末近现代初","郑孝胥","老去久蒙天下谤，回忆四十真少壮。乃索我为四十诗，意气畏君正豪宕。立名立德未可量，奉亲日永趋高堂。交友满座将进酒，任侠何人识热肠。"
"九日招客集李氏园登高","清末近现代初","郑孝胥","閒却西山那忍来，登临正动九秋哀。忧中有乐难忘酒，老去行吟苦废才。兵气入南天不吊，太微移舍世空猜。一丘一水饶萧瑟，尽恋斜阳晚未回。"
"行严揖唐纕衡次公见和重九诗","清末近现代初","郑孝胥","垂老从亡者，知为举世非。诸公胡不弃，异趣或同归。好乱犹难止，当仁孰见机。沈思言外旨，相感入精微。"
"李园","清末近现代初","郑孝胥","芦荻似江乡，迎寒花已霜。一亭伴秋水，数客语斜阳。渐远双凫静，孤横小艇凉。不嫌寂寞味，来话水西庄。"
"将赴天津","清末近现代初","郑孝胥","羁旅心知异守官，暂归犹觉别家难。看花隔岁休惊老，投袂临歧敢避寒？婚嫁粗完身可去，兵戈间阻事无端。小窗短榻才容膝，谁作高楼百尺看？"
"十一月十七日四鼓玩月","清末近现代初","郑孝胥","落月好颜色，东方殊未明。徘徊若相顾，欲逝转含情。残夜成元赏，祁寒见独行。此生如此已，谁与惜平生？"
"补作城南观菊酬侗伯息庵蛰云","清末近现代初","郑孝胥","黄华为鞠义无改，乙庵引经依古初。渊明佳色乃正色，自黄而外皆可诛。意严独抱《春秋》法，此法评菊真腐迂。海滨岁岁菊尤盛，绚烂平淡态各殊。南推扬州北燕市，斗奇誇异良可吁。疏针阔瓣种数变，谬造名号堪笑娱。津沽稍早江南晚，穿街联袂来吾徒。纵观指点兴未尽，返舍弄笔规韩苏。乞归一月绕篱下，却避雄作艰追趋。移盆随意淡相对，何用高论争区区。"
"述菊二","清末近现代初","郑孝胥","芙蓉木樨不足言，海棠冷媚愁娟娟。金风西来菊当令，坐使秋气司乾坤。花繁种奇态百变，绯褐绀紫纷盈园。争新绝出墨与绿，醇酖凝黛埋株根。黄者粲金白沃雪，众色敛避难周旋。长廊晓日花园坐，秾香袭寐酣而温。古人定未得此味，诗句寥落馀寒酸。却疑此花不宜咏，爱博转患情非专。谁能刻意出新句，关心黄菊吾岂然。"
"述菊三","清末近现代初","郑孝胥","秋深气悲天欲霜，荷枯桂落昼始凉。篱根百本叶转盛，吐蕊未破先含芳。园丁辨类若指掌，千百不爽何精详。奇姿异色穷意态，风馨日耀随低昂。浓者非肥澹非瘦，逸者疑狷疏者狂。孤花单枝足谛玩，傲兀不屑脂粉妆。风怀洗尽愈跌宕，如对高士谈沧桑。一春红紫丝管腻，解秽羯鼓殊慨慷。会心庶为知者道，自怪秋气归诗肠。"
"郭啸麓求题其祖远堂中丞手写十三经","清末近现代初","郑孝胥","举业销磨官显达，毕生何时得暇日。精勤首尾知几年，笃学恒心信无匹。栩楼避地抱遗书，朋辈惊服还嗟吁。背经泻水初就傅，老我梯云忆旧居。"
"夜起庵杂诗 其一","清末近现代初","郑孝胥","望前及望后，未晓见月落。明镜斜入窗，可爱伴寂寞。连宵光渐缩，半规尚抱魄。一瘦成蛾眉，悄然傍帘幕。吾侪不施灯，幽若在岩壑。夜起定何心，无心亦无著。"
"夜起庵杂诗 其二","清末近现代初","郑孝胥","昧爽趋行在，二年如一日。我心非有求，吾道贯于一。持是将安穷，前途黑如漆。暗飞能自照，宵行亦奚失。"
"夜起庵杂诗 其三","清末近现代初","郑孝胥","息庵阿所好，赋诗必龙州。龙州我方壮，短后经三秋。边民幸安枕，将士和无尤。兴学乃吾罪，肇乱终难收。弹指二十年，沧海方横流。所学作何用，徒为知己羞。"
"夜起庵杂诗 其四","清末近现代初","郑孝胥","晓出雪犹微，须臾飞渐密。仰观若塞空，横铺路欲没。楼台顷自明，高下同一洁。旋风俄焉起，眩转益飘忽。浮浮俨簸扬，作势穿牖闼。向晚如小衰，竟夕乃愈烈。诘朝互传语，尺许久无匹。宣统三年春，元旦差相埒。中间十五载，丧乱鲜可悦。意者其休徵，相看还咄咄。"
"夜起庵杂诗 其五","清末近现代初","郑孝胥","淳于讽子舆，嫂溺援以手。避嫌忍坐视，毋乃君子咎。以道援天下，其义在不苟。徒手将何施，行权岂可狃。枉尺而直寻，逆取而顺守。本原既不端，讵免天下诟。"
"郭侗伯招集寒碧簃为东坡作生日分韵得游字","清末近现代初","郑孝胥","寒碧簃中降苏日，郭君置酒集名流。斯人已若鹤孤往，千载何殊貉一丘。钩党莫谈元祐政，清吟聊比月泉游。苏斋卷里衣冠客，谁信新亭似楚囚。"
"人日进呈三首 其一","清末近现代初","郑孝胥","竖子乱中原，适为英雄资。英雄何足道，贤圣难同时。皇清昔御宇，汤武其庶几。三王家天下，家法孰逮斯？战战以兢兢，十朝迄今玆。辛亥纲纪绝，大臣为奸欺。伤哉亿兆人，投畀虎与貔。剥极行当复，天道奚所疑。"
"人日进呈三首 其二","清末近现代初","郑孝胥","我皇实英武，明断由天授。锐意废中官，微行脱狂寇。处约能自宏，知新兼存旧。隐然恢复气，河源出星宿。汉武乃中主，仁义如黼绣。不思戢多欲，汲直岂能救。秦王方十八，龙飞年亦富。苟知矜细行，孰敢议童幼？本朝法至严，极盛难为后。舜禹诚可师，一洗汉唐陋。"
"人日进呈三首 其三","清末近现代初","郑孝胥","举世丁文敝，夏道宜尚忠。为臣良独难，所习利与功。嗟彼东周后，异端久争雄。丘轲道不施，千古多妄庸。天开地将辟，孰能当其冲？浩气塞两间，黜名且隳聪。一介不取与，圣任在尹躬。愚暗空欣慕，衰迟得固穷。用舍亦何心，沈冥老书丛。"
"答周梅泉","清末近现代初","郑孝胥","厄穷无悔感知言，不待巫阳更问冤。投老啸歌空自遣，馀生心胆向谁论？楼居相望添诗卷，花事频年检酒痕。却笑津沽久留滞，愧君高卧道弥尊。"
"十五夜看月落","清末近现代初","郑孝胥","残宵孤坐将何待，暗裹流光亦可惊。夜色苍苍收欲尽，却看坠月入天明。"
"杂诗 其一","清末近现代初","郑孝胥","去年未见花，今年归非早。留花若相待，寒雨兼可恼。残妆偶映日，一顾殊草草。雨中已堪怜，放晴花又老。傍檐复临池，二株稍娟好。因寒却成瘦，含艳奈微缟。盛时嗟非盛，坠片忍遽扫。"
"杂诗 其二","清末近现代初","郑孝胥","一月凡几日，默数我将去。缺月渐如钩，徘徊惜向曙。友朋见不易，简要择所语。家人话稍繁，欢喜若初聚。小别虽甚惯，世变良可惧。共誇吾未老，自省入迟暮。检书且拂案，莫动起坐处。秋风我复归，此景还成故。"
"四月十一日唐山丸舟中","清末近现代初","郑孝胥","东趍正见江流尽，北顾胶湾玉半环。欲向蓬莱寻左股，却临渤澥照衰颜。禁方谁信老不死，乐府空歌往复还。来日抱书依草莽，埋头试养气如山。"
"海中峭立孤峰舟过其下","清末近现代初","郑孝胥","破岩如颓墙，突兀立穷海。群鸥舞惊涛，坠日射寒彩。有情必见赏，终古谁能待。桑田定何时，滔天尔犹在。"
"王忠悫公国维挽诗","清末近现代初","郑孝胥","河清难俟浊难止，留得昆明一湖水。能令湖水共千秋，节义何曾穷此士。泰山之重鸿毛轻，天下孰敢轻儒生？云中袒背受戈者，谁信由于有不能。"
"五月十三日万公雨招饮张氏别业步原韵并示同座","清末近现代初","郑孝胥","莫话蓉城石与丁，试招彭泽赋《云停》。十年闰位憎蝇紫，终古丹心吊汗青。怅望虞渊回落日，飘摇便殿劝长星。朱门鹦鹉犹关锁，欲乞田横死士灵。"
"示伯平","清末近现代初","郑孝胥","流水不腐理为至，行己之道固无异。一生乘化同所归，辄苦形骸作吾累。区区摄生何足言，所可言者唯养气。六十始知气犹水，不舍昼夜逝非逝。配义与道终不衰，安用养形等儿戏。伯平颇究摄生术，仁静名斋得深意。躬行积久必有效，所患浅尝俄复弃。乐山乐水性岂殊，子果见仁吾见智。"
"李星冶师挽诗","清末近现代初","郑孝胥","门人虽亦老，迷恋授经时。巽语儿尝说，温颜弟共窥。何曾见衰惫，私意望期颐。称寿文无隐，凭谁论事师？"
"苦热行","清末近现代初","郑孝胥","人言日中有黑子，太白白昼吐光芒。毒热十日果不解，脆嫩劳促纷死亡。老夫日出趋行在，雨汗说书能安详。小楼床榻皆炙手，闭户独坐真探汤。冰如羊脂瓜翡翠，意表难释同渴羌。或称竹篷可避暑，我谓掩郁终非良。昨宵视天起残夜，风从何来徐褰裳。银河西流斗北挂，海气倒泻倾肌凉。飘然仙去不可执，瑶池琼阙生肝肠。挥手浊世便轻举，耿耿微月犹相望。"
"七月二日偕查峻丞郭啸麓唐立庵刺船淼薮","清末近现代初","郑孝胥","水光映林林掩水，隐约扁舟没葭苇。一往离披薮愈深，水复林重凡几里。孤亭瘦塔常在望，再转三回犹可指。豁然人意与云平，疑有秋声撇波起。"
"胡琴初五十诗","清末近现代初","郑孝胥","璋不足谋凯自败，张公孤注犹堪慨。胸中剑气贯牛斗，五十未衰犹故态。老谋长虑人岂知，识者以比胡润之。为君举酒酹太白，莫怪残月还相疑。"
"瓜尔佳惠兴女士事略书后","清末近现代初","郑孝胥","任事求其济，事败必死之。致死乃不败，用意烈且奇。以名名其事，感人何若斯。匪同经沟渎，岂曰儿戏为。夫人舍其生，复能舍其儿。金侯有母风，忠义当自期。举世轻忠义，吾意将语谁？识者取吾语，世难犹可夷。"
"磨墨","清末近现代初","郑孝胥","半池秋露起玄云，宜与幽人伴夜分。湛碧凝香徐作晕，镕脂转玉静无纹。神游物表心谁契，手挹天浆意已醺。磨墨磨人更休问，凭将淳酖入深文。"
"偃月厅","清末近现代初","郑孝胥","帝座真看致客星，杀机天发几曾停。西风又作新凉味，閒煞三秋偃月厅。"
"王可庄夫人八十生日","清末近现代初","郑孝胥","忍盦馆我斜街日，亲见事亲共贤匹。留得忧天杞妇心，陨及宗周更奚恤。八十持门健实难，儿孙绕膝竞承欢。海山纵遣称觞隔，却感平生酒未寒。"
"九日","清末近现代初","郑孝胥","西风欺我又三秋，抑郁犹能隐市楼。不饮而狂应胜醉，违人谁伴亦成游。亢龙用九曾何悔，旅燕随阳岂自谋。见说战场丛菊在，归心一放忽难收。"
"王逸塘五十生日","清末近现代初","郑孝胥","逸塘用世人，五十居閒地。岂无髀肉叹，自诡时未至。时至当云何，奈此囊底智。控弦虽不发，天下识猿臂。世途无万全，欲取宜有弃。以我之下驷，当彼之上驷。一败而两胜，老算得深味。中年惜精爽，勿使疲人事。孙武诚难追，孰能比田忌？"
"青岛","清末近现代初","郑孝胥","昔我游斯岛，于今十八年。兴亡空复尔，桑海故依然。林气犹吞日，涛声欲问天。劳山信堪隐，独忆抱经贤。"
"万国公墓","清末近现代初","郑孝胥","逝者如斯耳，空山石像哀。残骸终共掩，毅魄恐难灰。怅惘二三子，沈吟归去来。受辛谁幼妇，情恨满苍苔。"
"杨味云寿栴求作贯华阁诗 其一","清末近现代初","郑孝胥","容若无双士，梁汾一世才。交期缘未尽，冥感梦还来。岩壑怀遗韵，精庐问劫灰。多情铁厓老，手为辟蒿莱。"
"杨味云寿栴求作贯华阁诗 其二","清末近现代初","郑孝胥","题匾虽难见，荒庵故可寻。林开峰自掩，阑曲阁能深。便做名山主，仍编白雪吟。词流重风义，应契昔贤心。"
"曹纕衡昧爽见访 其一","清末近现代初","郑孝胥","中夜起待旦，初非欲人知。好我且信我，可感孰若斯？昧爽闻叩门，是子决不疑。欢笑苦未足，促坐同啜糜。我室虽云迩，里许劳奔驰。来时肝肺热，去时怀抱怡。气类喻针芥，圣者难言之。持此默自讼，无端殆儿嬉。岂同访戴人，兴尽情遽移。"
"曹纕衡昧爽见访 其二","清末近现代初","郑孝胥","夜起既有年，斯道良可久。颇同献曝心，愿以遗吾友。晦明转移间，造物露枢纽。人身小天地，吐纳等难朽。清明常当令，昏惰讵能糅。神完形不敝，聊用却老丑。死生虽系命，操纵或在手。终时幸无疾，何必千岁寿。"
"元日颁赐御书大吉春条","清末近现代初","郑孝胥","奉天惟一大，胜怠取丹书。吉语元辰降，休徵献岁初。墨华光已耀，笔势意能舒。圣学从容见，群情感慰馀。邑纶资夏靡，兴楚待申胥。拜赐空惭愧，微臣志未摅。"
"罗叔言求题所藏杨凝式韭花帖墨迹","清末近现代初","郑孝胥","杨风异人不可测，书味渊深见殊力。取径颇难意颇啬，犹是唐贤旧风格。石斋论书尚遒媚，甜滑相寻苦难避。山阴未免俗书讥，飞鸟出林谁可至？"
"徐石雪求题文与可雪竹款曰笑笑先生作","清末近现代初","郑孝胥","雪气堆山山倒压，竹不见枝裁见叶。若使风来一动摇，必碎玉龙散鳞甲。与可胸中穷竹态，借墨写真墨犹湿。人间一笑近千年，识者何人况能及。徐君世守失复归，我怀此君忽相接。"
"栩楼燕集赋文山蝉腹研石斋断碑研","清末近现代初","郑孝胥","入春转寒雪弥日，杯酒端宜试诗笔。金石书画藏竞出，文山石斋研无匹。题襟馆中尝并列，今为郭君章君物。摩挲咨嗟肠益热，文采风流各殊绝。浩气入石涵碧血，相见难回经百折。功名不终终义烈，事业纵隳论忠节。吾侪相顾愧孱劣，俯仰高斋损心骨。"
"卓君庸求赋柳梅诗","清末近现代初","郑孝胥","绿叶青枝人共识，诗老何曾识梅格。细看非柳亦非梅，点染春光弄颜色。渊明君复一世豪，攀条折枝空相高。老夫与汝平章了，笑煞庭前夹竹桃。"
"又赋","清末近现代初","郑孝胥","东坡爱梅有神契，竹外斜枝称更好。梅干愈近花愈奇，此意可为知者道。都城花市得柳梅，文士纷纷逞词藻。柳枝柔弱无风骨，忽缀梅花堪绝倒。却疑对梅不解赏，深浅自呈见怀抱。劝君一證岁寒心，莫怒狂言被花恼。"
"蒯若木求题写经应瑞图","清末近现代初","郑孝胥","暗室何来射明月，映澈秋毫久方灭。若非发自案上经，毋乃吐从笔端血。写经人往血不枯，造因得果理岂诬。鼓盆未信庄生达，历劫犹应看画图。"
"李厚基求题所藏李星野先生书册","清末近现代初","郑孝胥","强项当年慑万夫，食贫岁晚溷泥涂。故交遗墨空惆怅，气尽佣书李望都。"
"二月初六日进呈二诗 其一","清末近现代初","郑孝胥","皇清二百七十载，惟以早朝治天下。东周以降谁能及，文武成康此其亚。人存政举更不论，家法百王自陵跨。我皇出狩虽在外，治术精研逮閒暇。一朝复辟贵有备，尝胆卧薪无日夜。苟能求衣仍待旦，锐气已足震华夏。堕慢邪僻期尽除，当使周宣避三舍。"
"二月初六日进呈二诗 其二","清末近现代初","郑孝胥","宽则得众理不易，居上不宽何足观。明察谓能别善恶，察察为明明亦昏。知人善任古所重，用人不疑乃至言。有天下者视其量，意度阔略为本根。圣资聪睿愿勿用，涵盖天地苏元元。此理至深孰能解，责难敢以陈至尊。"
"和释戡元日韵","清末近现代初","郑孝胥","窗下谈鸡老不晨，梦中无患亦无身。来游世外逃虚世，真作人间失路人。秦令肯容李斯客，新朝难逐子云贫。绕梁一曲凭谁和，应待歌声与暗尘。"
"闰二月十日中照以微疾卒于沪寝偕景垂自青岛航海十八日到沪","清末近现代初","郑孝胥","启棺一视真长决，面色如生识汝哀。四十九年缘顿尽，不留十日待人来。"
"伤逝 其一","清末近现代初","郑孝胥","偕老亦既老，所欠惟一死。先行子不惮，继往吾何馁。小别良可哀，顾此堂下晷。叩棺幸未阖，累唤宁能起。素衣空辑杖，雪涕随逝水。相从五十年，十日靳我俟。茫茫望前路，目极天与海。"
"伤逝 其二","清末近现代初","郑孝胥","入室日已晏，离魂在此榻。冥追试就枕，药气犹绕颊。中宵影随形，徒倚还躞蹀。吞声端有失，苦泪空凝睫。心知成永诀，未免恋一霎。我如梦为周，君如梦为蝶。"
"伤逝 其三","清末近现代初","郑孝胥","去年菊花时，廊下偶携手。花前憔悴人，怅然若难久。当时苦无觉，轻别将谁咎。一悲悲何穷，倏忽馀鳏叟。"
"二十夜","清末近现代初","郑孝胥","我如夜啼乌，绕枝觅其偶。斜月忽侵帷，定是魂来否。追寻竟何得，遗像空在手。东方未遽明，默坐复良久。"
"廿一夜","清末近现代初","郑孝胥","双栝方竞翠，东栝忽自枯。哲人嗟其萎，不祥理难诬。自我羁行在，花时归相娱。今年来何晚，遇闰稽就途。病中空怅望，别语一字无。及尸岂为见，终古才须臾。"
"廿二夜","清末近现代初","郑孝胥","斯人夜不眠，晓帐必犹寝。披帷无所见，旁皇此为甚。几榻勿轻移，起坐素身谂。颇疑接謦欬，髣髴气微凛。平生太常斋，如泥恨空饮。"
"廿三夜","清末近现代初","郑孝胥","死生虽云隔，岂能隔吾情。吾情无生死，一意通幽明。新魂必迷罔，自痛离其形。旁观骨肉哀，惨悽倍于生。生者能为主，依恋终相萦。生者苟渐忘，无归愈飘零。委形如爪发，朽腐难为灵。圣人识情状，致斋极精诚。立尸而后祭，何疑于礼经。"
"廿四晓","清末近现代初","郑孝胥","哀情易伤春，飞花正如雪。花前思往事，无处不悽绝。昨朝花始开，今日花将歇。我虽非落花，弹指必俱灭。逝者固已辞，存者行渐别。眼中亲爱者，一一愁见夺。与君永今朝，为予誓皎日。"
"廿五晓","清末近现代初","郑孝胥","人亡月半规，今夕已下弦。碧天玉指甲，馀恨何悽妍。阑干谁复倚，杳杳遂长眠。我为夜起翁，残宵独周旋。聊堪伴孤魂，莫言死相捐。"
"三月初一晓","清末近现代初","郑孝胥","儿女失其母，啼号不欲生。我固无以慰，朝夕缠哀声。出门暂弃置，入门复屏营。灭灯人定后，锐意趋幽冥。鬼神乃馀气，未若人所能。冤抑或为变，居常终无灵。亡者果已矣，何用期遐龄。"
"初二晓","清末近现代初","郑孝胥","死状即若寐，熟寐元无知。有知无知间，谁主此可疑。生短死则长，死安生甚危。闻道夕可死，既死终焉归。无知信无涯，有知能几时。庄生与释氏，毋乃皆沈迷。"
"初五晓","清末近现代初","郑孝胥","回首相从五十年，真成一梦送华颠。他乡久客姑埋骨，苦调孤弹更断弦。此世人无胜天幸，未亡我乃让君先。谁知夜起庵中客，夜夜惊魂落月前。"
"十八日","清末近现代初","郑孝胥","人死斯相恶，无能斯相背。亡者岂遂亡，存者良不义。家人频入梦，处分到细事。簿录一翻阅，使我涌酸泪。馀财虽莫用，月廪谁能废。他年称所蓄，聊为完遗志。子亡我犹存，勿患终难继。"
"西本省三挽诗","清末近现代初","郑孝胥","亲受《尚书》乙庵叟，共尊圣祖海藏楼。商量志业春秋在，欲仗先生诉九幽。"
"程子大颂万鹿川图","清末近现代初","郑孝胥","黄鹄临流天下胜，汉怒江哀谁解听？盟鸥榭没不堪寻，此阁想望若相竞。武昌一乱由弄兵，使我在湘鄂易平。鹿川诗老天留在，他日重来话抱冰。"
"日本渡边晨亩求题所画孔雀展屏","清末近现代初","郑孝胥","手张孔翠惜鬖鬖，此画曾过夜起庵。且傍寒泉避牛触，徘徊五亦厌东南。"
"旁观一首","清末近现代初","郑孝胥","当局固无觉，旁观亦自疑。难言天下变，未信老夫知。囊底智何在，周馀民偶遗。后清三百载，聊与彼苍期。"
"答郭筱麓","清末近现代初","郑孝胥","子诗泠泠如暗泉，非行非止声锵然。每过吾庵必有作，此庵与世元无缘。道人庵居复夜起，冥行万里无人烟。赋成自书用草隶，偶出小技惊时贤。岂知遽已入诗语，妙借老丑增殊妍。胸中抑塞未能和，容我小缓调哀弦。"
"五月十七日","清末近现代初","郑孝胥","子藏不复见，万事已云毕。我如魂之游，犹然视白日。幽明均一逝，何者为真实。一棺已入土，馀地足同穴。地下恐无知，生存独难别。行时畏回顾，扫榻留虚室。去来定何归，放歌聊作达。"
"十八日","清末近现代初","郑孝胥","达者失之弛，不达多所忧。达与不达间，君子必有由。使我务弃世，存亡等浮沤。一切置哀乐，木石渠何求。有生依仁义，百年殊未休。春兰与秋菊，情感终相酬。"
"述隶示陈六向元","清末近现代初","郑孝胥","礼器超诣含高深，《史晨》淳奥法易寻。《石门》彫疏《华山》密，闳博肃括惟荡阴。意理古淡若《西狭》，樊敏难遇怀萧森。渐方渐厉氛甚恶，降及曹魏加㟢嵚。墨本摩挲疑莫释，一玩坠简如生擒。千年无隶殆欲绝，东都作者难知音。墨卿猿叟粗可语，笔骄意狭空相针。积之已久或有得，子能起予勤摹临。抗颜举世孰矜式，当风殊快聊披襟。"
"偕郭侗伯周立之郭筱麓登中原高台","清末近现代初","郑孝胥","渐没楼台海气荒，倚阑犹及送残阳。碧云合处灯初上，秋思来时袂已凉。攀塔嘂天天亦醉，促弦鸣夜夜非长。人间那得安心地，才信人间是异乡。"
"丁澄如求题忠义永肩图册明户部云南清吏司郎中郑尔圻上书请筑思陵图","清末近现代初","郑孝胥","长陵一抷土，臣子不忍言。誓天有大恨，神鉴惟孝孙。圣朝礼三恪，至仁动乾坤。孰能展此图，天道幽难论。"
"岩田爱之助俱游圆山公园入长乐寺访赖山阳墓","清末近现代初","郑孝胥","《春秋》空抱尊王志，未有山阳史笔功。破晓穿林来一揖，暗愁文字掩英雄。"
"八月十二日雨中游宇治川","清末近现代初","郑孝胥","云光掩山万松静，双溪锵鸣碧流迸。过桥愈觉诸峰深，竹榭临流据其胜。雨中默坐意良足，适暗俄明疑欲暝。饭软茶香鱼味美，更唤扁舟取微径。断碑悽惘一摩挲，回首空林试凝听。"
"越比睿山至根本中堂日吉神社诸寺","清末近现代初","郑孝胥","山椒悬瀑极可爱，旋越高峰出其背。却寻日吉得三桥，雷转山惊正澎湃。藏如伏蛰动如飞，冥想泉源自天外。入山谁挟不平意，水怒石顽作诸碍。开山释子历众苦，巨殿千年阴不坏。门前倚阁眺平湖，蔬饭犹堪起吾惫。"
"长尾雨山招游天满宫金阁寺遂至岚山","清末近现代初","郑孝胥","雨山君子人，垂老愈岂弟。交期四十年，白首见不易。我如介之推，从亡齿徒隶。惟君戒勿馁，亟起追天意。平生不计功，聊欲正其义。斯民诡自圣，与我久遐弃。伤哉礼先亡，存者蛇与彘。意行且纵语，林水忽深邃。岚山何陡绝，仰睇若难至。山楼坐临溪，微雨转荫翳。借君杯中物，一酹填胸气。栖迟指碧流，吾亦从此逝。"
"近卫文麿公爵招宴星冈茶寮小田切万寿之助即席赠诗次其原韵 其一","清末近现代初","郑孝胥","义士忠臣道在东，神州端与陆沈同。世间岂可丧人理，天下谁堪论至公。逐臭转丸虽自喜，浮花客慧总成空。欲知雾散云收日，正落旁观屈指中。"
"近卫文麿公爵招宴星冈茶寮小田切万寿之助即席赠诗次其原韵 其二","清末近现代初","郑孝胥","举世同污偶获全，与君握手叹馀年。公卿重义应增气，衰朽投閒欲胜天。红叶正酣倾别酒，秋风适起放归船。申胥见比吾何敢，聊为披肝皎日前。"
"九日雨中日光山湖楼","清末近现代初","郑孝胥","江户东趋揭日光，泉飞枫醉及重阳。正从云裹窥山态，却向峰头得水乡。洛下故人殊缱绻，雨中吟思极苍茫。登高莫动将归感，聊借深杯作道场。"
"宿日光山半米屋湖楼","清末近现代初","郑孝胥","我适来从万山底，目极巉岩高未已。谁知林际透湖光，水静山閒数十里。高楼临水欣小憩，微雨掠湖云正起。复于云罅露奇峰，压楼插天此何理。凌晨拿舟绝湖去，晓日破寒殊可喜。霜枫耀眼与日争，使日无光谁恋尔。雨山青厓碧堂叟，肯傍海藏穷父子。胸中晴雨尚氤氲，馀味莫矜茶饭美。"
"华严瀑","清末近现代初","郑孝胥","纵知瀑来处，去处有谁知。入涧三百尺，莫能穷所之。雪花舂石色，雾气变岩姿。可怪奔驰者，徘徊空自奇。"
"周梅泉五十诗","清末近现代初","郑孝胥","门巷相望密往来，十年歌哭暗相哀。牧之刻意伤豪兴，同父牢愁郁霸才。已对绿荫疏酒盏，却寻旧梦就书堆。人间换劫才弹指，莫信吾侪一念灰。"
"循廊","清末近现代初","郑孝胥","去来谁梦复谁真，丛菊年年伴此身。又是残秋增怅惘，循廊来觅看花人。"
"十月十五夜落月","清末近现代初","郑孝胥","凄清月色无今古，寂寞人间有死生。雾阁云窗忽今夕，祇将涕泪送西倾。"
"十一月初一夜四鼓寄稚辛","清末近现代初","郑孝胥","夷叟与辛翁，童稚同卧起。白头真手足，无病差可喜。二亲弃我蚤，雪涕至暮齿。儿孙复满前，略亦识道理。世途如暴风，不日当自止。吾侪亦小忍，稍为存人纪。诗书虽半忘，馀味犹深旨。祇愁后难继，万卷空堆几。"
"寄汪衮甫","清末近现代初","郑孝胥","昔游江户三十馀，芝荃二公深器余。甲午一战曲在我，捲旗跋浪归舟俱。年将七十忽重至，堂堂九原不可呼。郎君持节正壮岁，重我视昔情尤殊。翠松红叶照白发，残年残世同欷歔。斗枢霞意语何巧，文采焜耀惊东隅。高才名门贵风节，以义相厉吾岂诬。"
"和胡琴初归计韵","清末近现代初","郑孝胥","置子空期生死地，漫漫长夜几时明。心声祇觉词弥苦，天意谁言乱渐平。从老得衰才既尽，再兴一姓志难成。佣书卖卜真同调，末路聊堪小技名。"
"郭春榆挽诗","清末近现代初","郑孝胥","诗老凋零馀几辈，岁岁相逢向行在。昨日传观绝笔辞，才思如涌元未退。束缚蹉跎效小忠，兴亡遗恨想填胸。哀荣论定嗟身后，毕竟君恩有始终。"
"和鄞县杨霁园","清末近现代初","郑孝胥","高人意度吉人辞，倾盖相亲胜旧知。讲学力能动豪杰，从亡世已弃衰迟。空山莫惮操孤调，邪说凭谁斩乱丝。夜起庵中独醒者，为公自慰罢伤时。"
"和胡琴初戊辰除夕韵","清末近现代初","郑孝胥","礼失宁论玉爵挥，龙潜莫问在天飞。春王未害周书正，中露何堪赋式微。射隼待占高墉利，驱鱼会见众心归。吾侪羁绁应同罪，留与人间说是非。"
"正月十五夜","清末近现代初","郑孝胥","一街寒月光如水，七十老翁夜独醒。回首年华无觅处，漫从文字乞馀灵。"
"赠溥俊之侍中赴日本","清末近现代初","郑孝胥","皇情念手足，大器期晚成。时哉不可后，挥袂轻沧溟。英姿自飒爽，猛志宜专精。接人谦而尊，奉己俭乃宏。晏然处众中，孰能指以惊。譬彼五岳重，无令见真形。世变在旦暮，天道犹难明。莫兹君父忧，归来佐中兴。"
"正月廿一日进呈","清末近现代初","郑孝胥","我皇天亶姿，弱冠志恢复。安人在休己，进德在胜欲。天心屡示警，摧折亦甚酷。忧患相琢磨，转祸岂非福。万言苦难切，得要意自足。出话实枢机，片语系荣辱。用财尤贵当，宽大众所服。能除骄与吝，气已绝流俗。识出一世上，可使一世伏。中兴诚至艰，十倍开创局。无逸且有恒，舍此无圣学。"
"樱桃花下作","清末近现代初","郑孝胥","白雪摇曳来庭隅，遮楼翳树何踟蹰。看云祇宜隔寻丈，爱此云气萦衣裾。日光斜入云欲醉，云醉还愁林下坠。一春又去云为泥，难遣幽人楼中意。"
"黄笃友求题烟霞访梅图","清末近现代初","郑孝胥","空闻二老访梅年，洞掩梅荒事渺然。廿载画图堪再展，一家诗学更谁先。沧桑蚤逝成高躅，羁旅长贫信独贤。莫道湖山终寂寞，遗民满卷足流传。"
"花下又作","清末近现代初","郑孝胥","暗林渐分雾犹瀰，千花万蕊皆低迷。楼东花气与云接，朱酣白醉迎朝曦。何人与花斗早起，精爽清明似难比。却愁断送几斜阳，付与醉生兼梦死。"
"犀园读画图","清末近现代初","郑孝胥","乱后难为山水游，好将游兴画中收。为君更语读书乐，祇对青山不下楼。"
"谢七十赠诗诸君","清末近现代初","郑孝胥","俯仰漏将尽，踽踽犹夜行。夜行何时息，所期晦复明。友朋颇见哀，赋诗勉艰贞。用意虽渊默，动天如雷声。愿君莫轻言，相望实与名。"
"王君九求题胥江屏迹图","清末近现代初","郑孝胥","置身杳万仞，世俗非我伦。弹指岁三百，乘化见遗阡。节义有传人，殆此九世孙。岂徒继潜德，幽光发至文。顾画曹所书，深情悲且敦。展图欲感涕，醇行不自言。晚世重名教，避名道尤尊。此理犹为浅，相看惟喟然。"
"和愔仲五月十三日原韵","清末近现代初","郑孝胥","莫向彭咸问所居，稽天巨浸欲焉如。人心未改思清日，士气难追复辟初。出狩久嗟成下殿，从亡聊自托佣书。断章敢取《旄邱》什，不用词臣赋《子虚》。"
"陈省三重宴鹿鸣诗","清末近现代初","郑孝胥","桂林一枝年最少，陵谷难移见高蹈。耿耿秋风晚节心，再及恩荣拜明诏。海外园田恐已荒，孤踪垂老且徜徉。当时送我投荒者，回首应怀北斗傍。"
"侗伯立之立庵同出观荷","清末近现代初","郑孝胥","伏中伏处动累日，乘兴追凉忽同出。荷塘联袂一延伫，红衣离披杂莲实。夕阳略波弄金彩，西眺南开极蒙密。水乡渺渺入无际，安得扁舟逐明瑟。旋过湖墅荫高柳，脱帽恣谈苦难毕。餦餭乳酪甚嘉惠，渴吻得之加纵轶。论诗奋欲扫尘语，去就案头先涤笔。"
"立秋","清末近现代初","郑孝胥","郁热不知秋，欣然秋已至。残暑虽肆虐，时哉当自逝。嗟兹秀不实，华容俄见弃。凉风所成就，耿耿必天意。老夫世久轻，迂妄走仁义。旁观怪未老，探囊索馀智。北窗窥曙色，颇作来日计。百川方灌河，行水岂无事。"
"侗伯立之向元同游柳墅公园","清末近现代初","郑孝胥","汹汹河流尚平岸，渡口扁舟谁敢唤。纵横卧柳半入池，雨气蚀林如未散。穿林广道败八九，荒草侵花潦中断。据亭小憩绝懊惜，水木泓峥犹足玩。老羌乞钱抱惭色，烈士穷途深可叹。我曹落魄虽胜彼，丧志埋名同一窜。低回斜日去何之，吾能短歌子其乱。"
"或自福州海道见致素心兰一双初至即花叹赏成咏","清末近现代初","郑孝胥","露根失土等缧囚，郁勃犹花气更幽。越女乍窥天下白，国香欲占九分秋。抽枝自带山泉润，顾影还宜月色浮。夜起庵中寻故事，惟将心史伴牢愁。"
"侗伯立之同游李园","清末近现代初","郑孝胥","闻道近郊兵已去，门前辙迹复堪寻。秋花承砌堂初启，斜照穿帘柳更深。水草欲交聊怅望，坡陀未没且登临。年年携酒题诗地，也共神州付陆沈。"
"陈一甫观察六十双寿","清末近现代初","郑孝胥","自奉至约意若吝，忽斥千金付灾赈。贤者固应不可测，莫讶衣冠类寒畯。廉吏家风国史存，平生阿堵岂轻言。齐眉黻佩能相警，犹有图书遗子孙。"
"陈母刘夫人七十寿诗","清末近现代初","郑孝胥","博通经史善讲肄，抗颜为师德尤备。登堂正似老书生，教子还成清白吏。济济名门众共称，家风勤学逮孙曾。吉祥文字何妨浅，念佛栽花即寿徵。"
"九日中原露台登高示同游诸子","清末近现代初","郑孝胥","枉负刘郎一世豪，登临犹自怯醇醪。河流贯市潮痕上，夕照当楼朔气高。逐鹿中原成浩劫，饥鸿四野极哀号。诸公更事应同慨，试为苍苍念彼曹。"
"题吴蔼宸所译墨索里尼传后","清末近现代初","郑孝胥","七年名相世犹疑，四海论才亦可知。乱世纪纲民未信，中流砥柱事尤危。多君奋笔饶生气，使我前筹或更奇。国士无双非漫许，待看鱼水出乘时。"
"杂诗 其一","清末近现代初","郑孝胥","平生颇自克，无病效可见。岁寒就摇落，违天定何恋。短长虽有期，痛苦亦姑遣。持此语儿曹，聊比勤小善。"
"杂诗 其二","清末近现代初","郑孝胥","古人多爱酒，以药助使狂。醉则全于天，狂则亡其乡。是皆恣放浪，而不甘处常。自戕反为乐，贤智过益彰。"
"杂诗 其三","清末近现代初","郑孝胥","老至甚为衰，颇喜躬操作。亲者觉渐疏，爱者意稍薄。推此及耄期，孤往趋寂寞。人生羡长生，况味乃殊恶。"
"杂诗 其四","清末近现代初","郑孝胥","同产馀一弟，每见怀二亲。相对但惘惘，悠悠留此身。事亲日何短，茹苦真鲜民。坟墓久不至，仰天潜悲辛。"
"十月初九日侗伯立之向元同游罗氏菊圃","清末近现代初","郑孝胥","今秋为菊归稍迟，霜风累日如见期。北花较早南花晚，三子语我良其时。此间花事推罗叟，扁舟迎客来水湄。一窗斜日正耀眼，殊色异态纷呈姿。丰者沈吟若含醉，瘦者纵逸若扬眉。舒者萦回若起舞，虬者敛抑若凝思。仰黄俯紫已堪念，忽有飞白搴云旗。好奇流睇绯与褐，何来粉碧端可疑。主人指点宾太息，终岁辛苦报以斯。偶获新种极秘贵，不愿市担偷易赀。能来数观诚不吝，吾侪矜癖同此痴。"
"为温毅夫题津楼话别图","清末近现代初","郑孝胥","从亡寥寥才几人，居者行者同苦辛。政要讲义书已毕，何异晨夕承咨询。我闻遗民多避地，岛族独能重忠义。丈夫不死天所留，不用临歧挥别泪。"
"沈重烟思亲望月图","清末近现代初","郑孝胥","逝者谁能留，月色独不改。堂前一遇之，何异亲斯在。此情恐亦亡，风木不相待。知君经天泪，夜夜沈碧海。"
"吴仲珺求题王忍堪书册","清末近现代初","郑孝胥","一见忍堪字，皎然在目前。同舟下京口，弹指四十年。北固山头酒，江波照悽妍。巽翁独知此，俯仰皆重泉。伯符志不遂，吾分当弃捐。"
"残夜","清末近现代初","郑孝胥","微灯耀残夜，却顾影在壁。几榻虽未移，箧笥谁复觌。去留何匆匆，存亡两默默。向曙意旋消，宵来更相觅。"
"杨一斋所藏颜鲁公三表帖","清末近现代初","郑孝胥","突围失去得其半，何意累年还复归。他日功成名遂后，当令坐客想馀威。"
"题刘氏从母小像","清末近现代初","郑孝胥","儿时事历历，壮岁反多忘。一忆姨相唤，真同母在堂。乱离负乡土，亲爱苦肝肠。莫话山兜尾，残年付夕阳。"
"刘左泉遇盗诗","清末近现代初","郑孝胥","刘子久辟地，恃医糊其口。六盗来窥室，曾不憎隘湫。叩门云求治，二盗掖一妇。四盗旋继入，露刃竞怒吼。举家噤不语，跧伏莫惊走。倾箱更倒箧，倏忽入盗手。病者续续来，孰能辨谁某。刘子神自若，一一为研剖。处方复切脉，临难真不苟。诸客固波及，速抱救吾狗。白昼乃有此，再至盖已狃。友朋各嗟叹，念子罄所有。如何反召客，丰粲陈肴酒。引满非压惊，壮哉此奇叟。"
"题项墨林朱画山水","清末近现代初","郑孝胥","自写衰容项孔彰，朱家画本意堪伤。老夫未合称遗老，待拨江山反少康。"
"题虎口馀生图","清末近现代初","郑孝胥","风行一世金赎命，朝处华堂夕槛阱。贵人丧胆伍俘囚，此日相怜尽同病。穷民无归阻草莱，虎之盗世良可哀。披图谁念承平日，四海康庄任往来。"
"张一桐邀饮分韵得生字","清末近现代初","郑孝胥","我昔尝为文襄客，文达遗风想颜色。公孙好事更瑰奇，不觉名门森画戟。门第谁能保令名，当时人桀嗟无灵。累世相韩子房少，期君事业在苍生。"
"和韬庵元旦韵","清末近现代初","郑孝胥","蟪蛄未可言时命，那识人间秋与春。不惮冰霜成苦节，依然日月见常新。行歌莫复悲从径，著论犹思效《过秦》。海内名流凭屈指，却嗟行在盛诗人。"
"人日遗章行严","清末近现代初","郑孝胥","昔与几道论物理，初若不合终有取。行严理不减几道，文辞益达真其偶。滔天新说荡忘返，徒使学者失所守。山移海覆俄自败，始信吾道可长久。子于学术诚善变，非但心悟实身受。速宜著书道甘苦，后生循循得切诱。世人欲杀定何意，正坐名高博众诟。冲寒过我示新作，抑郁穷愁聊一呕。不妨独以文为诗，莫与时贤较升斗。"
"题林山腴霜柑阁人日燕集图","清末近现代初","郑孝胥","世移人散乃至此，人日相思阻万里。宣南朝士犹未尽，举酒看天杂悲喜。霜柑小阁著诗翁，书尾殷勤置印红。回首平生销磨了，借君画卷吐残虹。"
"答顾寿人祖彭见赠","清末近现代初","郑孝胥","金陵山似梦千层，永忆平生顾子朋。卷裹交期犹款洽，酒边意气自瞢腾。存亡默契馀名节，人物销沈阅废兴。却为君诗惭北海，祇将高卧比陈登。"
"庚午二月初九夜","清末近现代初","郑孝胥","屈指相从岁月长，才如一梦觉旋亡。心头常贮疑随影，遗照时看悟异乡。往事讵忘非往日，馀生未尽祇馀伤。残宵独语先归者，留阅人间更几场。"
"张翼桐求题逊庐诗思图","清末近现代初","郑孝胥","抹月批风奋笔初，矜唐抑宋力争馀。诗人小雅今何在，欲袖葩经问逊庐。"
"花朝饮东兴楼","清末近现代初","郑孝胥","莫忘人日约花朝，九十韶光已半销。吟社何妨期酒肆，词流最喜共春宵。挥毫易动承平感，纵饮犹堪块垒浇。揽辔澄清定谁属，相看霜鬓未全凋。"
"答刘子贞","清末近现代初","郑孝胥","东游故友已将尽，羁旅逢君尤健饭。平生志业无可言，苦节戋戋贯衰晚。君能忿世且疾邪，下视世士如泥沙。馀年事佛真长策，定力应看转法华。"
"答张岱杉","清末近现代初","郑孝胥","清明在躬真养气，寡欲可使清且明。气为之本形为末，馀事犹足持吾形。超观超超必了此，力行实难无异理。若非仗义行人间，漫浪长生不如己。"
"题韬庵第六女敏修所作山水","清末近现代初","郑孝胥","画笔诗心秀气钟，含毫不待守南宗。罗江娇女閒调粉，夺得清湘雪后峰。"
"黄溯初求题敬乡楼图","清末近现代初","郑孝胥","世风恶伦纪，何有于敬乡。黄君岂弟人，作楼抱缣缃。丛刊继《玉海》，力能发幽光。愿君昌永嘉，莫但雄收藏。"
"陆文烈公钟琦文子遗墨卷书后","清末近现代初","郑孝胥","事败成忠孝，而亦能感人。感人诚有效，死难终怀冤。或未尽其用，势去不可援。迂谬自取祻，功罪犹难言。愿与知者谋，临事期万全。苟其复君父，名节安足论。"
"王彦和求题中泠泉图卷今为王可庄祠","清末近现代初","郑孝胥","江去泉留见此祠，沧桑满目不堪思。存亡同负千秋业，埋没空哀一世奇。两点金焦残梦断，廿年吴会再来迟。含豪回忆平生语，寂寞犹馀地下知。"
"程白葭求题周璕画龙","清末近现代初","郑孝胥","退之龙移信奇语，巢居插天厌平土。永叔盆池意更豪，百里中分千丈举。程子真龙幸一见，误信神奇同朽腐。豪釐脱命偶获赦，几逐虾鱼卷飞雨。好龙徒得画龙本，冥想灵踪定何许。董源能作拔山势，蝘蜓寻常宁可侮。尸居如我不足论，龙变云云聊戏汝。"
"和立之极乐寺坐雨韵","清末近现代初","郑孝胥","六十年来迹孰寻，惊闻把臂又双林。含情莫问同光事，祇有西山雨意深。"
"答张君玉裁","清末近现代初","郑孝胥","石遗最知诗，未免阿所好。学诗吾亦老，浅陋岂足道。平生梦韦柳，一字不能到。次之为韩欧，搁笔难其奥。随人作近体，何异蜂蝶闹。从今欲不作，蓄志待衰耄。近得虞君诗，于杜果深造。沈雄出意表，纤巧端可扫。张君师石遗，吐属颇兀傲。为君道所历，弩末愁鲁缟。"
"严几道手书题后","清末近现代初","郑孝胥","几道与秋樵，清谈极神契。手书可相乱，倜傥真一致。学之皆甚勤，垂老姿益媚。书生抱结习，自诩意有寄。当时未深许，身后始叹异。平生欢不再，感怆难自制。"
"闰六月廿四夜望月 其一","清末近现代初","郑孝胥","半玦入我怀，碧彩在天际。窗间独徘徊，夜起真吾世。无涯终不舍，圣者亦感逝。区区较行藏，何异深则厉。平生事已毕，待尽即长计。望舒尔知我，默对若有契。"
"闰六月廿四夜望月 其二","清末近现代初","郑孝胥","时日胡不丧，予及汝偕亡。哀哉不聊生，举世徒慨慷。斯民未悔祸，负汝肝与肠。昊天岂能救，两败谁降祥。卢鹊在其前，螳蝉在其旁。杀机一时发，膏血污穹苍。"
"杂诗 其一","清末近现代初","郑孝胥","出门何所诣，谁可聊与语。鸢飞鱼则潜，惜子非吾侣。而我斯人徒，兀兀岂高举。一言苟有合，嗟叹能无取。辟言且辟色，稍狎或予侮。人间犹可恋，不必心相许。"
"杂诗 其二","清末近现代初","郑孝胥","否极泰斯来，其机良可见。不幸言而中，识者颇惊叹。中国非无人，随波为士患。柬之虽已老，犹得称好汉。玉人宁受教，舍汝难自贱。袖间惟缩手，谁与拨世乱？"
"杂诗 其三","清末近现代初","郑孝胥","坠月来枕上，哀我如枉顾。我卧月明中，惊觉月将去。意举欲从之，安得插两羽。山河不难越，妖乱可飞度。岂如行空机，徒使生民怖。梦中未忘世，怅恨入迟暮。"
"杂诗 其四","清末近现代初","郑孝胥","所求苟在我，求之固必得。使其不以道，虽求亦何益。禹稷曾何求，躬亲惟稼穑。亿兆服其仁，万流归其德。詹詹道未闳，天命讵易测。知天若操券，众口殆可辟。"
"王病山七十生日","清末近现代初","郑孝胥","昊天未厌乱，烈士老可惜。不知何所待，岁月等轻掷。病翁亦七十，须髯犹如戟。众中闻微语，震駴皆辟易。所居才容膝，抱膝视四壁。瓶花换春秋，娇女课朝夕。怅然观世变，但觉梦痕积。劲气久郁蟠，毫不减往昔。年年虽相见，把玩惟过隙。残秋当叩门，餐饭加努力。"
"刘石宜寒灯课读图","清末近现代初","郑孝胥","冬夜正长灯影寒，儿书未熟母不欢。母怜儿倦母亦倦，窗风入隙声悽酸。儿存母亡图长在，图中情事今难再。举图还君更何言，惟有孤儿黯相对。"
"黄黎雍千华觅句图","清末近现代初","郑孝胥","诗人得名山，才气岂相让。名山得诗人，灵秀涌万状。有如郑道昭，驹谷长自放。至今云峰刻，翠墨森遗唱。又如王介甫，钟阜久跌宕。定林专一壑，终古想超旷。黄子家辽阳，千华閟叠嶂。此山正有待，人桀与相抗。愿君出奇句，少慰朋友望。"
"曹纕衡四十生日","清末近现代初","郑孝胥","少年诗才气难敌，年少渐去才渐厄。四十稍稍厌浮语，我信曹子能不惑。子诗俊逸多可喜，贪多爱好吾所惜。劝君返朴弃声律，敢谓老马途犹识。蹉跎乱世孰有就，恃此不朽当自力。安身立命入中年，何物堪娱祇心得。"
"空房","清末近现代初","郑孝胥","空房一何惨，我意无奈何。去日既已久，安望重来过。遗容空注目，毕世惊蹉跎。熟寐不欲觉，转憎人事多。"
"和山本悌二郎见怀元韵","清末近现代初","郑孝胥","廿年沧海尚横流，失笑童蒙匪我求。一任时贤许牛后，谁从邺下数龙头。试看饥渴归心易，小待桑榆反掌收。祇有二峰能见忆，思君端欲赋重游。"
"卓君庸用笔九法","清末近现代初","郑孝胥","离娄公论明且巧，亦恃规矩成方圆。世间神妙不胜用，造车合辙真知言。旧传八法增为九，疑子偶得如有天。乃知秘錀本至浅，日行不觉谁使然。童蒙得之生羽翼，飞行绝迹追胎仙。此犹金丹换俗骨，草真篆隶从所便。太平至仁寄文字，将统万类归同伦。老夫敛衽心诚悦，莫腾讪笑嗟群贤。"
"二月廿四日归海藏楼花已半残 其一","清末近现代初","郑孝胥","残花能待我，于意良甚厚。吾犹及此花，于义或无负。人生不相及，馀恨常八九。至哀来无端，颠倒终何有。年年人渐亡，自顾亦已叟。惟当屏文字，纵论且举酒。"
"二月廿四日归海藏楼花已半残 其二","清末近现代初","郑孝胥","梅泉诚善颂，惜此盖世翁。惜乎天不与，非穷亦非通。举世如鸿毛，泰山在此穷。七十何所求，哀歌气填胸。友朋稍见知，来往成奇踪。春秋归斯楼，八年更雨风。置子鲁阳戈，行看日再中。"
"马诗癯求题刘平国拓本","清末近现代初","郑孝胥","褒余刻石杨淮表，劲瘦无波异汉分。每到东西成别派，还从姑墨證斯文。"
"宝瑞臣属题旸台探杏图","清末近现代初","郑孝胥","秀峰杏林不自保，年年作花饷诸老。过眼承平非我春，祇恐诗情被花恼。写取风光几度吟，寻花莫惜入山深。游踪岁月须勤记，聊慰空山槁饿心。"
"马仲瑩属题晏元献遗集","清末近现代初","郑孝胥","中园赋与五云记，元献遗文足传矣。千载惟称《珠玉词》，二晏相辉真父子。慈溪仁和发幽光，安次晚出加张皇。人生遭遇如同叔，何用辞章较短长。"
"淡路丸舟中","清末近现代初","郑孝胥","同洲二帝欲同尊，六客同舟试共论。人定胜天非浪语，相看应不在多言。"
"旅顺海岸","清末近现代初","郑孝胥","奔涛数百步，势欲卷人去。山恶天无情，茫茫向何处？海滨此君臣，颠沛亦奚惧。朔风莫怒号，饥溺吾所虑。"
"龙王堂水源地","清末近现代初","郑孝胥","澄流千馀顷，可饮百万人。长桥若横带，清媚绝点尘。四山静相围，种松成层茵。岂知万花谷，踏遍峰峦春。去海不数里，咸波杳无垠。智者能行水，嗟尔凿井民。"
"赠甘粕大尉","清末近现代初","郑孝胥","谅为烈士当如此，负咎方知疾恶深。意气人生忽相感，惟将节义见胸襟。"
"旅顺杂诗 其一","清末近现代初","郑孝胥","天戴空桐海度辽，高原无际见盘雕。廿年热血心头贮，犹向寒宵作怒潮。"
"旅顺杂诗 其二","清末近现代初","郑孝胥","冬暖通宵雨似绳，回风忍作雪飞腾。人閒遇事憎迟钝，造化雕镵恐不胜。"
"旅顺杂诗 其三","清末近现代初","郑孝胥","弥天四海尽虚名，西抹东涂让后生。七十老翁閒抱膝，思量次弟便收京。"
"旅顺杂诗 其四","清末近现代初","郑孝胥","繁霜减觉鬓毛侵，揭日移山尚有心。狂煞拿翁自天纵，字书难字不曾寻。"
"旅顺杂诗 其五","清末近现代初","郑孝胥","地辟天开待钜观，争教理会到儒酸。莫从鼠窟营生活，敢请诸贤放眼看。"
"赠宪有之","清末近现代初","郑孝胥","忠贤久赍志，哲肆各超特。吁嗟此何时，为国当尽力。少康初在虞，羽山犹未殛。见君窃叹异，风骨果遗直。老夫颇相士，深浅稍能测。热中必怼上，室怒市于色。一笑契吾言，士固先器识。"
"江知源连山村诗","清末近现代初","郑孝胥","廿年隐海滨，读《易》忘其老。避乱复居辽，植果守荒岛。诸孙各勤学，玉立尽国宝。知子非忘世，作计不草草。狂夫来一饭，放眼穷苍昊。出门勿相笑，动静或同道。"
"王君九求题其十四世祖明王文恪公鏊自书洞庭两山赋卷","清末近现代初","郑孝胥","具区之薮吾未游，两山戏湖如双虬。震泽先生赋其状，何异浩渺拿扁舟。文心嫖姚书隽劲，蝉蜕功名独乘兴。一篇《谪解》意何深，谁识先忧理尤胜。贾生希文才可为，天下无事终难施。因时察世有轻重，蚤退斯人己见几。"
"文化台得宅在岩谷间名之曰暇谷以诗纪之","清末近现代初","郑孝胥","云峰山中白驹谷，中岳先生吟不足。此山近市绝世尘，谁抱遐心止山麓。谷口微通斜入海，海势弯环山起伏。静中日月任窥窗，岁暮烟云欲遮屋。子真道昭虽往矣，一叟狂歌独来复。辽东避世多名士，祇有幼安可追逐。真人已出犹龙潜，反掌乾坤见新局。岂知投老归何所，梦想旧京倚乔木。结邻莫厌暂婆娑，自顾未甘弃沟渎。"
"住山","清末近现代初","郑孝胥","住山意良静，自尔去人远。惟贪养怀抱，何用惜朝晚。等之逝不舍，所得未为浅。处逸而待劳，欣然乃善遣。"
"人日晚霁和宝瑞臣","清末近现代初","郑孝胥","知存岂必兼知退，见浅何缘喻见深。倚伏孰能穷世变，废兴端欲契天心。辽东人日寻吾党，星浦斜阳换暮阴。但饮莫论眼前事，廋词聊能托微吟。"
"西园 端午","清末近现代初","郑孝胥","斯丘聊得暂婆娑，正是原头夕照过。高阜蟠龙回草色，密林泻绿入池波。俊游谁辨閒中味，愚叟犹堪劳者歌。却念旧京颖滨老，祇凭花事坐销磨。"
"杂诗 其一","清末近现代初","郑孝胥","新绿新晴暗几层，小亭斜日有谁登？窗间阁笔沈吟者，席捲燕云且未能。"
"杂诗 其二","清末近现代初","郑孝胥","庭除得柳廿三株，两架残书便有馀。回首海藏五千卷，何年还我旧楼居。"
"杂诗 其三","清末近现代初","郑孝胥","行在朝朝事早朝，渐看垂柳踠长条。不须坐待秋风起，已觉先生短鬓凋。"
"杂诗 其四","清末近现代初","郑孝胥","双柳骈枝四丈馀，披云拂雨阴前除。凭谁共话南阳路，一树当门恐不如。"
"杂诗 其五","清末近现代初","郑孝胥","林外明霞一霎明，满庭柳浪碧云生。西风妙解销残暑，祇在萧萧带雨声。"
"杂诗 其六","清末近现代初","郑孝胥","曹瞒啖葛浑无赖，运甓陶桓可笑人。夜起庵中人老矣，不须辛苦损天真。"
"杂诗 其七","清末近现代初","郑孝胥","廿年夜起迹堪寻，习苦如忘老渐侵。冲雨冲风浑不避，一生吃著那关心。"
"杂诗 其八","清末近现代初","郑孝胥","赫赫行天雷乍惊，庭中大鸟正飞鸣。周公葛相犹耽巧，流马南车次第成。"
"题西村真琴博士所写满蒙草类虫类二卷 其一","清末近现代初","郑孝胥","古有《南方草木状》，谁从北地考芳芜。西村博物应难及，何异亲披《尔雅》图。"
"题西村真琴博士所写满蒙草类虫类二卷 其二","清末近现代初","郑孝胥","吟思谁如黄鲁直，一篇《演雅》绝新奇。老父欲觅寒虫语，也有鸣秋几卷诗。"
"题西村真琴博士所写满蒙草类虫类二卷 其三","清末近现代初","郑孝胥","壮年犹记戍南荒，晚向空桐惜鬓霜。自窜岂甘作遗老，独醒谁与遣重阳？菊花未见秋无色，雁信常迟海已桑。定有馀黎思故主，登高试为叩苍苍。"
"韬庵太傅八十五岁生日","清末近现代初","郑孝胥","天回朔漠作神京，国老冬来举世惊。八十五龄真好汉，重阳半月见耆英。中兴方略资长策，北地雄豪待主盟。细楷清诗时一出，知公不减旧心情。"
"述菊","清末近现代初","郑孝胥","我虽投有北，意若轻此乡。所居依高柳，偃息聊徜徉。残秋忽重九，颇讶花未黄。邻园觅盆菊，恣取不靳偿。涉旬苞渐放，倜傥殊非常。抗态已兀傲，舞姿极回翔。色奇固难媚，骨瘦偏含狂。遇之以畸士，勃然动诗肠。不辞室转寒，独赏夜始长。得此果意外，谁能蔑众芳？"
"题飞鸢海日","清末近现代初","郑孝胥","匹夫志难移，复国一反手。夸父化为禽，犹与日竞走。"
"十一月四日始乘飞机 其一","清末近现代初","郑孝胥","庄周论绝迹，未若无行地。今知行地难，凌空乃甚易。习闻气犹水，浮物水不啻。仰观虽迅疾，閒暇得下视。山川掌中文，嗟此人间世。夕阳在我侧，碧落故无际。迟迟吾行尔，父母国可至。斯人聊同群，讵作飞鸟逝。"
"十一月四日始乘飞机 其二","清末近现代初","郑孝胥","利人斯制器，而用以杀人。此非人性恶，得果由种因。苟能正其本，万类自相亲。必无强凌弱，何取力假仁。设险以守国，旧策难重陈。空中常来往，四海为比邻。智者既创物，始知天牖民。王道信荡荡，请观行同伦。"
"题于晦若手书卷子","清末近现代初","郑孝胥","研朱正读《韩非子》，北院同居几晦明。恰似祖生呼越石，联床屡起论鸡声。"
"和韬庵留别韵","清末近现代初","郑孝胥","忽忽残年过七旬，岂能忘患欲忘身。榻旁未可容鼾睡，海内谁云等比邻。聊以神州喻唇齿，忍看诸夏废君臣。韬翁老去名尤重，应仗新诗悟国人。"
"残夜 其一","清末近现代初","郑孝胥","数盆颇惜梅花瘦，莫解残年抑郁心。惊怪暗香来鼻观，故人魂梦忽相寻。"
"残夜 其二","清末近现代初","郑孝胥","回头万恨复千悲，投老犹难脱马羁。留取一庭残夜月，依依还我少年时。"
"夜起 其一","清末近现代初","郑孝胥","立于万物先，向明我得天。衰残何足叹，皦日在窗前。"
"夜起 其二","清末近现代初","郑孝胥","中庭力扫除，一洁已可喜。天下诚吾忧，聊以俟君子。"
"夜起 其三","清末近现代初","郑孝胥","弈秋著一子，残劫变新局。谁知夜起庵，得此柳下屋。"
"夜起 其四","清末近现代初","郑孝胥","举国欲何依，无主自致乱。老夫略识涂，诪张莫为幻。"
"夜起 其五","清末近现代初","郑孝胥","黄金数万斤，六计皆出奇。沛公能不问，得以恣所为。"
"夜起 其六","清末近现代初","郑孝胥","扰攘二十载，苍生何以生。谁能不嗜杀，未可更论兵。"
"和水越成章韵","清末近现代初","郑孝胥","惊回旧梦怅离群，久别应知过所闻。忠孝劳生终有愧，何如白首卧松云。"
"东坡生日聚饮 其一","清末近现代初","郑孝胥","毡毳年来欲费吟，举杯聊敌夜寒侵。宿师论将虽非望，犹有眉山缓带心。"
"东坡生日聚饮 其二","清末近现代初","郑孝胥","边头白酒香尤烈，塞上盆梅瘦不花。玉宇琼楼更休问，且看霜月满龙沙。"
"十二月廿六日天未明 其一","清末近现代初","郑孝胥","残夜不须眠，独起谁同调？老我莫彷徨，片月犹年少。"
"十二月廿六日天未明 其二","清末近现代初","郑孝胥","愚公欲移山，恃有子孙在。老夫当及身，移楼著人海。"
"除夕","清末近现代初","郑孝胥","辽左观天星已回，倒悬未解事堪哀。人心渐悔机应转，残局谁收劫又来。欲以功名付豪杰，待看宇宙洗氛埃。老夫依旧穷生活，腐鼠鹓雏莫浪猜。"
"正月三日忆小乙","清末近现代初","郑孝胥","千载匆匆过眼前，无端生灭定谁坚。幽明岁月应同逝，母子相依又六年。"
"小仓閒斋寄盆松","清末近现代初","郑孝胥","閒斋越海寄盆松，鳞鬣嵚崎雪尚封。聊欲对松询近状，知君诗思正蟠胸。"
"哀垂 其一","清末近现代初","郑孝胥","吾年七十四，汝才四十七。老存壮乃亡，天道难究悉。一生近好勇，才气太横轶。俗情殊未捐，蕴热成内疾。忽如爇天燄，致死只六日。伤哉儿之愚，舍我为异物。"
"哀垂 其二","清末近现代初","郑孝胥","从亡吾夫子，不恤天下诟。老夫虽先登，返顾恃劲后。嗟乎天丧我，仓卒而遇覆。伏韬折右肱，必败焉可斗。沈吟虑同尽，束手不能救。谁能从此止，先轸甘免胄。"
"哀垂 其三","清末近现代初","郑孝胥","蚤通东西学，未暇攻诗书。少得读书力，投閒意不愉。壮健如熊罴，忽然失其躯。妇谐儿女慧，割爱情何如？独云父勿忧，指舌空嗫嚅。汝当目不瞑，吾当持众雏。"
"哀垂 其四","清末近现代初","郑孝胥","强死能为鬼，子产说何疑。又闻季札语，魂气无不之。奔辽有同伴，闻耗来已迟。逡巡甫出门，旋风起前墀。捲尘高丈许，南趋若追随。窗间我目击，失声呼儿垂。俄而尘自息，悯默空庭悲。死生分已断，欲语将告谁？"
"哀垂 其五","清末近现代初","郑孝胥","不敬天降灾，反躬当自责。逆来必顺受，尤人亦何益。事业姑置之，家难殊可戚。譬如风拔木，龙颠委荆棘。孀孤忽满眼，血点垂胸臆。老夫岂长存，素志堪痛惜。回思平生心，忠孝有微绩。盖棺谁论定，一逝真过客。"
"哀垂 其六","清末近现代初","郑孝胥","戊午胜之亡，哭弟赋永诀。于诗虽非深，下笔颇雄杰。今年吾忆胜，入春太惨切。幽明岁同逝，母子六年别。岂知应在汝，十日复夭折。惊怪诗为妖，不祥祸何烈。鬼神果先告，前后如一辙。苦吟不自休，奈此肝肠热。"
"残春","清末近现代初","郑孝胥","丧我焉知质在亡，空教白日照仓皇。遭逢殊异谋中绝，魂魄何之气自强。怪事有时书咄咄，残春不奈送堂堂。关张无命肠堪断，顿足喑呜泪几行。"
"上海旧作 观小叫天演碰碑","清末近现代初","郑孝胥","暮年杨业竟舆尸，云代威名自一时。破敌何殊逐雉兔，望风曾说避旌旗。晚途供奉成遗老，垂死英雄有骏姿。霜月漫天冰作涕，喑呜犹绕李陵碑。"
"题同甲吟草旧作","清末近现代初","郑孝胥","海滨避人如出奔，世乱愈甚越九年。草木同腐正可吊，俯仰六十休问天。侍郎嵚崎善自遣，遨游物外兼逃禅。登高一呼忽四应，何异举义挥先鞭。我生偶尔同月日，星宫魔蝎殊迍邅。向来万事不信命，祇信人定须顽坚。灰飞烟灭在一瞬，中兴赫赫归周宣。桥边日者私许我，为问诸子然不然？"
"四月廿八日乞假至大连星浦 其一","清末近现代初","郑孝胥","抉壁施窗忆壮年，推窗海色自无边。人间正有千重恨，呵壁凭谁更问天。"
"四月廿八日乞假至大连星浦 其二","清末近现代初","郑孝胥","含蕊殊浓开渐淡，人生花事黯何言。花前人与春俱老，惘惘沾襟岂酒痕。"
"星浦樱园","清末近现代初","郑孝胥","长春春归草未绿，直为看花乞休沐。海上樱林一夜开，举国寻春竞追逐。朝来宿雾犹连海，紫气涨空吐秾郁。日光忽入如贯虹，璎珞漫天散珠玉。云中君下云四起，飞拥岩腰或山麓。又疑蜃气幻群姝，粉魄脂魂粲盈目。花间士女各携酒，席地酣歌挈其族。先生微行杂众醉，岂必独醒聊曳足。当年彩笔已难状，残锦探怀毫更秃。沧桑回首梦龙华，炫昼崇桃语谁续？"
"涛声","清末近现代初","郑孝胥","晓色能令海气生，夕阳转觉暮空平。静中别有吞天意，最爱奔涛日夜声。"
"茶范阁诗","清末近现代初","郑孝胥","深闺丽质少执礼，窈窕舒迟云欲起。肃然四坐散茶香，屏气微闻炉沸水。鱼眼蟹眼聊比拟，细啜无声甘似醴。竹瓢陶盂漆秘器，传观疑年容谛视。筝箫隔屏惊且喜，宛转娇憨双稚齿。鸟盘雪山摹富士，咨嗟妙才妹与姊。敬宾及介退乃已，门外秾樱压桃李。"
"题画","清末近现代初","郑孝胥","利傍有倚刀，猘犬憎兰佩。礼义苟不愆，孤行在我辈。"
"费地山求题露轩小楷卷","清末近现代初","郑孝胥","翰苑风流墨似金，晋唐小楷费研寻。老夫臂指僵难使，空有群鸿戏海心。"
"初日 其一","清末近现代初","郑孝胥","初日垂杨自弄阴，晓风过处抵千金。麦梁万顷天如海，换尽诗人出塞心。"
"初日 其二","清末近现代初","郑孝胥","人定从来易胜天，好将锦绣裹山川。卖刀买犊传新法，生聚何须待十年。"
"初日 其三","清末近现代初","郑孝胥","三章约法未全颁，且可从容议入关。柳下先生狂作圣，祇将夜起示人间。"
"星浦大和旅馆赋盆花","清末近现代初","郑孝胥","南妆尚未丽，北宇饶丁香。玉簪独幽艳，兼彼二者长。此花小于簪，才可喻钗梁。皭然天下白，间色谁能当？岂可无嘉名，名之曰夜光。聊以比夜合，双璧堪辈行。玉气如白虹，意奇语非常。礼经极能事，物色收众芳。"
"星浦","清末近现代初","郑孝胥","何年奔星坠天阙，长扼惊涛作飞雪。我来踏星欲浮海，星不能飞海难越。家山祇隔海一涯，廿年国破空思家。国人望我如望岁，临海怅惘还长嗟。楼中候潮日再至，潮声动天破吾寐。沧海桑田眼中人，袖手沈吟待天逸。"
"海岸 其一","清末近现代初","郑孝胥","玉佩琼琚困马羁，逃虚入海更安之？孟郊老去歌铜斗，却羡翻船踏浪儿。"
"海岸 其二","清末近现代初","郑孝胥","渐苦龙沙岁月深，祇将梦想寄山林。海波汩没无人处，安得成连为鼓琴。"
"书扇赠武藤大使","清末近现代初","郑孝胥","岘首羊叔子，云台马伏波。风怀去人远，谈吐得天多。沧海当斜照，朱楼出翠蛾。烹茶留片刻，不厌小诗么。"
"王道 其一","清末近现代初","郑孝胥","损人利己祇一念，可使举世无安土。圣人复起更无奇，去其所争得其所。人生托命于天地，相资以生义有取。智者创物终相仇，孰为苍生解愁苦？"
"王道 其二","清末近现代初","郑孝胥","妖乱相寻二十载，弃礼灭义逮今日。哀之不若使身受，其气既馁将自失。王道荡荡天所开，舍世安归必无术。老夫何异马识涂，却指夷涂待豪杰。"
"寄韬庵","清末近现代初","郑孝胥","意气当时几许狂，堪憎老境债教偿。残年况味今参透，祇是生离死别忙。"
"楼外","清末近现代初","郑孝胥","楼外青山最有情，默然相对晚云生。会心不在閒言语，听取萧萧过雨声。"
"题雷峰塔经卷","清末近现代初","郑孝胥","雷峰已灭藏经出，四十年来事渺茫。劫后遗民吾尚在，却看孤塔过辽阳。"
"青厓雨山竹雨香城夜饮 其一","清末近现代初","郑孝胥","老去诗人感事多，不辞专海一相过。六年如梦依然在，奈此灯前酒后何。"
"青厓雨山竹雨香城夜饮 其二","清末近现代初","郑孝胥","辽海新朝莫苟安，由来事业出艰难。漆身吞炭都经过，忧患馀生亦等閒。"
"读国分青厓诗题其后 其一","清末近现代初","郑孝胥","诗能动三光，亦能贯九泉。诗人以诗语，万物皆自言。我读诸子诗，称心如所论。如饥自知味，如寒自知温。独有难言者，一生积艰屯。非圣孰能达，愧我非其人。愿使深者浅，愿使昧者真。信哉青厓翁，言志无所先。"
"读国分青厓诗题其后 其二","清末近现代初","郑孝胥","我居神户日，去今四十年。避暑得出游，颇思就温泉。所恨不解语，造次无其人。尔时逢一姝，自名小歌津。抚掌笑使君，迂哉何待言。意动必可解，出语非自然。默然惊其慧，负负惭婵娟。回首诚隔世，或犹在人间。以诗记其名，兼以语雨山。"
"吉林","清末近现代初","郑孝胥","楼头山色漾江光，鱼麦丰饶见此乡。地秀可知兴学易，乱平应觉卜居良。欲凭礼乐移伦薄，莫遣潢池苦跳梁。他日弦歌闻百里，老夫游处定难忘。"
"陈立村八十诗","清末近现代初","郑孝胥","甚欲从君话武昌，追思建业转栖惶。行年八十垂垂老，入梦千重处处忘。此日神京能把手，半生浩劫莫回肠。还乡傥得如人愿，且认并州作故乡。"
"九月初一日晨起 其一","清末近现代初","郑孝胥","世变方兴孰了期，息肩何地事堪疑。睡乡万户鸡声裹，却是閒吟缩手时。"
"九月初一日晨起 其二","清末近现代初","郑孝胥","动静元来贯晦明，半生待旦伴长庚。萧然抱膝灯光下，渐觉人间万事轻。"
"九日文教部登高","清末近现代初","郑孝胥","雪后重阳夕照明，高台纵目俯神京。平原已觉山川伏，投老翻教岁月轻。燕市再游非浪语，异乡久客独关情。西南豪杰休相厄，会遣遗民见后清。"
"韬庵八十六岁生日","清末近现代初","郑孝胥","英豪当代兴登堡，名节千秋听水楼。并世天教系王室，一时人望重神州。趋朝心尚凌风雪，绝席班应隔辈流。长白中兴山万垒，试凭紫气候青牛。"
"和高濑武次郎","清末近现代初","郑孝胥","圣学千秋久舍藏，救时深切信奇方。欲凭《论语》平天下，半部谁怀一日长。"
"夜起盆梅正发 其一","清末近现代初","郑孝胥","寻花呼酒恣清狂，绳匠斜街久断肠。魂梦王陈真入座，何来窗下一枝香。"
"夜起盆梅正发 其二","清末近现代初","郑孝胥","举头惟见小时月，见月怀人欲见难。失马塞翁过七十，残宵对月不胜寒。"
"杂诗 其一","清末近现代初","郑孝胥","知音绝难遇，不知且何如。如闭暗室中，日与愚者居。其言乃粪土，譬解术则无。造物一何剧，未可轻揶揄。"
"杂诗 其二","清末近现代初","郑孝胥","年华如覆水，一往不可收。幸有驻景术，犹堪影中游。虚名那足玩，豹死皮长留。文字苟自传，幸有万古愁。所恨古之人，终难入吾眸。宛宛亲与爱，伴我无明幽。弹指三十年，海藏失高楼。莫言比梦寐，苦吟谁能休。"
"杂诗 其三","清末近现代初","郑孝胥","仓皇任国事，倏忽岁再易。空拳冒白刃，非主反为客。拙棋受几子，此局难对弈。何能贪天功，潜转岂人力。一忍乃致此，失马忽复得。塞翁不辞瘁，夜起未改昔。忠信出悬流，稍验身所历。"
"杂诗 其四","清末近现代初","郑孝胥","老胡笑且诘，何等为王道。新邦如婴儿，古语命曰悼。扶床犹未能，安敢慕桀骜。柔弱生之徒，聊避天下媢。煦沫幸得活，涸辙逢行潦。汹汹强弩末，未必穿鲁缟。仁义殊可惭，甘言姑相报。"
"杂诗 其五","清末近现代初","郑孝胥","此都据高原，旷阔亦可喜。期年增万户，奔凑无远迩。陶渔至于帝，所居辄成市。四海闻新京，鼎铛犹有耳。老夫谬承之，自顾已暮齿。求贤竟何得，徒愧天下士。"
"杂诗 其六","清末近现代初","郑孝胥","插架书无多，枕籍祇一室。抛书寻馀味，坐待穿窗日。日光天下奇，力解祛抑郁。脱身行日中，造化与我一。养气塞两间，此语真可必。"
"正月十六日奉皇帝即位于新京郊天礼成改元康德 其一","清末近现代初","郑孝胥","三王家天下，传子以相继。秦政称一统，二世至万世。生民立之君，道在仁与义。仁义自无争，岂为一家计。苟以力假仁，上下必征利。举世治此学，自谓巧且智。日居争敚中，孰能救其弊。"
"正月十六日奉皇帝即位于新京郊天礼成改元康德 其二","清末近现代初","郑孝胥","夏后厄有穷，中绝四十载。吾皇归满洲，二年定辽海。中兴与开创，赫赫有真宰。人心不忘旧，制胜若因垒。中原可徐复，修德犹有待。一言几兴邦，惟以敬胜怠。忽曰我得天，天命固未改。"
"述怀","清末近现代初","郑孝胥","夜起二十年，仓卒当此局。依然坐待旦，自顾殊录录。习气最难除，求治谁能速。先富而后教，解此意已足。为政好握权，一念等流俗。国侨以治郑，葛亮以治蜀。区区法家语，王道未易复。"
"使日杂诗 其一","清末近现代初","郑孝胥","平生肝胆道非孤，坐视扶桑奋霸图。四十年前花前客，白鸥年少岂知吾。"
"使日杂诗 其二","清末近现代初","郑孝胥","山路樱花半未开，云中富士雪犹霾。车傍儿女颜如玉，尽道先生觅句来。"
"使日杂诗 其三","清末近现代初","郑孝胥","山楼主客百重欢，红袖银灯夜未阑。诸老热肠吾自醉，不须借酒禦春寒。"
"使日杂诗 其四","清末近现代初","郑孝胥","成围暖玉莫惊寒，诗酒相催特地欢。可惜少年心已尽，祇将红袖当花看。"
"使日杂诗 其五","清末近现代初","郑孝胥","独往孤行道偶通，知音千载最难逢。世人尽在酣眠里，忘却人间夜起翁。"
"使日杂诗 其六","清末近现代初","郑孝胥","涂地谁怜脑与肝，千秋转败事尤难。贪天未可论功罪，翻使英雄泪不乾。"
"使日杂诗 其七","清末近现代初","郑孝胥","松际初阳射眼明，窗间海色卷云平。越山驰道千车过，也作风涛拍岸声。"
"使日杂诗 其八","清末近现代初","郑孝胥","池馆幽奇窗对海，最宜风雨看惊涛。移情别有成连曲，不借诗人一世豪。"
"使日杂诗 其九","清末近现代初","郑孝胥","琼岛仙姝不自妍，莫将脂粉拟天然。春潮初涨云初起，正在朝阳吐燄前。"
"使日杂诗 其十","清末近现代初","郑孝胥","刻意伤春失梦痕，怀人亭下更何言。花前白发风怀尽，不是销魂是断魂。"
"使日杂诗 其十一","清末近现代初","郑孝胥","处处春山展画图，登楼小憩茗瓯俱。两丛红白谁来赏，唤起閒情到鼠姑。"
"使日杂诗 其十二","清末近现代初","郑孝胥","北戒神州久闭关，愿穿河套越天山。天公应被人窥破，鸟岛何须取半环。"
"使日杂诗 其十三","清末近现代初","郑孝胥","松径通天暗入林，两峰离立意何深。白云虚度岩腰过，似有微行出岫心。"
"使日杂诗 其十四","清末近现代初","郑孝胥","炉韝原知属化工，阴阳为炭碧兼红。谁能发问谁能对，子厚灵均祇两雄。"
"使日杂诗 其十五","清末近现代初","郑孝胥","嘘气成云鳄养雏，应声掉尾果堪呼。昌黎自爱闲文字，遣与蛇龙作并驱。"
"使日杂诗 其十六","清末近现代初","郑孝胥","聪明睿智惟神武，德化二千六百年。今日日光辉万国，苍生还赖旧山川。"
"使日杂诗 其十七","清末近现代初","郑孝胥","痴云堆积天如墨，雪浪奔腾海愈明。正有万千身世恨，悲歌来和撼天声。"
"使日杂诗 其十八","清末近现代初","郑孝胥","怀古东来七十翁，穿胸贯日气如虹。双桥倒影金千尺，大淀河头夕照中。"
"使日杂诗 其十九","清末近现代初","郑孝胥","百岁才馀廿五年，任他修短且随缘。英雄花月应同尽，莫向人间叹逝川。"
"使日杂诗 其二十","清末近现代初","郑孝胥","儿女倾城为送迎，老夫感涕欲纵横。达材成德真吾党，愿汝同扬一世名。"
"使日杂诗 其二十一","清末近现代初","郑孝胥","一角玄黄渐射金，半丸离海欲登临。暗中已有人相待，二十年来夜起心。"
"使日杂诗 其二十二","清末近现代初","郑孝胥","骨肉凋零换劫灰，兴亡万状祇馀哀。仰天读忆儿时事，满眼波涛更不回。"
"使日杂诗 其二十三","清末近现代初","郑孝胥","海上群山跋浪来，千苍万翠画图开。朝阳巧欲施金采，涌出参差白雪堆。"
"使日杂诗 其二十四","清末近现代初","郑孝胥","户枢流水理殊明，惰慢终教业不成。百岁寻常应易得，何须世外觅长生。"
"使日杂诗 其二十五","清末近现代初","郑孝胥","一张一弛力常均，天道如弓事在人。夏靡阿衡俱过百，张苍乳臭不须论。"
"日本漫画者安田雅甫求书","清末近现代初","郑孝胥","已槁苍颜那复温，渐销英气亦无痕。丹青难写灵台状，皮相纷纷莫浪言。"
"端午后一日雨中 其一","清末近现代初","郑孝胥","万重旧梦落江南，翘首燕云兴尚酣。谁觅塞翁谈夜起，绿杨深处是茅庵。"
"端午后一日雨中 其二","清末近现代初","郑孝胥","窗间昼晦欲抛书，闭置长憎出有车。仅得小廊堪曳足，时来放眼即逃虚。"
"端午后一日雨中 其三","清末近现代初","郑孝胥","野鸽翻空合又分，知时就食忽成群。黄粱一霎人间事，插翅高飞愧此君。"
"端午后一日雨中 其四","清末近现代初","郑孝胥","对床听雨真佳境，爱说东坡与颖滨。老我廿年耽夜色，雨中偏觉一灯亲。"
"悼内藤虎博士","清末近现代初","郑孝胥","两京邂逅剧谈馀，问疾平原见异书。惊叹少微动星象，不堪回首子云居。"
"腐儒 六月九日","清末近现代初","郑孝胥","此局端堪称意无，疲民广漠暂枝梧。天心或欲收残劫，王道何妨起一隅。尹也就汤应得所，禹之行水定非愚。西南亿兆当谁寄，悉绝乾坤老腐儒。"
"香瓜","清末近现代初","郑孝胥","转绿回黄讶绣纹，温黁鼻观已微闻。味寻甘露酣初證，韵绝醇醪逞半醺。荔子先驱肤绰约，木瓜永好思氤氲。欲将哈密论风调，舌本仙凡岂易分。"
"七月二十六日乘飞机赴哈尔滨齐齐哈尔二十八日返京","清末近现代初","郑孝胥","莫攀龙鳞附凤翼，空中沈吟驹过隙。计程三千何所见，明灭洪流贯沙碛。松嫩双江争流处，滨市嵯峨耀金碧。龙沙万户半疲氓，况有跳梁藏草泽。老夫探囊失馀智，心雄万夫究何益。明年欲浚万顷湖，先出穷黎登衽席。王道乐土吾未信，归鸟尽飞暮天赤。吁嗟孤掌果难鸣，不有君子何能国。"
"八月三日飞行自承德历榆关至锦州","清末近现代初","郑孝胥","万峰刺天气扬波，奋翼高举苍穹摩。白云排空荡银海，虹光鸟影如飞梭。离宫梵宇压关塞，当年万乘频来过。中更世乱虽久废，遗迹犹足辉山河。南循长城历诸口，戴河秦岛生微涡。海天一碧深可悦，人世迫窄烦张罗。腰缠骑鹤兴所至，老去两息道与魔。苏仙华表归有日，旧京在眼勿蹉跎。"
"和朝鲜朴荣哲韵","清末近现代初","郑孝胥","劫馀文物久销沈，忽枉新篇惬素襟。在远披函情已达，相逢倾盖意殊深。文书遮眼频投笔，尘土填胸欲废吟。可笑杜陵怀稷契，三年尸位定何心。"
"孔子生日 其一","清末近现代初","郑孝胥","尧舜与人同，孔子岂独异。而吾异孔子，高远若难至。绝世作妙语，出之一何易。古今万明哲，未必跻此地。假年欲学《易》，孰能解其意？造化虽无穷，日用理非邃。人莫不饮食，反省鲜知味。以此求圣人，或者得所志。死生何足道，后圣必相契。惜哉无孟轲，谁与告来世？"
"孔子生日 其二","清末近现代初","郑孝胥","世人乐久生，固以生为乐。乐生必恶死，佛老均束缚。圣云夕死可，岂谓甘冥漠。哭颜遂至恸，怀抱亦已恶。我生踰圣年，自省甚可怍。功名意颇厌，嗜好情更薄。生存何以遣，又不耽寂寞。鸟兽难同群，吾徒尤落落。古人或放达，纵酒以自托。儳然不终日，是非昧今昨。大哉死乎叹，乘化聊一噱。"
"孔子生日 其三","清末近现代初","郑孝胥","熟记老将至，时时欲息肩。不如有营者，汲汲常忘年。尼山不知老，劬学遗忧煎。犹云乐忘忧，其忧固难捐。孜孜毙乃已，治《易》姑勉旃。孔颜何所乐，寿夭从其天。老学若炳烛，吾意殊不然。多能实鄙事，作茧真自缠。颓然且放浪，如鱼跃于渊。毋为学所役，益智滋可怜。无忧岂非乐，至乐还随缘。纵老乐不改，以此得终焉。"
"九日","清末近现代初","郑孝胥","天外飞翔莫计程，登高谁忆旧诗名。半生重九人空许，七十残年世共轻。晚倚无闾看禹域，端回绝漠作神京。探囊馀智应将尽，却笑南归计未成。"
"寄韬庵 其一","清末近现代初","郑孝胥","年年必出关，耄期见筋力。诸夏如相谅，岂亦好懿德。太公归乎来，避纣岂长策。天下之大老，举世当矜式。以诗收人心，斯文有正色。神州论渐改，丕变未可测。一朝获顿悟，相率销锋镝。重华生诸冯，得意行中国。敢言时无人，救世待深识。"
"寄韬庵 其二","清末近现代初","郑孝胥","韬庵八十七，天意使久留。自有高世名，群雄资怀柔。群雄各垂老，民劳可小休。苟为功名计，纷争欲何求。何时一杯酒，解兵泯恩雠。同心扶日月，王道兴神州。老夫必退让，放之出一头。以齐犹反手，诸贤有意不？顺逆与难易，借箸聊前筹。"
"朝日","清末近现代初","郑孝胥","朝日入我窗，晚日射我廊。自我有此日，岁月亦已长。所思亲与友，明明同日光。此日彼共有，舍我归何乡？九原不见日，伤哉断人肠。圣贤如皦日，何尝异存亡。顾语千载人，视影勿仓皇。"
"十二月七日从幸旅顺","清末近现代初","郑孝胥","向时鱼服赋来归，果见龙腾破壁飞。暂息辽东怀未展，回看赤县事终非。五铢祚永知当复，三辅民愁感式微。小待太平频拭目，乞身犹欲遂初衣。"
"戌亥去国图","清末近现代初","郑孝胥","人海藏楼事有无，西山衔阙岁将徂。卷中匕首何曾见，为展残年《戌亥》图。"
"和黄默园伤足","清末近现代初","郑孝胥","归心如箭车垂发，却曲偏嗟足偶伤。韬叟频烦寄声至，旧京相见为诗忙。奇情蟠郁容徐吐，好句吟哦亦自偿。留取假期迟两月，城南花事趁春光。"
"陈文忠公挽诗","清末近现代初","郑孝胥","韬庵功名士，文字兴不浅。少年负盛望，腾跃至贵显。中间忽垂翼，在野久偃蹇。六十方还朝，乃复丁国变。仓皇作遗老，耄及志未展。一生若三世，老眼差自遣。石交惟黄斋，极意为论辩。何至抑忍堪，相轻似微褊。其诗必可传，五言晚尤善。和章兼细楷，重叠盈箧衍。衔悲检残墨，驹隙馀一泫。"
"九原","清末近现代初","郑孝胥","王室中兴岂妄言，待时未可议南辕。韬翁忍死犹东望，难慰斯人在九原。"
"新邑","清末近现代初","郑孝胥","党人騃很绝无顾，意轻死灰不复然。老夫佣书居沪渎，岁易钜万年复年。忽闻奉帝奔日馆，坐得国宝俱垂涎。穿窬窃宠各自喜，流毒南北成滔天。天回地转有新邑，爇天吐燄辉山川。举世惊疑空拭目，自怪熟视无泰山。东来二帝更携手，此辈眩伏将何言。津沽蜷局有群竖，留取微命思旧恩。"
"吴菊农七十寿诗","清末近现代初","郑孝胥","戊戌正如乘轩鹤，武汉栖迟怀甚恶。垂帘朝局耻弹冠，一语文襄为惊愕。仲韬长逝不可招，菊翁晚见我入辽。故都遗老天留在，人寿河清属后凋。"
"买宅","清末近现代初","郑孝胥","三年况瘁人，得此一区宅。何如舍桑下，三宿情难释。自比柳下惠，援止非有择。北窗容膝地，敷坐亲书册。休日须作字，支板劣五尺。意中苦未展，纸素亦颇积。稍欣廊下步，群鸽久就食。无机自无怖，飞集绕我侧。初夏柳始芽，默计好将息。婆娑廿株树，暂辍磨人墨。旧京数寄书，花事如过客。南归兴不浅，来日谁能测？"
"四月十九日辞国务总理得允","清末近现代初","郑孝胥","行年七十六，自诩好身手。虽曰非健儿，亦未齿羸叟。今朝得解官，快若碎玉斗。屈伸数张臂，嘘啸频撮口。千秋酸寒徒，岂易觅吾耦。营营鼠窟中，莫复论谁某。造物定何意，留此老不朽。知我者天乎，问讯堂下柳。"
"述意 其一","清末近现代初","郑孝胥","投门避地久周旋，辽左龙飞信有天。纪事会须成本末，崎岖又历十三年。"
"述意 其二","清末近现代初","郑孝胥","皎然进退自分明，中止休疑业未成。天道从来看后起，祇将白发待还京。"
"老去","清末近现代初","郑孝胥","平生无他长，不受世束缚。贫贱与富贵，殊未改其乐。造物欲穷之，相戏亦颇虐。守边向南荒，建国就朔漠。三年气难挫，一举若孤鹤。蚁封水曲间，驰骋等寥廓。何曾顾鸿鹄，况乃语燕雀。惟老不可避，俯首羁朽索。老去终未甘，无使怀抱恶。"
"夏至","清末近现代初","郑孝胥","手书日记罢趋衙，便觉閒廊足岁华。十日雨晴喧曙雀，半庭绿暗长秋花。故人频问诗情好，新局微闻国论哗。拂拭书窗入长夏，试评沉李与浮瓜。"
"题胡琴初诗后 其一","清末近现代初","郑孝胥","尸位三年我自评，乞归众怒尚难平。老夫骂世殊无谓，何怪时流出恶声。"
"题胡琴初诗后 其二","清末近现代初","郑孝胥","负重堪嗟忍辱时，勤攻吾过欲谁期。杜门毁誉今奚较，奋笔诗人莫太迟。"
"杜门","清末近现代初","郑孝胥","杜门既无营，魂梦殊安贴。此身真我有，不复念事业。平生南方强，暴虎何所慑。脱韝忽飏去，袖手聊自惬。或疑老犹龙，意乃周之蝶。閒廊长几许，徐步阅尘劫。惟馀还京兴，观阙映眉睫。"
"寄李拔可","清末近现代初","郑孝胥","蜩螗羹沸意难坚，慢世相如信独贤。风雨聊过看小劫，园林端易遣华年。高吟频动江湖色，雅兴弥增翰墨园。莫向辽东叹微管，书来犹及月初圆。"
"中秋寄稚辛","清末近现代初","郑孝胥","天际昂头孰可留，《逍遥》篇外更遨游。燕辽来往才经宿，坡颍追随又一秋。人物西山须野老，画图乔木待高楼。长廊徐步閒吟地，定有乾坤眼底收。"
"重九 其一","清末近现代初","郑孝胥","登高还有壮心无，诗酒阑珊兴亦孤。付与閒人话《心史》，却收馀论作《潜夫》。"
"重九 其二","清末近现代初","郑孝胥","天倾西北漫仓皇，地缺东南孰主张。俯视中原三万里，不妨抱膝过重阳。"
"闭户","清末近现代初","郑孝胥","退休进取事何穷，吾道当如日在中。闭户著书时未晚，造车合辙意难同。云阴昼短长催暮，寒色林疏更反风。积叶满街谁共饮，空将情况话辽东。"
"长庚","清末近现代初","郑孝胥","杞忧无尽思无边，都在人间晓梦前。偶起推门看夜碧，长庚留燄正横天。"
"月下","清末近现代初","郑孝胥","千金不换今宵月，历劫难销往日心。不道人生不如梦，人生是梦苦难寻。"
"治水","清末近现代初","郑孝胥","七六得乞休，平生事已毕。人间犹可乐，付与閒岁月。辽沈万馀里，国势颇郁勃。功成何必我，长策宜早决。预期二十年，治水未可忽。北境湖波平，南疆河流达。次之比湘赣，上之比苏浙。他时水乡人，乐土好生活。岂知今朔漠，一变为于越。所嗟悠悠者，或作而或辍。肉食不足谋，继起孰人杰？自馀小得失，姑置勿强聒。天心果助我，吾志行当彻。"
"乙亥除夕","清末近现代初","郑孝胥","父兄持我来京日，屈指腾腾七十年。果见兴亡真脱命，偶全名节岂违天。馀生已置浮云外，空手曾趋白刃前。剩与栾城期对榻，看山听雨尽华颠。"
"周立之六十生日","清末近现代初","郑孝胥","入山胜具谁能伴，离坐狂言众尽惊。轻世固应先却老，放怀未信果忘情。平生相许空惭色，晚节何堪更盗名。便欲南归作园叟，与君试约赋还京。"
"乘化","清末近现代初","郑孝胥","神完自无营，不复计修短。可行亦可止，乘化遂忘反。形骸犹足用，乐此缘未满。人间事万千，渐倦欲闭眼。存亡意难遣，情感谁能断？"
"与陈仁先傅治乡徐愈斋会饮 其一","清末近现代初","郑孝胥","塞下烧羊老尚馋，深杯乐圣亦能衔。为君一说江湖味，彘肺鱼头便不凡。"
"与陈仁先傅治乡徐愈斋会饮 其二","清末近现代初","郑孝胥","诸老销沈等可哀，酒馀话旧苦低回。新京残客能相见，唤起同光百感来。"
"与陈仁先傅治乡徐愈斋会饮 其三","清末近现代初","郑孝胥","杜门谢客忽经年，王道衰兴岂偶然。驱雀驱鱼非我力，有人抱膝待回天。"
"与陈仁先傅治乡徐愈斋会饮 其四","清末近现代初","郑孝胥","自诩知微且见几，聊将聚饮卜南归。江湖粗辨鱼羹饭，何幸君恩听拂衣。"
"闰三月十二日示坐客","清末近现代初","郑孝胥","馀年兄弟未全衰，祇似机云入洛时。一代名流多见许，千秋佳传定能奇。信天岂易閒方信，知命非难老自知。不解尼山孜孜者，假年学《易》欲何为？"
"一閒","清末近现代初","郑孝胥","坐闻车马喧，始觉身已退。免为世人役，未改少年态。一閒气自充，渺尔千百辈。无求信至乐，造化犹我载。庭除日洒扫，甚洁颇可爱。意中有高楼，何日果相对。及时先树木，逸兴谁能败？我怀柳下惠，不易三公介。"
"神往","清末近现代初","郑孝胥","闲闲一老人，衣食不须纪。平生了万事，抱膝忽在此。耳聪目亦明，无病聊自喜。已忘胸中书，并扫文字轨。逍遥辄终日，诸念绝不起。梦中惟旧京，神往即我里。城西得荒园，种树今稍美。渊明归去来，足以娱暮齿。"
"庚寅广州七夕","清末近现代初","陈寅恪","岭树遮楼暗碧霄，柳州今夕倍无憀。金瓯已缺云边月，银汉犹通海上潮。领略新凉惊骨透，流传故事总魂销。人间自误佳期了，更有佳期莫怨遥。"
"浣溪沙","清末近现代初","陈方恪","回首秦林人望空。片云流水隔香红。玉箫帆落石塘风。辛苦犹怜天上月，素秋飞影出瑶宫。千门人语断肠中。"
"雨中花慢 四月初二日阴雨，访彦通屯云馆，联句用东坡韵","清末近现代初","陈方恪","开尽酴蘼千架，柳阁阴浓，摇曳轻烟。顿喜隔年佳侣，点破苔钱。修径萦回底阑，掩映不异家园。祗乐苑殢酒，沧江鼓枻，梦远情连。无边细雨，屯云书彼，对景记取从前。春渐晚、一番花事，过眼凄然。衰鬓休嗟潦倒，芳华故再喧妍。六朝烟水，朅来双燕，共我年年。"
"水调歌头 为省安题顾鹤逸画北固云山图","清末近现代初","陈方恪","京口古雄镇，是我钓游乡。大江日夜东去，山色郁葱葱。著屐来登北固，回望金焦两点，宛在水中央。頫仰发长啸，意气自飞扬。一弹指，今古事，几沧桑。论兵作赋，谁更相约醉千场。何意轮君游历，更遣虎头兴发，四壁素绡张。绝似米家画，云海接苍茫。"
"柏庐赏予闲吟绝句谓可作画更杂占数章索之 其二","清末近现代初","王易","小溪没髁宜牛饮，濯足时闻孺子歌。写得黄庭遗道士，晓来矶畔放双鹅。"
"柏庐赏予闲吟绝句谓可作画更杂占数章索之 其三","清末近现代初","王易","鸦巢著树枯条密，蚁垒依墙夜雪封。暂起推窗纳朝日，槎枒犹讶对苍龙。"
"柏庐赏予闲吟绝句谓可作画更杂占数章索之 其四","清末近现代初","王易","溟濛篁润欲盈襟，隐约茶烟半隔林。多事板桥流水细，蘋风萝月一鸣琴。"
"祝英台近·树影","清末近现代初","叶恭绰","浅含烟，低带日。斜倚画檐侧。似叶非花，清景自狼藉。殷勤几曲朱栏，愁他压损，长只近、玉人帘隙。幽梦寂。曾记一径无人，绿阴坐吹笛。浅动风枝，镇扫愁无力。几回淡月昏黄，迷离满地，扶不起、一庭秋色。"
"阮郎归·效花间","清末近现代初","叶恭绰","楼头柳色玉骢嘶。薄忆转成痴。征人辛苦几时归。思君千里蹄。閒翠被，怅空帷。眉痕趁月低。东风吹梦短长堤。断桥西复西。"
"蝶恋花","清末近现代初","叶恭绰","丝雨黄昏帘半卷。瘦尽梨云，梦也如人懒。十二碧玲声近远。愁多燕子寻难遍。怕到蘼芜西畔院。草浅心深，踏著情都软。底事离痕吹又满。东风不系回肠转。"
"十六字令","清末近现代初","叶恭绰","秋。淡月依人只半钩。清梦远，和雁度西楼。"
"临江仙","清末近现代初","叶恭绰","几日青阴消歇了，满林芳絮迷漫。月明楼上杏花残。探芳啼鴂老，失侣燕雏单。刻意怨春春不管，辜他留取轻寒。夕阳红断小回栏。消魂花落处，吹聚更无端。"
"高阳台·金风扇威，倏逢摇落，身非蒲柳，乃尔悲秋。情见乎词，聊成此什。时所居越华书院颇有竹木之胜，将以明岁迁去，情不能忘，聊复及之云尔","清末近现代初","叶恭绰","镜槛移云，桥波度月，园池俊赏堪怜。半亩秋痕，柳丝催织愁烟。残荷已剩无多叶，映凉波、犹护鸥眠。试扁舟、飞渡清波，佳梦重圆。儿时最忆经行地，几团丝断径，吹絮晴天。短鬓归来，枯枝慵问流年。蓬飘已断乡园计，效忘怀、且语飞仙。更堪寻、屐齿苔踪，青印窗前。"
"鹧鸪天","清末近现代初","叶恭绰","不耐园林尽日闲。扶持新绿上雕阑。蕉因着雨心犹卷，燕为衔春力已殚。临翠槛，写琼笺。东风影事太阑珊。无端送尽余香去，十二帘栊剩晓寒。"
"齐天乐","清末近现代初","叶恭绰","薄游不暖鸳鸯梦，梨云乍迷清晓。冶思扶春，痴魂警月，占断春莺怀抱。欢悰却恼。甚筝语嫌人，苦弹悽调。露纷空凝，一溪心事落红杳。绵绵芳草远道。绿波催艇子，桃叶迎早。南浦伤离，西楼锁恨，尘黯秋窗词稿。蔫花拍帽。甚重省当时，倚肩双笑。冷簟疏衾，独眠情味好。"
"摸鱼儿","清末近现代初","叶恭绰","甚无端、茫茫情海，掀天波浪如许。刺船风引三山近，清浅蓬莱终古。愁万缕。剩欲写璚笺，青鸟传言阻。银河莫渡。任槎泛归来，支机问取，消息在何处。寻芳侣。载酒都无情绪。蔫红吹尽休顾。流霞一盏难消受，何况碧桃千树。春且住。见说道、人间莺燕嗟迟暮。鸳鸯不语。但飞去飞来，柔香占取，头白恋烟雨。"
"蝶恋花·回忆","清末近现代初","叶恭绰","追忆药阑閒索句。一阵黄昏，画阁微微雨。红烛照心千万语。等閒博得消魂处。絮乱丝繁三月暮。感激东风，吹得流红聚。双燕依依犹解舞。梦回可忆閒庭宇。"
"采桑子","清末近现代初","叶恭绰","犹记旧时明月路，玉桂堂东。十二珠栊。刬袜人来月影中。梨云散后谁为主，零落蔫红。芳草丛丛。双燕飞飞画阁空。"
"采桑子","清末近现代初","叶恭绰","月明如水閒阶静，人在红楼。笛按红楼。吹出霜天一片秋。凄清调好凭谁记，零落伊州。一曲伊州。金雁钿蝉字字愁。"
"采桑子","清末近现代初","叶恭绰","重门一掩经年静，閒煞秋千。今日桥边。一样春寒似去年。幽情淡薄浑如絮，休要狂颠。重致缠绵。不遣杨花近画檐。"
"浣溪纱·杨柳","清末近现代初","叶恭绰","杨柳依微隐钿车。软风徐揭绣帘斜。落红深处即天涯。不信遥天鸿有信，偏因细雨燕还家。新愁交与杜鹃花。"
"浣溪纱","清末近现代初","叶恭绰","寂寞帘栊驻故香。一春愁与落红长。不成将息只凄凉。梦觉翠屏闻暮雨，望残飞絮又斜阳。如今只索不思量。"
"长亭怨慢·浔阳客感","清末近现代初","叶恭绰","蓦迢递、客程惊晚。暮色征衣，锁窗寒浅。不分怀人，孤镫照梦夜频剪。新愁似水，浑不共、罗衾展。寂寞倚层楼，望烟里、片帆初转。望远。听秋声浩渺，顿触琵琶凄怨。江亭何许，甚高咏、而今重遣。慢增叹、黄芦苦竹，早换了、绿杨丝软。剩茸帽清游，犹写绾红吟卷。"
"玉漏迟·冬深旅寄江壖，排闷自遣","清末近现代初","叶恭绰","暮色河桥柳。浅碧垂丝，嫩寒添又。倦倚西风，吹冷天涯吟袖。孤馆银屏梦远，蓦去路、烟波回首。芳信久。重忆梅花，小园开后。惆怅急鼓催年，镇画角声中，哀鸿频奏。满地江湖，浑忆剪灯良友。幸有匡庐擢秀。饷诗囊、一峰寒岫。归兴骤。压轻装、缊袍依旧。"
"卜算子·晚春即事","清末近现代初","叶恭绰","镜底失微波，静里心香袅。一枕西窗听晚莺，碎梦知多少。露重柳依廊，风软萍浮沼。欲向青林觅坠芳，一蝶酣春小。"
"满江红·生日","清末近现代初","叶恭绰","有限生平，且付与、燕莺閒话。都休说、元规廊庙，幼舆山野。半豹读书穷可哂，八驺拥列缘应假。待从头、收起旧时情，东风下。谁冀遇，鹍溟化。更希重，龙门价。只头衔依旧，伤心人也。剩有江山清宴福，春花秋月兼良夜。最伤情、偏又酒杯深，华灯灺。"
"雨中花令·别意","清末近现代初","叶恭绰","水光蘋叶横塘路。有卅六、鸳鸯同住。双桨鸥波，二分螺月，多少消魂据。谁知风笛离亭暮。空回首、画篷低诉。别绪千山，无情一叶，吹送江南去。"
"浪淘沙·除夕，用周晋仙明日新年词韵，漫作贰阕。末语即仍其旧，并邀玉珩作焉","清末近现代初","叶恭绰","冰溜响苔钱。搅破清眠。双声谁与唱钿蝉。今夜珠江风景好，镫火千船。梦绕岭云边。梅雪前缘。红花灿喜且欢然。收拾閒愁书吉语，明日新年。"
"浪淘沙","清末近现代初","叶恭绰","径拟骋连钱。雪饮风眠。男儿三是侍中蝉。更有雄心探两戒，北马南船。岁暮酒垆边。空自延缘。新诗祭罢一凄然。翻藉风光排解好，明日新年。"
"鹊桥仙·夕景","清末近现代初","叶恭绰","一重花影，一重帘影。永昼冰幮人静。抛书浅拨乳鹅灰，正试了、花瓷新茗。暮萤光映，噪蝉声定。薄暝追凉篁径。孤蟾穿树忽惊鸦，鳞云簇簇秋河冷。"
"鹊踏枝·秋雨","清末近现代初","叶恭绰","小雨秋光池上馆。记赏残荷，昼静珠帘卷。文袖画阑香尚暖。无端唱彻遐方怨。消歇银筝兼翠管。何限悲欢，历历从头算。悄立空庭花露泫。夜阑月照凄凉伴。"
"虞美人·感旧","清末近现代初","叶恭绰","年时碧榭吹香雨。载酒题红侣。绿阴今怨赏春迟。何况绿阴不见见残枝。枝头落尽芳云影。袖亸罗屏冷。无人悄悄立苔阶。愁见一双粉蝶扑侬怀。"
"山花子·红亭","清末近现代初","叶恭绰","三面红亭放日迟。小窗斜卷受花枝。间却锦棚芳树底，引莺儿。艳曲初翻余懊恼，梦书閒检费疑思。偏是寻常行坐处，没心期。"
"金缕曲·岁不尽四日，早起严寒，玩玉珩前日百花洲同游之作，辄为继声","清末近现代初","叶恭绰","忆昨东湖步。到荒寒、悄无人处，一堤横互。破槛孤亭相衬着，几笔云林枯树。似倩女、澹妆幽素。一片明漪平若镜，照秋波、柳叶弯眉妩。疑宛在，画中语。东湖遗迹今祠宇。算人间、浮名值甚，也凭遭遇。世事原非吾辈了，且可携锄荒圃。聊僭号、百花洲主。冷淡生涯平等法，问先生、知我忘言否。三亩宅，更何许。"
"更漏子·记梦","清末近现代初","叶恭绰","冰钿贴，云鬟叠。梦断当时粉靥。空宛转，自温存。冷衾香不薰。花前绪。窗前语。记煞曲廊婴武。檐溜滴，晓钟天。知卿今可眠。"
"念奴娇·独游东湖有感","清末近现代初","叶恭绰","金翅蒐军，想孙郎当日，英姿雄发。寂寞紫髯人去后，閒煞半湖空碧。野菜荒畦，枯藤败寺，名占高人宅。斜阳烟柳，眼中多少相识。今日缥杳池台，轻衫破帽，选胜聊寻觅。恰有西山开冷眼，似笑风尘踪迹。独上危亭，当风坐久，万绿森毛发。癯鸥三两，掠波还又飞没。"
"杨州慢·东湖写望","清末近现代初","叶恭绰","簇柳遮鸦，澄波浴鹭，长堤远照还明。望烟芜款款，尽一片车声。渐迢递、轻烟散尽，晚天山色，飞入重城。趁绿阴如水，曲阑西阁同登。眼前风景，算沧桑、一霎难凭。便燕麦词工，莺花讯老，苦雨谁应。卧看浮云点点，倚画阑、慵赋新晴。甚渔舟唱晚，蘋波秋意微生。"
"鹧鸪天·感事","清末近现代初","叶恭绰","黯黯金台落照残。蓟门烟树不堪攀。都无下意围棋局，且可横行受钺坛。云黯黯，路漫漫。忍将歌舞梦长安。枕戈击楫浑何济，江左纷纷事更难。"
"鹧鸪天","清末近现代初","叶恭绰","盗寇西山阻路歧。苍茫私咏杜陵诗。不堪地转天回日，正是红纷绿骇时。情感激，意栖迟。苍生群望欲何之。虬髯若有扶余业，肯负中原一局棋。"
"高阳台·木君赋此词，瑰曼可诵，爰依其韵，更赋秋草","清末近现代初","叶恭绰","院落无人，风霜欲老，篷根尽耐孤清。化作萤飞，亏他照影分明。西园懒赋新诗句，触愁心、蝶梦都醒。忆年时、步屧空阶，夜景寒灯。望中旧日铜驼陌，甚哀蛩唤遍，万杵寒声。战马漫山，披图别样凄情。寻常便到听鶗鴂，只青袍、意气难平。甚天涯、一道裙腰，翠辇曾经。"
"双调南歌子·夜坐咏怀","清末近现代初","叶恭绰","暗牖窥饥鼠，空阶咽断蛩。西风一夕卷梧桐。惊觉秋衾残梦画堂东。心事三生石，年华一杵钟。坐来明月正中峰。照澈蒲团香炉泪痕浓。"
"声声慢·秋感","清末近现代初","叶恭绰","病骨支秋，微吟向晚，诗心暗落斜晖。一发江南，有人寻梦依稀。流连晓风残月，怕归来、霜雪沾衣。重回首，只青芜欲断，烟柳成围。萧寂板桥流水，渐冷枫千树，红上渔矶。点笔秋光，画图风景应非。栖乌夜寒自唤，绕乔林、只怎孤飞。惆怅处，听庭花新唱，远韵依微。"
"百字令·送友人泛海","清末近现代初","叶恭绰","成连海上，怪知音风雨，移情如许。我自乘空伤坠翼，经世杳如烟雾。东海珊瑚，南都石黛，倦写看花句。为君起舞，湖山恨入尊俎。已矣青眼狂吟，天门轶荡，芳讯空相许。十载灵修奇服愿，寂寞高邱何处。土积危岑，绳牵大树，微尚惊虚负。扁舟往矣，丈夫奚事叨絮。"
"兰陵王·题张红薇女士百花卷","清末近现代初","叶恭绰","慢春惜。一片花飞褪碧。金壶里、依约返生，照海千红闹裙屐。风流溯往日。谁识鸥波妙墨。瑶台路，撩乱众芳，春燕秋鸿苦相忆。空中本无色。甚海印生光，弹指成实。云泥朝市浑如客。任丈室轻散，梵天微笑，华鬘回首几过翼。好常住常寂。香国。梦曾觅。奈蕙炷霜清，萝怅尘积。吟风泣露都无力。剩炫画桃李，弄晴葵麦。青芜如锦，顾恨英，粉泪渍。"
"蕙兰芳引·鹤汀丈追和况夔老昔赠畹华此调，词意甚美，辄同作一篇","清末近现代初","叶恭绰","鸾吹海山，忍重问、旧京坊曲。奈月馆清商，偏引怨歌当哭。露华吊影，镇照眼、夕霜凋绿。似芰荷薜荔，半阕骚吟重续。散雪重题，轻尘凝望，恨迸箫竹。甚天杪灵风，寒揉断弦碎玉。湘云迢递，伫愁几斛。探翠微，争慰冷香零独。"
"疏影·吴湖帆、潘淑静伉俪以宋椠梅花喜神谱索题","清末近现代初","叶恭绰","香南雪北。尽化身亿万，声影非隔。月地重寻，天水遗珍，雕琼自涌虚白。迦陵永劫同心护，禁几度、罗浮轻谪。只素娥、笑证前因，称付玉苔双翮。休问枝头幻否，未开那有谢，行解深密。澈骨奇寒，殢梦疏香，揽镜由来无物。相看一段西来意，好折讯、圣湖残客。漫等閒、忘了冬深，把卷恨萦羌笛。"
"点绛唇·题狄平子画七帧，画皆寓禅机，故词语云然","清末近现代初","叶恭绰","月印千江，了知不隔秋情性。画桡清镜。水与天同定。鸟影流空，极目寒山暝。凭谁证。一声孤磬。敲得阎浮镜。"
"浣溪纱·前题","清末近现代初","叶恭绰","怨絮悽花满谢桥。梦中风雨自萧萧。可堪镌恨与琼箫。逝水尽迷前后浪，新霜谁护短长条。待寻言说已魂销。"
"好事近·前题","清末近现代初","叶恭绰","眼底出奇峰，一片暗云如醉。彷佛楚江烟雨，更秋山萧寺。天公墨戏不寻常，佳处足真谛。谁信齐烟如梦，费忧时清泪。"
"鹧鸪天·前题","清末近现代初","叶恭绰","收拾秋光入画囊。四山风色动寒芒。消除尘壒千寻瀑，净洗乾坤满地霜。情有会，意应忘。更无人共此清凉。丹枫占断天涯路，何处江波认故乡。"
"菩萨鬘·前题","清末近现代初","叶恭绰","青松翠竹原无相。溪声山色光明藏。似有六朝僧。山中唤不应。一花留半偈。纸上何言说。待得石能言。三生舌好扪。"
"清平乐·前题","清末近现代初","叶恭绰","水流花谢。客路相逢乍。谁信夭桃浑不嫁。赚取朝朝夜夜。前身我定知鱼。临流好赋郊居。莫问天涯萍絮，一般漂泊怜渠。"
"蝶恋花·前题","清末近现代初","叶恭绰","觉后河山原不住。弹指声中，幻向毫端聚。阅尽人间缣与素。旧欢新怨知何据。片石三生谁与诉。枯木寒岩，好景浑如故。烟水通津桃叶渡。请君觅取还乡路。"
"清平乐·寿林子有六十","清末近现代初","叶恭绰","幔亭开宴。上寿方经半。倦眼浮云千万变。且祝此身长健。金荃囊括缥缃。名山宛委尊藏。共祝词仙捕捞，鸳湖青浦相望。"
"渡江云·得公渚海上寄词，依韵和之","清末近现代初","叶恭绰","大江流日夜，佳人空谷，千里寄愁心。颓波空极目，一发中原，蔽日白云深。迷空蜃气，尽迸入、瀛客悽吟。荡横流、稽天巨浸，嗷雁不成音。幽寻。危峰费屐，古刹留衣，感归期无准。凭梦想、松风解带，萝月开襟。星辰昨夜虚延伫，隔银河、遥睇商参。琴韵杳、移情海水愔愔。"
"渡江云·秋日自海道游劳山，乘军舰往返，望洋兴叹，倚此写之","清末近现代初","叶恭绰","连山青插海，画屏九叠，岚影乱雯华。万松开绀宇，依约蓬莱，云外几人家。瀛洲咫尺，谁与剪、溟渤鲸牙。吼怒潮、冯夷如诉，清籁杂悲笳。堪嗟。齐烟气黯，泰岱云沈，送黄流日下。问几时、神山重到，弄水看花。华严楼阁凭弹指，休怅恨、残照西斜。归路迥、源穷八月仙槎。"
"惜红衣·用白石体题吴湖帆所藏七姬权厝志旧拓","清末近现代初","叶恭绰","雾锁寒琼，烟消紫玉，恨萦幽穸。姊妹花残，余姿洒倾国。同归白首，应愧煞、齐云楼客。狼藉。盈纸梦痕，抵沙场埋碧。山河再易。萧史青门，哀歌感重拍。南宫往矣碎墨。重千璧。恨缺舞鸾收影，写照沁园春色。好墨华长伴，千里夜台岑寂。"
"汉宫春·戏赠公渚，寓递香本事","清末近现代初","叶恭绰","珠箔香凝。镇双烟一气，遍解余酲。销魂个中别有，曲篆初萦。琼浆未饮，甚天风、吹返云英。乘雾去、仙源路迥，碧霄愁问征程。望里屏山千叠，算幽栖佳处，小筑堪营。依依玳梁宿稳，胜与鸥盟。烧残心字，漫因循、辜负今生。凭检点、题襟尘麝，眉峰更写新晴。"
"被花恼·题吴湖帆所藏薛素素、马湘兰兰花合卷，用宋杨守斋韵","清末近现代初","叶恭绰","湘皋小劫冷骚魂，冷落楚江清晓。侠骨红妆并时少。畹芳霜黯，涛笺露浥，绮梦应新觉。■尺素，写孤怀，镜花幻影成双照。唤起卷中人，空谷遐心动香草。听鹂逸韵，走马豪情，余事偏精到。甚萧条、异代不同时，尽一例、閒愁为公恼。顾笔底，满幅烟痕秋欲老。"
"浣溪纱·青岛野望","清末近现代初","叶恭绰","散虑寻幽意不违。眼中岩壑各依依。灵风梦雨几时归。海色浮襟增莽宕，晨光袭幕尽熹微。凭高谁念昔游非。"
"芳草渡·病院冬深，忽闻燕语，怅然有赋。依清真体韵及四声","清末近现代初","叶恭绰","息瘁羽。甚暝色平林，听呼新侣。镇一枝栖处，宵长惯感零雨。霜枕寒思苦。禁堂前愁诉。殢梦醒、又带疏钟，月下归去。回顾。转蓬万里，岁晚天南同雁路。漫提起、雕梁旧影，仙妆见窥户。海山在望，费几许、营巢情绪。似倦客，浩荡轻鸥自舞。"
"浣溪纱·为友人悼亡","清末近现代初","叶恭绰","拂面花枝落苑墙。回风流雪黯空廊。惊鸿何处觅陈芳。曲谱离鸾琴欲碎，妆留堕马镜毋忘。人间销得几回肠。"
"风入松·年来好漫游，赋此答问者，时在青岛","清末近现代初","叶恭绰","人间歧路足千盘。心远地常宽。玄都绛阙凭弹指，无人处、驾鹤骖鸾。清梦朝飞九水，吟怀暮落千山。频年。新制远游冠。楚怨不须弹。烟云供养随行脚，空回首、急浪奔湍。解语花应含笑，无言石已成顽。"
"石州慢·中秋夜游虎邱，适逢月蚀，时星稀露冷，万象泬寥，荟薄幽阴，疑非人境。余呼茗坐千人石，云破月来，笛声发自林际，抚时感事，殊难为怀。乃写此调，以寄其郁，仍用方回原韵","清末近现代初","叶恭绰","夜气沈山，商音换世，愁与天阔。留人岩桂攀余，梦远塞榆都折。琼楼影暗，忍照破碎河山，伤心还话团圆节。涕泪玉川吟，剩枯肠如雪。歌发。风亭笛弄，沧海珠生，寄怀浑别。恨逐胥涛，越网千丝谁结。全消虎气，算有堕粉零香，清宵索伴蛩声绝。怕半镜重圆，异当时明月。"
"疏影·题吴湖帆所藏旧拓隋蜀王秀董美人墓志","清末近现代初","叶恭绰","武担片石。认春心蜀道，鹃泪凝碧。瑶轸飘零，羽箭凋疏，剩此可怜残墨。惊鸿怨写陈思赋，合纂入、梁台专集。剩雷塘、十亩荒阡，莫问玉钩遗迹。堪叹杨花委地，洛川余坠羽，犹伴书客。镜黛尘凝，砌草霜清，漫想当时颜色。秾华朝露庸非俗，恨少个、阿云同历。只深情、刻骨难销，短梦低徊今昔。"
"西河·白门新感，用清真韵","清末近现代初","叶恭绰","歌舞地。龙蟠胜势谁记。倾城半面晚妆残，梦云倦起。八公草木未成兵，真人遥在天际。凝情处，瑟罢倚。曲终柱凤愁系。一时王谢总寻常，燕迷故垒。小楼昨夜几多愁，临江休问春水。涨空蜃气幻海市。甚窥墙、惆怅臣里。不分阅人成世。啼鹃泪断，千红都尽，狼籍春光台城里。"
"天香·秋日从汪憬吾丈处见罗浮仙蝶，属为题咏，久而未就。冬初偶有所感，因成此阕，依东山体，用梦窗韵","清末近现代初","叶恭绰","珠澥回潮，莲须胜地，倩影筠笼清峭。浥粉衣轻，留香裙皱，荏苒壶中天小。栖尘未惯，禁短翼、蓬莱归早。庭穴愁偕蚁斗，河桥懒分珠巧。珍丛旧迎绿晓。醉东风、酒痕多少。懊恼绛都迢递，隔墙春闹。文采空惊盖世，恨离合、家山送人老。怅写新图，游仙梦杳。"
"水调歌头·程十发以天台采药图属题，旋即谢世，为追赋此阕","清末近现代初","叶恭绰","世岂有刘阮，亦复罕天台。烟云过眼俱幻，纸上万缘灰。磊落铭勋钟鼎，窈窕同心黻佩，一例总飞埃。火宅尽游戏，脱屣漫徘徊。颂松筠，悲薤只，露痴騃。辽天笙鹤一去，风景浩无涯。目倦蛮争触斗，梦断花明柳暗，鹓鹭更休猜。别矣鹿川子，长啸赋归来。"
"五彩结同心·昆山真义镇之东亭子为顾阿瑛玉山佳处故址之一。今岁池荷盛开，重台骈萼，并蒂至五六花。余偕姚虞琴、江小鹣、郎静山临赏。以其叶小藕窳而不结莲房，又花瓣襞积，卷如蕉心，正与吴中华山刘宋造像中所刊千叶莲同。因断为即天竺传来之千叶莲，盖花中如海棠、海石榴、山茶，凡舶来种恒现多层，此殆同例也。元末明初迄今已六百年，沦落荒村中，今始幸邀吾徒之一顾。感赋此阕，以属阿瑛，兼示同人","清末近现代初","叶恭绰","前身金粟，俊赏琼英，东亭恨堕风涡。六百年来事，灵根在、浑似记梦春婆。濠梁王气，同都消歇，空回首、金谷笙歌。无人际、红香泣露，可堪愁损青娥。栖迟野塘荒溆，甚情移洛浦，影换恒河。追忆龙华会，拈花笑、禅意待证芬陀。五云深处眠鸥稳，任天外、尘劫空过。好折供、维摩方丈，伴他一树桫椤。"
"踏莎行·为李拔可题其妹花影吹笙室填词图","清末近现代初","叶恭绰","淡月幽辉，小楼寒澈。危弦促柱同凄咽。黄花未肯怨西风，卷帘消息凭谁说。梦蝶初醒，骖鸾遽别。昙华石火同飘瞥。人间销得几回肠，偷声赚尽愁千结。"
"好事近·以董思白画禅室印章为吴湖帆四十寿，■以此词。","清末近现代初","叶恭绰","画派衍华亭，衣钵香光能继。合与石章寿莂，证南宗三昧。高斋玄赏喜同心，休滴砚山泪。愿比石交长久，共龙华佳会。"
"法曲献仙音·探梅超山，吊吴仓颉墓。适方寒雨，景物萧寥，感往伤今，因成此解。时新历二十三年二月中也","清末近现代初","叶恭绰","树逐飙轮，苔侵雨笠，望里疏林轻雾。片石三生，孤云一握，悽怀懒共僧语。似贺老升仙后，稽山自来去。向谁诉。舞回风、巧翻妆额，愁荏苒、佳约翠禽轻误。芳讯断江南，怕一枝、萦恨终古。岭雪凄清，尽参横、宵漏未曙。甚红英数点，恨锁江城归路。"
"木兰花慢·题林子有词集","清末近现代初","叶恭绰","喜词仙未老，依前是，旧风神。想荒径幽寻，轻藤独倚，调逸腔新。烟云。几番过眼，剩沧江、一卧寄閒身。散发扁舟弄晚，扶头小阁留春。淞滨。吟望共朝昏。歌酒忆逡巡。问山川满目，鸟心花泪，多少愁痕。殷勤。昔狂漫理，尽弥天、哀感付清尊。惆怅旗亭唱罢，可堪急管重陈。"
"水调歌头·去岁重九扫叶楼盛集，纕蘅为拈鉴字韵，久而未就，兹乃补作一词。晏叔原所谓殷勤理旧狂也","清末近现代初","叶恭绰","此叶可勿扫，留待款重阳。美人迢递秋水，露白更葭苍。百辈推排欲尽，万古消沈向此，醉睡复何乡。篱菊亦憔悴，弄影一丝黄。济无楫，飞无羽，渡无梁。一楼突兀眼底，诗界尚金汤。稍喜群贤毕至，非我佳人莫解，九辨费篇章。寄谢旧时雁，寥廓已高翔。"
"鹧鸪天·报载六月三日宝山邵慰祖于赴宁波舟中投海死，留遗诗三联，中有云：前程放眼如长夜，往事回头等逝波。余诵而悲之，为足成此词","清末近现代初","叶恭绰","谁向西风护败荷。愁红怨绿梦中过。前程放眼如长夜，往事回头等逝波。山欲睡，水添涡。不成沈醉已蹉跎。刹那中有无穷世，且拨寒灰付放歌。"
"浣溪纱·题高奇峰、张幼华、何漆园合画木棉藤萝翠鸟，为黎工佽作","清末近现代初","叶恭绰","势压扶桑大海东。江山生色气葱茏。谁云此树不英雄。待斩葛藤除众蔽，更栽萌蘖兆新功。羽毛自惜意何穷。"
"木兰花慢·竹山体。梦中得首三句，因足成之。当是暮春伤逝之作也","清末近现代初","叶恭绰","渐惊春又去，凭谁草，瘗花铭。怅鹃梦沈酣，鸩声佻巧，蝶影伶俜。萦情。东栏雪色，叹人生、禁得几清明。飞絮迎风无定，游丝落地偏轻。丁宁。别绪短长亭。忍说不他生。便九转肠回，千丝网结，愁问归程。盈盈。相望寄语，怕伤春、伤别总难名。万一阳关唱后，尊前重见云英。"
"虞美人·与刘禺生、吴霭林同游莫愁湖，戏作","清末近现代初","叶恭绰","湖光一片留人处。仿佛青溪路。渡江桃叶几经秋。谁识石城烟水本无愁。玳梁双燕来胥宇。便拟营巢住。南朝北地漫评量。可得幽栖同署郁金堂。"
"浣溪纱·杏","清末近现代初","叶恭绰","沈醉东风二月时。龙楼凤阙静罘罳。更无人处燕差池。弄影恰忺临水态，吹香愁拗出墙枝。满园春意费禁持。"
"点绛唇·重阳闷不出门，遂失灵岩登高之约，赋此见意","清末近现代初","叶恭绰","菊冷萸荒，闭门懒作登高赋。便无风雨。佳景凭谁语。冷落琴台，游屐还同聚。山如故。越来溪树。依样愁来路。"
"鹧鸪天·题六松图","清末近现代初","叶恭绰","髯甲千山翳画阴。入怀空色共平沈。踪孤尽蓄凌云气，意远翻增化石心。欣蜡屐，几披襟。待扶残照下平林。定中销得风雷起，冷眼寒烟自古今。"
"菩萨蛮·与秋湄、心可由华山循莲花峰下至天池","清末近现代初","叶恭绰","寒山石径惊巉削。松阴夹道幽香发。刬袜步莲花。天风一笑哗。如如参石窟。坐断青山色。休问去来今。无言意转深。"
"清平乐·寿陈使君六十","清末近现代初","叶恭绰","元龙风度。湖海归来暮。斗转槎回閒不渡。相挈旧盟鸥鹭。期君百尺楼中。称觞豪气如虹。看尽夭桃秾李，枝头自有春风。"
"虞美人·为徐公肃题季新所书自作芙蓉诗","清末近现代初","叶恭绰","千花百草输颜色。临水浑珍惜。据霜心事与谁言。惆怅芳菲裳佩尚当年。对篱金菊依然在。未觉秋容改。镜中双影试沈吟。可信天涯情比昔时深。"
"洞仙歌·慰秋湄悼亡","清末近现代初","叶恭绰","毗邪丈室，尽销除客慧。来往天花本游戏。甚鬓丝、禅榻轻飏茶烟，忘不了、十载怨红颦翠。伤春惊刻骨，我亦愁人，断梦三生费清泪。独茧自缠绵，解脱繁丝，还倚仗、莲台香偈。好打叠、前尘付双修，漫长簟、空房更伤孤寄。"
"八声甘州·重阳日挈伴灵岩登高，同人绘琴台秋畅图记其事。越二旬，余继赋此，时秋深霜厉，边氛益恶，眼底新愁，视重阳时又增几许。宜其声之掩抑矣","清末近现代初","叶恭绰","甚凭高抒恨费萸觞，风前劝长星。尽销沈今古，虚廊废苑，残堞山城。遍洒诸天法雨，不洗血花腥。空写登临感，盈纸秋声。休问清凉故垄，怅销金一例，冶梦难醒。怕琵琶孤冢，山失旧时青。泣新亭、更无人在，剩南飞、哀雁落前汀。愁来路，听胥涛起，云黯天平。"
"浣溪纱·友人许惠鸳鸯忽陨厥雌，余挈雄以归。越夕复殂，睹物兴怀，有赋","清末近现代初","叶恭绰","碧海青天路总迷。幽情谁分忍单栖。轻尘一霎好同归。戢翼自嫌文采露，收心早悟世缘违。九原泉路尽交期。"
"菩萨蛮·题昆明艳泛图","清末近现代初","叶恭绰","横波打桨欺桃叶。风裳水佩鸳鸯缬。何处木兰舟。烟波讯莫愁。云廊三十六。倩影惊双玉。往事忆西冷。同心不是萍。"
"卜算子·示无畏","清末近现代初","叶恭绰","苦说幻非真，至竟非耶是。为道孤山处士家，香影还成赘。梦觉两俱忘，迷悟浑相倚。还尔人情纸一张，乌有先生只。"
"临江仙·旧历七夕招友人为李重光作去世一千年纪念，因追和其临江仙词韵","清末近现代初","叶恭绰","天上人间多少恨，秋千雨绝云飞。汴京依样水流西。白门疏柳，烟态又低垂。弹指佳期经几劫，玉楼残梦都迷。新愁浑似比红儿。银河清浅，乌鹊欲何依。"
"兰陵王·用清真韵。湖帆出示金吉金红梅画轴，内有朱古微、王右遐诸公题词，皆感时之作，复多及景阳宫井事，辄题此阕，用遣新愁","清末近现代初","叶恭绰","锦笺直。一片冬心化碧。金台下、羁羽未归，忍话孤山旧时色。行吟似去国。应识。江潭楚客。寒香里，哀咏郢中，声咽城南去天尺。题襟尚余迹。甚泪泫芳尊，欢散前席。方诸争避蟾蜍食。惊委地红萼，断肠青冢，杨花依样瘗古驿。只愁满亭北。添恻。梦痕积。更玉笥云埋，瑶轸风寂。燕支远盼山何极。怅陇首春早，调翻羌笛。画图重展，恍劫火，尚点滴。"
"减兰·十一月十二日感赋","清末近现代初","叶恭绰","年年次日。刻意悲秋愁澈骨。那更东风。吹尽繁花落镜中。泪销香在。辛苦连环谁为解。堕地休辞。悽绝回风更舞时。"
"浣溪纱·见展堂和榆生词，辄用其韵寄之","清末近现代初","叶恭绰","痼疾繁忧两不支。余霞空似夏云奇。由来骚怨杂然疑。匪石心情坚孰语，呼天残泪老犹诗。此情倘许故人知。"
"六丑·海角春浓，寓园红鹃怒发，压山成锦，遥想曩日南北花事游赏之盛，殊难为怀。倚此以抒羁绪","清末近现代初","叶恭绰","尽墙花拂面，叹倦旅、华颜非昔。欲题怨红，残笺迷故拍，粉泪还渍。略记年时事，雾中烟里，几看朱成碧。斜阳冉冉无南北。梦断瑶钗，歌翻锦瑟，游丝尚萦帘隙。只山香舞罢，愁换邻笛。欢韶暗掷。分蓬飘巷陌。苦叫枝头月，谁听得。颓云又黯如墨。便崇桃炫画，怎支春色。零脂冷、镜痕空拭。忍重话顾影，倾城一笑，那时妆额。芳菲信、偏断来汐。怕绛都、纵有重寻路，仙凡永隔。"
"霓裳中序第一·题冼玉清女士旧京春色图卷","清末近现代初","叶恭绰","燕台黯故国。太息春芜成景物。情怨不胜竟夕。甚宵蜡渐灰，风幡殊色。神山咫尺。问梦中、谁与传笔。人间事，轻尘转毂，俯仰万缘寂。虚掷。玉楼金勒。换几许、红颦翠泣。鹃声愁满广陌。旧燕新莺，一例如客。乱云迷直北。怕画里、秾华异昔。禁吟望，江南花落，一醉已头白。"
"卜算子·宵诵东坡此调，意当时怀贤去国，情绪万端，必有不胜其辗转反侧者。赋此见意，亦宋玉微词之旨。世人以侧艳目之，谬矣。港居荐涉冬春，望远登楼，伊郁谁语，偶继坡作，以写我忧。世其有为我作郑笺者乎","清末近现代初","叶恭绰","倦乌暮孤飞，风叶朝难定。篆尽炉烟只自萦，屈曲心头影。一水总盈盈，寄泪凭谁省。悄倚寒枝忍别栖，梦逐秋江冷。"
"清平乐","清末近现代初","叶恭绰","浓云似织。燕语催将息。百转千回还自惜。清泪孤弦遥夕。閒云犹恋虚潭。白头归卧僧庵。梦断六朝烟水，一灯愁话江南。"
"惜余春慢·六禾丈以留春词见示，依韵奉和","清末近现代初","叶恭绰","遣恨传觞，凝颦看镜，刺眼春红休洗。弯腰败柳，弄影新蒲，销得板桥重记。寻睇斜阳欲阑，如练澄江，照霞成绮。甚珠沈沧海，清宵灰尽，炬心残泪。思往日。错绣楼台，轻阴时节，醉倚云屏多丽。倾城一顾，顽石三生，倘忆西来微意。珍重回文寄时，愁玩危芳，更歌欢子。问谁火花叶，忺人无寐，故园黄紫。"
"好事近·答友","清末近现代初","叶恭绰","坠素与翻红，惨淡更何言说。信有人间恨事，是牙琴弦绝。伤心不复梦佳期，海上剩明月。愁见回文锦字，共断肠千结。"
"淡黄柳·题明吴而待西樵纪游图","清末近现代初","叶恭绰","秋峦一抹。乔木幽人宅。写入丹青好标格。想象林泉高致。历历南园几裙屐。感今昔。乡关暮云隔。待游赏，杳飞翮。痛河山、尽带伤心色。词客重来，抗风轩畔，可有沙鸥能识。"
"浣溪纱·春宵杂忆","清末近现代初","叶恭绰","寒澈梅边夜向分。旧时月色断知闻。定中销得戒香熏。久判孤怀同化石，终禁冶梦不为云。恨深愁极转怜君。"
"浣溪纱","清末近现代初","叶恭绰","隔浦潮生起怨歌。酒醒无奈客尘何。三生禁得几蹉跎。别绪蘋香迷楚客，新愁柳色妒秦娥。误人终竟是横波。"
"浣溪纱·旧历四月十六日为明末张儿乔女士生日，同人以名香花果祀之。方壶并歌余所制百花冢曲为寿。先期由邓昙殊绘象供养，因为题此。呜呼，何世何年，此物此志，古愁今恨，能不依依。乔倩有灵，当兴同感","清末近现代初","叶恭绰","文采风流合二乔。百年犹觉殢人娇。百花生日又今朝。兰笑似闻弦解语，莲香禁得酒同浇。兵尘惆怅满红箫。"
"卜算子·为湖帆题其亡室潘静淑绿遍池塘草遗墨","清末近现代初","叶恭绰","半偈世缘空，永恨家山绕。梅景凄凉只自看，短梦随春老。调苦曲难终，泪浥香盈抱。莫问他生与此生，绿遍池塘草。"
"虞美人·为张君华题其华月簃消夏图","清末近现代初","叶恭绰","莲华世界环空碧。浑似鸥波宅。调冰杀粉助清吟。不信人间犹有俗尘侵。家山咫尺今何处。离合惊风雨。劫灰平地几楼台。愁见秾花偏傍战场开。"
"洞仙歌·余髫年在书斋，汪憬吾丈来，命对，特赏琴韵书声一联。今四十余年，丈怛化澳门，余羁栖香港，遂成永隔。赋此志悼","清末近现代初","叶恭绰","凌云一笑，镇斯人遗世。尘海仙踪罢游戏。尽平生、微尚薄醉閒吟，都付与、一例鼠肝虫臂。前尘惊电迈，琴韵书声，回首凄迷卌年事。物换更星移，如此江山，问寻梦、槐柯何地。算得失、文章寸心知，剩千古、身名水云高寄。"
"浣溪纱·纪某女子事","清末近现代初","叶恭绰","历历枝头几怨恩。天教南陌葬青春。去来休问去来因。换马诗曾惊恶谶，闻鹃泪更感离魂。可怜花影已无痕。"
"醉蓬莱·依乐章体，用东坡韵，和六禾、铁夫重九咏怀","清末近现代初","叶恭绰","甚山川信美，浑似当年，华峰重九。欲挽流波，奈万牛回首。冷落琴尊，逍遥襟带，剩枯株同守。险韵题糕，閒情赛菊，那能依旧。风景不殊，乡关何处，寂寞寒香，临风三嗅。休向灵和，问那时新柳。佳节空过，夕阳无语，镇石碑衔口。沈醉生涯，壶中日月，且销醇酎。"
"百字令·为冼玉清题所藏邝湛若玛瑙小冠，上有明福洞主四字隶书款","清末近现代初","叶恭绰","黄冠无分，叹仓皇兵解，空留残蜕。剩此裹头遗制在，想象狂歌椎结。绿绮声沈，兵符篆烬，柱后偏无缺。辽东皂帽，算来还逊芳烈。因念再易沧桑，曼殊运去，往恨应消歇。却痛南交天柱折，珠海翻成鲸窟。掷帻伤心，请缨虚愿，日夕循余发。畸人往矣，萧条异代谁说。"
"渔家傲·和杨铁夫韵，与六禾、霞公、芋园同作","清末近现代初","叶恭绰","怅缉荷衣尘欲涴。炉熏暗遣销烟朵。冰雪强浇心上火。时又过。残阳满地山香堕。六忆难忘行与坐。寻有倦理山居课。无梦微温花可可。红万颗。待回江海供余唾。"
"临江仙·题明林秋香画芙蓉，用沈石田题秋香画临江仙词韵","清末近现代初","叶恭绰","寥落秋江谁写照，鸥乡愁绪难名。倾城一顾已三生。伤离肠轴断，牵梦眼波横。今日丹青留倩影，知君心迹双清。零脂碎粉转关情。空林迷故燕，幽谷少啼莺。"
"鹧鸪天·题杨铁夫九龙山中所筑双树居","清末近现代初","叶恭绰","穿径诛茅伊已深。一庵閒卧日初沈。移根漫悔高原植，息影偏憎恶木阴。花证道，月清心。幽居浑似傅双林。梦中销得风雷过，倾耳潮音更谷音。"
"浣溪纱·秋感","清末近现代初","叶恭绰","廿五年来梦欲沈。麝麈莲寸几关心。柳丝藤蔓又而今。净土泥翻培弱絮，愁波海转惜冤禽。白头禁得短长吟。"
"采桑子·八月十日题自画兰","清末近现代初","叶恭绰","湘皋遗佩空萧瑟，倩影疑仙。知为谁妍。满纸秋痕尚眼前。枯香剩取残荷伴，泣露啼烟。此恨绵绵。冷月惊看皕五圆。"
"菩萨蛮·卅年前与曾刚父、杨昀谷、陈石遗、罗瘿公、章曼仙、胡漱唐、赵尧生同集诗牌字为词。众剧赏上阕铜弦三句，余久忘全章。今冬偶忆前事，因足成此阕，虽所感不同，而情尘如接，真所谓感慨系之也。同人仅尧生与余在矣","清末近现代初","叶恭绰","高堂酒醒闻如愿。铜弦脉脉秋风怨。收泪把花枝。玉栊朝去时。评香成宴寂。容易辜芳夕。负尽卅年心。山深海更深。"
"浣溪纱·题陈树棠朴园书藏","清末近现代初","叶恭绰","二酉藏珍若可攀。华严涌现指轻弹。休夸百宋与千元。抱朴高风传硌碌，凿楹遗训重嫏嬛。芸香多处即名山。"
"鹊踏枝·偶感，示永持","清末近现代初","叶恭绰","谁信人生难解决。水自潆洄，山自相重叠。甚日根尘同断绝。花光镜影交澄澈。眼底浮云心上月。缥杳楼台，筝笛供凄咽。摆脱人间凉与热。千山万水无抛撇。"
"浣溪纱·新年寓感","清末近现代初","叶恭绰","谁把新词写受辛。匆匆六十一年人。休夸顷刻与逡巡。眼底暗伤无量劫，尊前且护不资身。青山青史两因循。"
"百字令·题杨铁夫画象，铁夫近结茅大屿山，专修净业，并刊所作双树居词","清末近现代初","叶恭绰","颀然一叟，算卌年吟弄，几番风月。减字偷声余事耳，未碍蒲团生活。过眼空花，打头急浪，此境何曾夺。装成七宝，更无遗憾毫发。却念孤屿栖迟，维摩丈室，仿佛那延窟。兜率海山凭位置，终见云飞大豁。七尺昂藏，千秋怅望，所向无空阔。妍皮痴骨，任他摸象人说。"
"高阳台·娟镜楼","清末近现代初","叶恭绰","苕玉镌名，芝泥押篆，传神暗想幽馨。逝水寒光，依稀犹写倾城。添妆盼断婵媛影，触菱枝、绮梦都醒。等伤心、黛椀霜封，钗合尘生。风花历劫知谁主，矧旧时明月，依例亏盈。百尺楼高，从他翠委香零。开奁待证相思史，奈半泓、秋水无声。剩清朝、倚槛频看，短鬓偷惊。"
"浣溪纱·为陈公哲题夏兰子花图卷","清末近现代初","叶恭绰","冷艳疑逢萼绿华。瑶台称住列仙家。佳名合号海琼花。孤影有时矜叠彩，寻源甚地觅仙槎。披图珍重玉无瑕。"
"点绛唇·高斋杜鹃甲香海，今春盛发，不减曩时。幽居未由存临赏，且知主人因有所避，已都攀折，闻之泫然，赋此志慨","清末近现代初","叶恭绰","锦样芳菲，不同吟赏同抛掷。似曾相识。何计相怜惜。月榭风亭，今日浑如客。今非昔。旧巢空觅。归去如何得。"
"点绛唇","清末近现代初","叶恭绰","强说春归，漫天花事何人管。娇云满眼。转觉东风懒。刬却珍丛，免惹游蜂趱。肠真断。千般缱绻。博得芳筵散。"
"点绛唇","清末近现代初","叶恭绰","风雨高楼，百年离别须臾事。珠沉玉碎。一晌真如醉。不道凄清，香泪犹凝臂。盟空缔。回文锦字。剩得供憔悴。"
"点绛唇","清末近现代初","叶恭绰","绝代婵娟，瑶台自惜千金价。风姿林下。顾影真如画。几度飘蓬，茵溷都堪怕。拚衰谢。寸莲尘麝。任逐鹃红化。"
"满庭芳·感事，和友人韵","清末近现代初","叶恭绰","午枕孤呻，宵弦危语，冷吟翻似忘归。巢林瘁燕，残梦画楼西。休讯玄都桃李，便天涯、芳草都非。情移际，余音呜咽，海上几个钟期。琉璃。惊易脆，丹沈九转，网失千丝。问中央四角，谁理弹棋。抛剩河梁别泪，空目断、陇首云飞。伤心客，江潭日暮，凋尽芰荷衣。"
"临江仙·用李后主韵。民国廿流年七夕，余在沪，约诸友为南唐李后主逝世千年纪念。时兵氛方烈，风声鹤唳，举座黯然，旋约各赋词纪事，依后主虞美人、临江仙二调体韵，■之成卷。兹检出重读，如见诸故人，而大庵已于月前仙去，所绘残杏犹纷披满眼。时艰方棘，感痛滋深。因再和此阕，其为凄悒，殆不止山阳闻笛之悲已也","清末近现代初","叶恭绰","已分春心灰寸寸，更堪一片花飞。谁云流水尚能西。人间天上，愁梦画帘垂。蜡泪蚕丝通几劫，回头烟月都迷。残妆犹恋闹蛾儿。无情空恨，堤柳总依依。"
"临江仙·追和前词，复念大庵临去光景，不知若何。再用前韵，赋此互策","清末近现代初","叶恭绰","火宅连番游戏罢，可堪往迹灰飞。此身惊到日平西。白头吟望，愁病苦低垂。劫外莲华根自性，不应来路都迷。好从慈母恋孤儿。弥海四天，舍此欲何依。"
"浣溪纱·题胡伯孝湖滨偕隐图","清末近现代初","叶恭绰","如此江山再见难。淡妆浓抹有无閒。不堪把笔志临安。赁庑永怜同寄迹，哦松从古不宜官。梦痕犹带两峰寒。"
"眼儿媚·送饶伯子归里，饶海阳人","清末近现代初","叶恭绰","笛声吹断念家山。去住两都难。举头天外，愁烟惨雾，那是长安。仙都路阻同心远，谁与解连环。乡关何处，巢林瘁乌，忍说知还。"
"眼儿媚·丁柏岩又行，赋此送之，益难为怀矣","清末近现代初","叶恭绰","离亭风笛乱兵笳。归思晚云遮。戏海群鸿，巢阿孤凤，一样无家。宣南旧梦禁追忆，尘世几抟沙。雨砌危芳，江潭枯树，休问年华。"
"永遇乐·因送柏岩行，忆京口昔游，忽生怀古之念。追和稼轩此调，并次其韵","清末近现代初","叶恭绰","第一江山，梦中犹记，好登临处。如梦兴亡，琼楼玉宇，甚地堪归去。涛翻浪卷，风流云散，欲住何曾能住。叹当是、长江飞渡，南朝空怨擒虎。隆中高卧，纡筹分鼎，可惜轻酬三顾。大地平沈，乾坤旋转，应有匡时路。将略非长，争如袖手，寂守禅关钟鼓。何须问、高吟抱膝，究为龙否。"
"浣溪纱·题陈斯馨女士纫香簃图","清末近现代初","叶恭绰","秀茁天南玉一丛。三生香色本来空。荣枯原不赖东风。写影湘波余断梦，传芳洛浦感高踪。秋心如画出蒿蓬。"
"浪淘沙·广州中秋小极，楼居不能见月","清末近现代初","叶恭绰","往事怕回头。旧管新收。斜阳如水祗西流。海涸天翻閒过了，愁煞沙沤。尘世感迟留。玉宇琼楼。千门万户野烟稠。病榻昏灯愁坐对，也算中秋。"
"浪淘沙·翌日用韵再赋","清末近现代初","叶恭绰","淅米向矛头。此局谁收。一壶依约系中流。待挽狂澜惊望若，身世虚沤。丛桂为谁留。风雨高楼。清宵还喜碧云稠。灯火几家人杂遝，知是中秋。"
"浪淘沙·中秋再咏","清末近现代初","叶恭绰","越秀旧山头。佳景谁收。沈沈珠海祗东流。六十年来多少事，都付浮沤。行迹苦淹留。闷倚层楼。清辉频阻绿阴稠。大地山河浑不见，如此中秋。"
"浣溪纱·为徐一帆题霜厓归魂图，图为追到吴瞿庵作","清末近现代初","叶恭绰","凄瑟云车黯大姚。骚魂万里若为招。可堪吴雨正潇潇。恨血秋坟添鬼唱，新声乐府断仙韶。剧怜人事尽萧条。"
"浣溪纱","清末近现代初","叶恭绰","谁道人间不可哀。夕阳愁满旧池台。辽天何事鹤归来。斫地歌声余抑塞，凌霜诗抱足低回。怀中倘有未然灰。"
"风入松·答客问","清末近现代初","叶恭绰","栖迟社栎涧松閒。天任养衰顽。一邱一壑余残梦，空回首、万里江山。透网鱼宁得所，巢林鸟怎飞还。庭柯何事足怡颜。三径莽榛菅。楼台片段浑无地，更休言、玉宇高寒。几叶云烟画本，一龛香火蒲团。"
"浣溪纱·题张大千自画象，作钟馗装束","清末近现代初","叶恭绰","畴向三千觅大千。掀髯一笑故依然。不知皮骨为谁妍。衣锦倘争山薜制，簪花应继海棠颠。尘中游戏自年年。"
"鹧鸪天·寿劳敬修八十","清末近现代初","叶恭绰","风雨婆娑八十人。海滨元自不垂纶。扫除入世胸中棘，长养凌寒劫后筠。看羽换，推花新。壶天依约有通津。坊开履道窝安乐，懒向桃源问几秦。"
"扫花游·民国十五六年，余卜居圣湖之滨。每来往孤山，见道侧孙花翁墓埋没蓬颗间，心焉伤之，拟为修葺，未果也。旋闻湖滨筑路，墓将被毁，方商之周湘舲，谋迁葬，得易大岸自杭急札，云墓已毁。湘舲立遣人往杭道地，则仅得束棺之铁及石碣、石案诸物，棺椁则云已化尽。湘舲乃与刘翰怡筑冢于道左高阜，表曰宋词人孙花翁墓，树石案于前，实则遗骼已莫知所在矣。方事之殷，大岸为图纪之，且题词甚悲，久存余所。越十余载，余避兵香港，大","清末近现代初","叶恭绰","词心百结，付一往沈冥，罢歌苌楚。怨痕梦缕。尽秋坟夜唱，鹤衣愁舞。坏土飘零，莫话西陵风雨。逐流去。问尘世那寻，堪葬花处。穿冢空自许。甚没分同归，段桥西路。菊泉荐俎。好萧条异代，共盟幽素。满目江山，谁省骚人意苦。漫回伫。折冰弦、恨深重鼓。"
"浣溪纱·旧梦","清末近现代初","叶恭绰","旧梦依稀幻水云。枯香愁对白头人。万山深处倘逢君。九畹最宜骚客佩，双烟都为女儿熏。卅年陈事与谁论。"
"浣溪纱·重阳橐园召客徵诗，余无以应，因谢不往。却成二调","清末近现代初","叶恭绰","镇日秋风祗自忙。吟蛩哀雁费平章。新来萸菊也都荒。久分残年无笑口，更堪佳景触愁肠。人生销得几重阳。"
"浣溪纱","清末近现代初","叶恭绰","老懒新诗一字无。宁缘败兴为催租。秋风病骨几曾苏。多难登临将甚地，闭门歌哭祗如愚。不须菊酒慰潜夫。"
"浣溪纱·重九又一首","清末近现代初","叶恭绰","何止诗中一世豪。沈冥翻自怯题糕。胸中秋色漫相高。已分百罹伤断梗，忍看众醉更哺糟。不须痛饮已离骚。"
"浣溪纱·题竹阴仕女","清末近现代初","叶恭绰","倦倚琼箫欲罢难。缄情无奈碧琅玕。秦楼依约雾中看。不分閒庭忘夜永，本来空谷耐天寒。回肠多似旧红阑。"
"浣溪纱","清末近现代初","叶恭绰","残照西风漾梦痕。高楼销得几吟魂。更无人处自黄昏。晓镜光分犹似月，夕炉香浥渐成云。人生无事感离群。"
"浣溪纱","清末近现代初","叶恭绰","谱尽群芳忏怨思。千花百草总支离。更无消息祗然疑。不分遥山遮远目，却怜暮雨失归期。劳生无那日斜时。"
"采桑子·题罗瘿公为浣华玉笛戏书小册","清末近现代初","叶恭绰","悠悠三十年前事，四印斋头。风韵清柔。辛苦寒香影不留。小园幻住谁为主，零落山邱。依样虚沤。羡尔凌云得自由。"
"采桑子","清末近现代初","叶恭绰","红兰泣露空萧瑟，一样珍丛。玉树临风。羡尔经霜特地红。偶然几句闻钟偈，枨触衰翁。影事重重。燕北江南剧懊侬。"
"减字木兰花·题张大千画东篱醉菊","清末近现代初","叶恭绰","穷居绝景。三径西风閒顾影。尚有柴桑。篱菊依然傲众芳。攒眉莲社。八表同昏伤和寡。一往沉冥。谁信人间有独醒。"
"菩萨蛮·题溥心畬画松壑携琴","清末近现代初","叶恭绰","烟霞似与幽人约。寒岩宴坐增凄索。泉响韵松风。无限曲未终。携琴宁啸侣。冥想堪千古。万景昼疑阴。空山只自深。"
"菩萨蛮·题画仕女","清末近现代初","叶恭绰","花阴人意慵于蝶。閒庭梦影幽香结。万景入支颐。沈吟欲语时。低鬘还隐几。絮乱凭谁理。消息落花中。含情谢晚风。"
"减兰·题黄荫普秋镫课子图","清末近现代初","叶恭绰","槎枒图色。并出一灯秋寂寂。有味儿时。展卷辛勤阿母知。白头泪尽。井水昔盟留取认。珍重香蟫。莫负春晖寸草心。"
"百字令·为蒋东孚题其香草居图，蒋工艺兰，无锡人","清末近现代初","叶恭绰","萧然物外，算托根有地，不殊空谷。纫佩含香凝楚怨，倘比柴桑松菊。益径欣开，德邻在望，成就幽栖局。閒居可赋，不须詹尹重卜。却念长水词宗，吴门琴客，遗构同题目。更有高斋传十砚，想象伊人如玉。佳话千秋，清标一例，永峙龙山麓。辋川图画，裴王高咏堪续。"
"浣溪纱·题橤儿画淡红菊","清末近现代初","叶恭绰","脸薄微萦一缕霞。酡颜宜称縠屏遮。笔端开出傲霜花。酒罢暗怜尘换世，灯残翻怯梦无涯。餐英情绪倘宜家。"
"浣溪纱·题自画斑竹","清末近现代初","叶恭绰","谁向湘皋涤酒痕。年年风雨阅朝昏。几多骚怨共荃荪。钿失文箫情宛续，箧捐团扇梦犹温。澈泉声泪两销魂。"
"望江南·卧床半载，又遇中秋，月色清澄，未由游赏。因念平生屡辜佳节，遂追忆中秋往事之可念者，为词数首以纪梦痕，他日或有佳篇，增成故实，此则打油击壤而已","清末近现代初","叶恭绰","中秋好，宝汉忆茶寮。对月高吟声裂石，伤时残泪语如潮。难忘此清宵。"
"望江南","清末近现代初","叶恭绰","中秋好，山寺忆濂泉。绝顶烟岚清到骨，下方楼阁望疑仙。今夕是何年。"
"望江南","清末近现代初","叶恭绰","中秋好，湖泛忆昆明。水底鱼游吞月色，草间蛩语答秋声。御赏可曾经。"
"望江南","清末近现代初","叶恭绰","中秋好，罨画旧溪头。百里清光萦把盏，四围山色裹行舟。佳景若为酬。"
"望江南","清末近现代初","叶恭绰","中秋好，最好虎邱山。茗椀淡宜寒月共，篴声柔似暮云閒。往事够凄潸。"
"望江南","清末近现代初","叶恭绰","中秋好，印月赏三潭。丛薄暗疑烟墨画，微波澄似水银涵。谁与共幽探。"
"望江南","清末近现代初","叶恭绰","中秋好，永夕石湖旁。串月每疑天作戏，依山仍以水为乡。何日买沧浪。"
"望江南","清末近现代初","叶恭绰","中秋好，几度忆吴淞。江海双光澄晚镜，林邱一曲度晨钟。相约继游踪。"
"望江南","清末近现代初","叶恭绰","中秋好，难忘在高斋。小阁天风环佩响，横江烟雨画图开。何减住蓬莱。"
"望江南","清末近现代初","叶恭绰","中秋好，香港景翻新。箫鼓中流凌万顷，簪裙豪气压千人。碧海正无尘。"
"望江南","清末近现代初","叶恭绰","中秋好，孤赏翠微旁。小筑幽栖原幻住，安心是处更无乡。惆怅不能狂。"
"望江南","清末近现代初","叶恭绰","中秋好，蛰伏小楼中。复壁蜗居难见月，危巢燕幕屡惊风。愁对一灯红。"
"望江南","清末近现代初","叶恭绰","中秋好，举国正狂欢。喜见银河方净洗，谁云玉宇尚高寒。另眼一相看。"
"减字木兰花·题陈■阶百尺楼词","清末近现代初","叶恭绰","笙竽万籁。岭海词流推几辈。风月平章。此事输君擅胜场。微吟拥鼻。尚想当年湖海气。邻笛凄清。愁听阳关煞尾声。"
"水龙吟·时序相催，悲愉无定。我闻如是，言愁欲愁，卅四年十月作","清末近现代初","叶恭绰","几番风雨鸡鸣，到头只是天难晓。曙星无焰，繁霜匝地，惊涛萦绕。今古消沈，春灯梦冷，晨钟声悄。甚西园临赏，彩幡高矗，翻送尽，花多少。休说芳期俊约，滞车轮、满街流潦。钗分怅忆，珠还费泪，麝尘愁捣。罥径藤深，沾泥絮乱，余春易老。问蓬壶咫尺，家山何日，把寒烟扫。"
"浣溪纱·为冯文凤女士题诸名家梅花长卷","清末近现代初","叶恭绰","谁与梅花谱喜神。横斜写出梦中身。水边林下亦前因。未分寒香增月色，只余傲骨表霜晨。一枝珍重岭南春。"
"水龙吟·闭门病隐，景物非春，灯影机声，萦怀象外。因成此什，以写我忧","清末近现代初","叶恭绰","望中胜事园林，何缘屡遣芳期误。东风乍过，西风又紧，长幡空护。匝地鹃啼，遥天鹤返，与谁同语。甚随流一叶，凌波双桨，浑盼断，家山路。休仗衔书青鸟，秘瑶池、满城飞絮。翻阶红药，只今赢得，看花如雾。紫玉烟沈，鲛珠泪竭，彩云难驻。好三生梦觉，返魂香爇，觅归真处。"
"清平乐·遐忆","清末近现代初","叶恭绰","璇宫梦远。独夜余肠断。望极飙轮千万转。愧逊淮南鸡犬。剧怜残照疏林。东风碾尽琴心。谁分来鸿去燕，都成填海冤禽。"
"鹧鸪天·民国二十四五年，余屡游沧浪亭，极赏结草庵巨栝，曾有诗咏之。书院红梅一株，色夺朱砂，亦罕见物。兵后蒋吟秋来告二物均无恙。余乃约蒋合绘苍栝红梅图，留苏州图书馆中，以存故事，并题此词","清末近现代初","叶恭绰","步屧随风欲放颠。沧浪一曲共延缘。梅新浥露宜临水，栝老禁霜莫问年。凭画笔，写情筌。鬓丝禅榻费茶烟。重来怕只南园树，能说当时已惘然。"
"六州歌头·居庸长城","清末近现代初","叶恭绰","神州极目，今古几长城。居庸塞，联榆蓟，卫燕京，控龙庭。恃作华夷限，巢蜂蝶，穴狐兔，容蛇豕，争蛮触，混膻腥。锁阴重溟。洞启百年史，国耻充盈。更蓬莱左股，历劫剩枯枰。万里回萦。竟何成。况烟熛怒，飙轮迅，艨艟巨，幡旗精。高空制，后方战，合纵争，百欺凌。人类浑奚罪，相奔迸。赴秦坑，山河险，坛坫约，总难凭。何日町畦，尽泯兵革息，长庆由庚。尽边城戍垒，开辟付农耕。春满藩屏。"
"鹧鸪天·答寂园见赠之作","清末近现代初","叶恭绰","扑面人间滟滪堆。狂澜争信手能回。愁多更结千丝网，泪尽还余一寸灰。看落照，掩空斋。颓流甚地足潆洄。橘中藕孔原儿戏，谁许孤鸿独往来。"
"琐窗寒","清末近现代初","叶恭绰","倦雁呼群，鸣蛩唤夕，尚淹残暑。文园病久，暗怯茂陵秋雨。甚遥空、乱云四垂，登楼一望犹吾土。且寄怀物外，东皋閒话，洞天挥麈。延伫。忘宾主。喜白雪阳春，渐多新侣。华年似水，莫道当时弦柱。尽匆匆、教唱渭城，断肠漫惜歌者苦。料关情、叶底吟蝉，送客杨枝舞。"
"大江西上曲·丁亥七月十三日余远游西溟，舟发杨椒坪，谢梧山、居古泉、黄绮云、黄日坡、杨湘舲、胡敬之、曾式如、杨崙西、伍意庄、居秋海送至珠江，率赋留别。仓皇行色，不复按谱求工也","清末近现代初","潘飞声","江亭酒醒，听西风一笛，离愁吹起。已拚乡心抛撇去，禁得桥阑重倚。戴笠前盟，诛茅后约，洒尽平生泪。丝丝疏柳，向人还更憔悴。早分万里关山，吴箫燕筑，萍梗看身世。何况西溟风雪路，多恐敝裘难理。潮打裘来，海浮天去，归梦知何际。苍茫云水，挂帆吾又行矣。"
"采桑子·雨夜","清末近现代初","潘飞声","天涯听雨无人夜，点滴分明。点滴分明。不是家园一样声。乡心拚被风吹碎，梦又难成。梦又难成。蓦忆家园一样情。"
"浪淘沙·酒后感秋","清末近现代初","潘飞声","一曲倚铜琶。浊酒能赊。醉来才卷绿窗纱。不听秋声吹落叶，忘却天涯。琴剑负年华。鬓影空嗟。思量佳节近黄花。海燕别人何处去，一样无家。"
"一剪梅·斯布列河春泛","清末近现代初","潘飞声","日煖河干残雪消。新绿悠悠。浸满阑桥。有人桥下驻兰桡。照影惊鸿，个个纤腰。绝代蛮娘花外招。一曲洋歌，水远云飘。待侬低和按红箫。吹出羁愁，荡入春潮。"
"碧桃春·夏鳞湖在柏林西数里。松山低环，绿水如镜，细腰佳人，夏日多游冶于此","清末近现代初","潘飞声","山眉轻抹一奁烟。湖平花满天。罗裙香影漾红船。凌波人是仙。风絮外，醉魂边。层楼镫又然。画筵歌舞系归舷。鸳鸯眠不眠。"
"高阳台·戊子元夜酒座中赠洋妓安那","清末近现代初","潘飞声","镫市沽春，冰街踏月，天涯又度元宵。花外才风，云萍一样飘萧。蛮娘眉黛能传语，捧瑶觞、劝洗无憀。尽孤他、悄掩晶屏，银烛偷烧。频年游客伤春懒，算销磨琴剑，鸾镜都抛。收拾狂名，题词休按红箫。分明一刻还疑梦，只襟痕、薄酒难消。记閒缘、万一重来，留认鲛绡。"
"买陂塘·何蘧盦书来，谓移居荔湾，筑馆池荷之上。属为制词，预题廊壁。余倦游海外，久轸乡情，一片归心，已在菱香芰影中矣","清末近现代初","潘飞声","买陂塘、绿荷添种，平铺浅浅明镜。隔花新筑玻璃馆，帘卷碧云千顷。鸥未醒。听两岸蝉声，吹堕斜阳暝。赤阑独凭。唤点烛调筝，焚香展画，花外有人应。湾头好，几处红芳翠净。年时曾共游兴。西风吹老菰浦叶，遮断江湖尘影。秋枕冷。可忆我连宵，梦落横塘艇。烦君且等。约再熟离支，荷衣归换，诗教玉奴咏。"
"买陂塘·女郎有字莺丽姒者，屡订五湖之约。赋此宠之","清末近现代初","潘飞声","铁阑桥、夜深风雪，忍寒相待如许。天涯久悔狂游倦，那肯更沾风絮。凭听取。也未要酬珠，事事依分付。几番暗诉。愿海角追随，灵心侠骨，冷煖仗郎护。伤心事，我正风尘羁旅。萍踪飘泊无据。柏陵花月非侬宅，剩可五湖归去。卿莫误。祝恨海填平，奇福天应与。相怜最苦。怕未老樊川，寻春较晚，佳约又迟汝。"
"巫山一段云","清末近现代初","潘飞声","省识仙模样，芳龄问破瓜。可怜生小是贫家。多愁看落花。今夜酒醒何处。默默眉梢无语。欢场转眼又相思。春情休更痴。"
"阳台梦","清末近现代初","潘飞声","绣鸳鸯线停金剪。莲靴怯踏桃花软。锦巢清冷不成栖，忍深杯私劝。销魂禁未得，休被鹦哥偷眼。落红如雨送香车，最苦春宵短。"
"鹊桥仙·夜悄有忆","清末近现代初","潘飞声","罗云弄巧，银河泻恨，楼外露零金凤。花阴孤悄掩屏山，算可有、佳期入梦。丁香空结，海棠未嫁，还怕莺欺蝶弄。相思同此柏城寒，定忆我、鸾衾独拥。"
"伤情怨·德意志柏林城泉甘土沃，花事极盛。四月紫丁香、八月秋海棠，人家园林，随地皆是。游览所及，写以小词。又以见羁人幽绪，随感而伤也","清末近现代初","潘飞声","春寒香信尚怯。已有花如雪。紫玉填街，乱沾裙百摺。交枝未忍暗折。谩替与、罗襟偷缀。要等相思，纤纤穿作结。"
"卜算子","清末近现代初","潘飞声","无语向东墙，脉脉檀心逗。夜悄风寒蝶懒栖，禁得秋僝僽。颜色妒佳人，命似佳人否。慰汝相思替汝愁，花下销魂久。"
"声声慢·九月六日承伯纯吏部招同姚子梁太守、陶矩林司马、桂竹君秋曹集沙萝浦绿雪楼","清末近现代初","潘飞声","阑腰过酒，帘额遮香，窗开八面珑玲。节近重阳，楼高飞上秋声。无多几株松竹，绿阴撩乱新晴。题襟好，算征尘暂洗，诗思难清。海上青琴自抚，问知音何处，沦落狂名。今夕尊前，匆匆莫忘鸥盟。燕台约寻伴侣，慰金门、索米伶俜。还有待，挂归帆、同醉海溟。"
"蝶恋花·送绮云字女史归伦敦，酒阑复歌此调","清末近现代初","潘飞声","楼外斜阳红一线。怕看香车，不把湘帘卷。草草离筵花下款。多情许握黄金钏。恨别江郎肠惯断。海角蓬飘，甚日重相见。莫惜深杯珍重劝。醉中禁得天涯远。"
"台城路·杨椒翁寄秋岩宴坐图属题。余滞留海国，忆友怀乡，于翁则尤恋恋，故多为伤别之言。而末语又以坚他年栖岩之约，慰翁独坐时惆怅也","清末近现代初","潘飞声","两年梦想添茅老，披图又增离绪。鹤渚桥头，凰冈渡口，记得万松甚处。蕉衫竹麈。爱坐满溪云，悄然无语。一片吟情，秋声吹过隔林树。当年坠欢未拾，花田觞别路，犹剩飞絮。江上琴孤，花前画冷，怕见峰眉愁聚。天涯倦旅。问甚日归来，再圆鸥侣。添我图中，石岩同话雨。"
"诉衷情·听媚雅女士洋琴","清末近现代初","潘飞声","楼迥人静。移玉镜。照银栊。琴语定。帘影月朦胧。芳思许谁同。丁东。隔花弹乱红。一痕风。"
"捣练子·与嬉婵女士游高列林。林有酒楼，临夏菲利河，极烟波之胜","清末近现代初","潘飞声","河上路，翠浮空。万点蘋花逐软风。缥缈楼台如画里，卷帘秋水照惊鸿。"
"高阳台·芜亚陂女子越梨思所居第五楼，镜屏琴几，位置如画。槛外绿鹦鹉能学语唤人。余两宿其中，绣榻明镫，曾照客梦，而梦中思梦，转难为怀。题此词疥其壁，亦足见回肠荡魄时矣","清末近现代初","潘飞声","帘卷花痕，屏开雪影，有人楼外偷凭。密语些些，等閒忘了深更。娉婷心似纤纤月，照閒愁、又照閒情。慰飘零。细酌银瓶，细拢银筝。年来孤阁听秋雨，问绮怀谁诉，冷枕寒镫。一夕温存，消他暖慰吴绫。鹦哥解唤伤春客，护梨魂、晓梦休惊。记香盟。如此分明，如此凄清。"
"菩萨鬘·题伯纯画照水芙蓉","清末近现代初","潘飞声","天涯幽绪无人识。销魂借取瓯香笔。照影不成双。相思秋一江。画情谁与共。零落鸳鸯梦。莫道不怜伊。断肠花自知。"
"玲珑四犯·夜读白石道人文章信美知何用，谩赢得、天涯羁旅句，殊触身世之感，慨然赋此。和原韵，寄何一山贰尹沪海、萧伯瑶山人潮州","清末近现代初","潘飞声","酒祓客愁，花消豪兴，潜移时序何许。敝裘辜意气，击剑伤千古。天涯罢吟别赋，记前年、送君珠浦。笛里关山，帆边潮汐，早识远游苦。风尘共嗟行路。只故乡皓月，寒入楼户。待寻归燕子，寄我离怀去。为言琴筑无知己，有诗卷、销磨羁旅。问甚日鸥盟，话江湖倦侣。"
"洞仙歌·同媚雅、芬英、高璧、玲字四女史夜过冬园观剧。歌停，日本舞妓阿摩鬌出扇索书，赠以此词","清末近现代初","潘飞声","电灯妒月，荡琼台香雾。笑逐嫦娥听歌舞。正珠帘乍卷，宝扇初开。花影乱、忘了倭鬟眉妩。檀槽声未歇，替诉柔情，一样鸾飘奈何许。如此四弦秋，莫向当筵，更唱我、客游此句。待解佩、深宵慰閒愁，怕酒醒天涯，梦痕难作。"
"金缕曲·德兵合操日，姚子梁都转命车往观，柏林画工照影成图，传诵城市。都转徵诗海外，属余为之先声","清末近现代初","潘飞声","图画人争买。是边城、晶球摄出，陆离冠盖。绝域观兵夸汉使，赢得单于下拜。想谈笑、昂头天外。渡海当年曾击楫，斩鲸鲵、誓扫狼烟塞。凭轼处，壮怀在。列河禊饮壶觞载。有佳人、买丝绣我，临风狂态。请缨上策平生愿，换了看花西海。只小杜、豪情未改。自笑封侯无骨相，望云台、像绘君应待。敲短剑，吐光彩。"
"虞美人·矩林太守招饮夜，余以夜深，竟阻听琴之约。伯纯吏部词来，书以答之","清末近现代初","潘飞声","花前中酒平生惯。忘了归期缓。重扶残醉上雕鞍。最忆玉人歌罢玉楼寒。青琴寂寞离鸾语。旧曲愁新顾。起来惆怅读君词。禁得欢场回首剩相思。"
"木兰花·消寒分咏，同伯纯、矩林、竹君","清末近现代初","潘飞声","听疏篱，风细动。欲画修眉愁粉重。怜薄命，惜多情，旧衣空晒斜阳冻。栖香往事无人共。何处残红堪独拥。飘零犹剩恋花心，双飞待印浓春梦。"
"别怨·寒雁","清末近现代初","潘飞声","声满秋风。度燕云、关塞重重。怎孤飞万里，偏迟书字慰愁侬。听汝宵深梦不浓。故国芦花岸，曾相识、冷月明中。归期未定，泥痕何日重逢。又穷途霜紧，愁水宿，稻梁空。"
"寿楼春·戊子十一月九日桂竹君秋曹、井上君迪文学布席绿天楼，为余作生日。而芬英、媚雅、苏姒、玲字四女史亦各送名花至。衣香花气，荡漾于珠帘镜槛间，酒阑，诸女史按洋琴，扬清歌，相跳舞以娱寿。客皆尽欢，余欣然成此解","清末近现代初","潘飞声","向琼楼开筵。挂晶毬万点，光映霜天。更启瑶窗呼出，照花银蟾。偏触我，新愁牵。叹岁华、消磨从前。但醉去吹箫，狂来说剑，憔悴过中年。红毹席，书鸾笺。有东瀛旧侣，西海群仙。似在纤腰宫里，听弹湘弦。抛一串，歌珠圆。舞绣裙、惊鸿翩翩。拚酣饮千觞，宵深醉从花下眠。"
"虞美人·书媚雅女史扇","清末近现代初","潘飞声","琼楼百二银窗启。亲见神仙倚。柳腰风亸最轻轻。我到海山才识许飞琼。香肩几度容偷傍。脉脉通霞想。代披瑶扇写新词。也似万花低首拜琴师。"
"临江仙·记情","清末近现代初","潘飞声","第二红楼听雨夜，琴边偷问年华。画房刚掩绿窗纱。停弦春意懒，侬代脱莲靴。也许胡床同靠坐，低教蛮语些些。起来亲酌架菲茶。却防憨婢笑，呼去看唐花。"
"减兰·书愿","清末近现代初","潘飞声","蕙兰心性。未嫁桃花休诉命。不为销魂。禁得衣香一霎闻。狂奴艳想。归去江湖同打桨。卿理琴丝。唱我西溟绝妙词。"
"高阳台·伯纯出示悼姬人词，赋此慰之","清末近现代初","潘飞声","碧玉成烟，明珠化泪，琴铭怨入银笺。梦醒天涯，不堪重话当年。佳人未信青春老，脱青衣、又跨飞鸾。尽凄然。夜雨江湖，孤枕怀仙。人间绮恨原无数，问青天皓月，几度能圆。短命名花，争禁都种愁边。玉箫怕有来生约，慰深情、更结閒缘。且閒眠。莫赋伤心，再听啼鹃。"
"齐天乐·题竹君江户琐谈后","清末近现代初","潘飞声","平生久识东瀛好，输君者番游冶。花月新桥，笙歌墨水，端合才人维马。艳情自写。似画舫扬州，水天閒话。酒畔传钞，鸡林纸贵定无价。天涯。同宿客舍。有秾愁旧梦，细诉遥夜。破砚敲霜，残镫坐雨，那觅芳原楼榭。云帆待挂。问摇落欧洲，不如归也。指点神山，与君吟袖把。"
"思佳客·绮云字自伦敦寄示天士河图，云将迟余于红桥白舫间也","清末近现代初","潘飞声","青鸟殷勤寄锦绡。展看图画倍魂销。谁从天士眠鸳浦，长待仙人渡鹊桥。杨柳岸，木兰桡。小红楼下又春潮。人间岂有银河隔，愿逐秦娥听玉箫。"
"梦横塘·兰珸琦女史邀泛帖尔园之新湖，有瑞典女郎威丽默打桨。时四月六日，新绿乍齐，湖波半剪。铁桥环曲，间备罨画，图中佳瞩，船名绿衣姒，亦美人名也","清末近现代初","潘飞声","草痕消雨，柳影吹云，满湖铺上花气。唤出佳人，荡三十六湾凉翠。镜里烟鬟，风前罗袖，画来明媚。认珠奁倒浸，第七阑桥，千重碧成寒水。笑他客与香迷，任鸳鸯偷眼，兰棹同倚。桃叶桃根，问得似、洛妃游戏。怕花外、绿衣低唤，便认船名作芳字。好剪横波，绿阴归去，折菩桃清醉。"
"一萼红·重午柏崎园观芍药，时花事正繁，宝马香车，游览殊胜。余以重来崔护，怆然其有前尘之悲。酒边人远，不独为可离咏也","清末近现代初","潘飞声","脱宫衣。正兰汤新浴，绰约见娇姿。海上琼台，天中令节，画栏春色迟迟。嘱薰风、红妆稳护，谁念我、愁断聚香丝。金带围销，虹桥梦远，惆怅芳期。莫问去年游冶，算杜郎俊赏，回首都非。冷入行云，群芳未殿，无端换了将离。最负他、曾称近侍，空相谑、谁为寄相思。料是金屏斜倚，诅我多时。"
"琵琶仙·蝶渡纪游","清末近现代初","潘飞声","仙舫晶屏，有人画、洛浦灵妃眉妩。歌扇轻约蘋风，云鬟醮香雾。芳渡口、银奁浸绿。更红了、樱桃千树。初度刘郎，三生杜牧，尘梦休赋。还怜我、似水才名，话佳日、匆匆莫閒度。都把一襟羁思，与前汀鸥鹭。扶窄袖、瑶丝代语。唤水仙、共点琴谱。只惜弦里飞花，断肠何处。"
"绿意·杨椒叟半园有十青簃，所植皆瑶草。里中诸子各为分咏，而椒叟谓不可无拙作，因以珍珠草属余倚声","清末近现代初","潘飞声","筠簃点翠。映人帘霁影，春色明媚。旧种开明，凉露星星，妆成自倚兰蕙。麻姑不解纫秋佩，但掷米、凭伊游戏。笑玉楼、坠了香尘，百琲那时曾赐。谁念王孙海上，禹粮觅未得，难抵离思。依旧青袍，瘦尽裙腰，一寸红心愁寄。相思十斛随波去，又梦与、绿烟无际。想故园、青满池塘，化作老鲛清泪。"
"风入松·次韵答一山丈","清末近现代初","潘飞声","两年归计未能成。林叶又秋零。萧萧送我还乡梦，渡重洋、只绕卢城。彷佛万松深翠，苍烟寒入山棱。醒来惆怅自心惊。推枕剔凉镫。哦君风雨怀人句，恁清商、都是愁声。料得何郎老去，一般憔悴风情。"
"虞美人·夏夜偕媚雅、高璧、兰珸琦金鳞池纳凉作","清末近现代初","潘飞声","银塘月洗流云净。吹过残红影。水晶阑角度歌声。只有鸳鸯初醒听分明。冰肌玉骨原无汗。风送林香满。花阴莫更卸腰围。渐渐白蘋凉意上罗衣。"
"重叠金·荷花生日集扶荔园，为媚雅寿","清末近现代初","潘飞声","方平夜侍麻姑宴。烟鬟雾縠云中见。天上听瑶琴。华年感不禁。琼楼通翠囿。家近西王母。生日祝红莲。同花寿百年。"
"点绛唇·白湖夜游","清末近现代初","潘飞声","湖雨湖烟，晚来秋色明如镜。踏歌声静。月唤凉花醒。小小兰舟，短短兰桡并。晶窗净。柳丝交映。绿上风鬟影。"
"唐多令·答伯纯","清末近现代初","潘飞声","烟树入楼苍。萧萧塞草黄。望燕云、帽影都凉。摇落关河悲庾信，惊岁月，为谁忙。衣上冷斜阳。胡琴亦懒张。听秋声、触我思量。我合吹箫君击剑，湖海气，未消亡。"
"罗敷艳歌·钵丹园看花分咏，得白莲","清末近现代初","潘飞声","玻璃亭子明如水，彷佛银塘。烟月苍茫。不辨花丛只辨香。霓裳清晓无风露，煖护鸳鸯。莫怨他乡。粉面人人惜六郎。"
"浣溪沙·自题海山听琴图","清末近现代初","潘飞声","也悄王乔侍碧城。许听螺轸按元灵。渺然天外数峰青。不倩芳词传郭密，愧教尘世识飞琼。一丝瑶想指边生。"
"浣溪沙","清末近现代初","潘飞声","彷佛湘灵又洛神。循弦寻梦总难分。微闻香泽似花云。元鹤明光空记曲，离鸾私语静无人。断肠清夜唤真真。"
"鹧鸪天","清末近现代初","潘飞声","检点閒情抛撇难。闻声对影苦相关。翻疑锦字传青雀，空忆银针绣彩鸳。遥听曲，悄凭阑。一墙才隔便蓬山。从知此夜霏微雨，布被香襟各自寒。"
"满江红·博子墩，译言橡树林也。有布王富得利第二离宫。风亭雪阁数十里相望，大河湾环，明湖迤?，山光水色，苍翠万重。为布鲁斯第一佳山水","清末近现代初","潘飞声","如此江山，问天外、何年开辟。凭吊古、飞桥百里，粉楼千尺。邻国终输瓯脱地，名王不射单于镝。看离宫、百二冷斜阳，苍苍碧。蒲萄酒，氍毹席。挠饮器，悬光璧。话银槎通使，大秦陈迹。左纛可能除帝制，轺车那许遮安息。待甚时、朝汉筑高台，来吹笛。"
"水龙吟·独游帖尔园，至沙律定堡看黄叶","清末近现代初","潘飞声","可怜瘦尽秋怀，寥空也换凄凉色。平林远近，西风作意，教伊狼藉。薄霭愁笼，斜阳冷染，画残金碧。怪宵来悄听，閒截堕玉，幽蛩语，无人识。况又江关庾信，尽频年、赋成萧瑟。殊方异客，空山何处，独寻行迹。我本飘零，树犹如此，岁华堪惜。想故园旧侣，著书才罢，一尊相忆。"
"金缕曲·雪中读杨崙西寄词，走笔次韵作答","清末近现代初","潘飞声","肝胆曾相寄。偶然间、河梁挥手，海天无际。三载飘蓬忧患足，何况风尘失意。向海外、高楼孤倚。极目乡国何处是，猛愁来、怕读君此句。身世感，尚同慰。鬓丝照影增憔悴。枉穷边、谈兵说剑，纵论兴废。马上琵琶供涕泪，陶写羁情未已。任击筑、狂歌粗俚。歌罢阴阴天又雪，酌蒲桃、暂作消寒计。鹦醉喝，玉龙起。"
"卜算子·张在初观察席上分咏，余得蒲草","清末近现代初","潘飞声","嫩绿点云根，雨后涵春气。戏谑金钱作小名，不是寒窗味。短剑剪微风，砚北闻香细。待洗寒泉白石盘，供养倪高士。"
"添字罗敷媚·用纳兰容若韵","清末近现代初","潘飞声","名园夜趁嬉春约，扶步青苔。阿姊催回。行到悄无人地月华来。相逢只恨当时错，鸾信羞开。触恼愁怀。一片落红曾印缕金鞋。"
"国香慢·日耳曼女士李士馨花明玉艳，略识华文。与陈骏生典簿邂逅白陵。联骑看花，擘巾题句，拟之洛水江皋，不是过也。后士馨以流离远徙，竟绝声闻。骏生重访旧居，大有朱箔天涯之感。因取士馨往日赠诗，属张小轩茂才译为长篇，自书于册，而委余题首","清末近现代初","潘飞声","海样多情。只相思脉脉，相惜惺惺。天涯绮怀，才诉又堕香盟。半叠银笺写泪，纵微吟、不是双声。芳辞试重译，一曲花游，软语分明。佳人原薄命，叹天寒倚竹，波远飘萍。敲残鸾镜，绝忆鹦母曾听。我亦风尘倦客，尽伤心、重过旗亭。春愁奈何，许如此韶光，付与啼莺。"
"忆王孙","清末近现代初","潘飞声","珠帘不卷月黄昏。楼上春寒深闭门。独倚熏炉酒梦温。黯销魂。似有弦声花外闻。"
"菩萨蛮·独游莎露园","清末近现代初","潘飞声","绿窗晴日浑愁度。啼莺劝我寻春去。閒过杏花时。春浓客不知。明湖垂翠柳。绝忆蛮腰否。飞过两鸳鸯。如何不断肠。"
"满庭芳·柏崎园观百花会","清末近现代初","潘飞声","绣织琼台，香围金屋，锦城春色重重。西华游戏，欧碧化珠宫。谁唤道人七七，催顷刻、妆点娇浓。争知道，休挝羯鼓，花信已潜通。华鬘看著手，十洲旖旎，不见愁红。况霓裳漫舞，齐护东风。却恐宵深梦冷，烧电烛、光照帘栊。归情好，河阳旧县，我亦种花农。"
"秦楼月·琼楼话月图","清末近现代初","潘飞声","花阴怯。姮娥夜赠琼楼月。琼楼月。碧天携手，有人愁别。东华莫道音尘绝。鱼书愿借银槎发。银槎发。不如归去，广寒宫阙。"
"菩萨蛮·宿威陵","清末近现代初","潘飞声","飞车穿过层云湿。长河渡口烟波黑。今夜宿山村。水风寒到门。蒲桃供浅醉。短烛酣清睡。梦里见烟鬟。吹愁上碧山。"
"蝶恋花·山道写望","清末近现代初","潘飞声","簇簇螺鬟窥玉镜。杨柳如烟，画出烟波景。镜里楼台花竹映。隔花似见风裳影。如此溪山称览胜。触我寻思，商略归帆整。归去陂塘谋半顷。招邀红袖撑烟艇。"
"浪淘沙·登石门","清末近现代初","潘飞声","匹马破蛮烟。倚剑峰峦。雨晴天外好看山。想见夸娥来裂石，划此孱颜。壮志任投閒。射虎空还。元师曾出铁门关。谁续西游编手录，醉墨斓斑。"
"南乡子·迤?碧河酒楼题壁","清末近现代初","潘飞声","灯火浸平桥。垂柳楼台驻画桡。鹦鹉帘栊蝴蝶幔，魂销。彷佛扬州梦不遥。脂粉荡花妖。莺燕迷离暮暮朝。别有尊前工唱曲，琴箫。月惯听歌厌寂寥。"
"满江红·别金井飞卿，即用见赠原韵","清末近现代初","潘飞声","海上云萍，叹遇合、偏无多日。空姚冶、江东词赋，才名争识。马策风尘三载倦，龙标乐府双鬟索。照海天、椽笔吐长虹，吾难敌。青楼赋，黄衫客。王融扇，桓伊笛。洒欧洲半壁，数行狂墨。君自五陵夸任侠，我怀一刺艰谋食。约重逢、蓬岛醉樱云，听瑶瑟。"
"台城路·绿天楼琴酌，留别媚雅女士","清末近现代初","潘飞声","悽弦忽作离鸾曲，潇潇画楼凉雨。宝镜团愁，银镫照影，别有离筵酸楚。飘零倦旅。问一样天涯，赏音何许。此夕琴心，万千哀怨镇无语。尘寰最怜小谪，恁华年锦瑟，孤负眉妩。我亦频年，弹琴说剑，归去萍踪无据。深情慢诉。祝如愿天中，海山重睹。早谶华严，赠君肠断句。"
"摸鱼儿·庚寅七月十一日束装东归，嬉婵、麦家丽、李拾璧、马丽婷、符梨姒五女史邀饯佛罗洼园林。即席赋谢，并以志别","清末近现代初","潘飞声","向离筵、万花围绕，香城都化罗绮。四年憔悴麟洲客，只有蛾眉同慰。情早系。似湖海浮名，落拓称才子。弓衣绣未。任宝扇题情，银笺缄恨，悽绝别愁寄。狂生愿，甘老华鬘界里。怜侬归去非计。尊前便解相思苦，不待骊歌终矣。杯莫置。问如此江山，甚日能重至。瑶琴慢理。怕天际峰青，酒边人远，幽梦隔云水。"
"菩萨鬘","清末近现代初","潘飞声","阑干柳色含情绿。骚人心比阑干曲。莫道不销魂。春红瘦几分。斜阳花影软。十二湘帘卷。银甲上瑶丝。柔情筝雁知。"
"卖花声","清末近现代初","潘飞声","庭院悄无人。门掩黄昏。阑干慵倚独含颦。不为愁花兼病酒，只是怜春。春梦记难真。閒杀芳辰。倩谁心字夜香薰。空有海棠新月上，知我销魂。"
"点绛唇","清末近现代初","潘飞声","暮雨潇潇，晓来才觉东风软。满池花片。看得春光贱。瘦减腰围，憔悴何人见。凭阑倦。重帘不卷。误了归来燕。"
"虞美人·题倪耘劬司马花阴寻梦图","清末近现代初","潘飞声","紫藤棚下霏香雨。人在花深处。梦魂如水一痕消。不信人间真有可怜宵。寻思细细檀心印。空把银蟾认。为谁唤起旧时情。只是红墙遮不住箫声。"
"台城路·海山仙馆","清末近现代初","潘飞声","花阴梦破衫痕碧，残荷冷摇苍翠。曲曲回廊，閒閒野鹭，不管游人停舣。风窗半启。占几叠湖山，几分烟水。垂柳萧疏，宵来渐渐有秋意。年来游侣散尽，便诗筒酒盏，随分抛弃。雪阁吹箫，虹桥问月，风景依稀重记。荒凉若此。又玉笛声中，落红铺地。隔岸归鸦，冷烟飞不起。"
"采桑子","清末近现代初","潘飞声","凄凉孤馆无人夜，醒也无聊。睡也无聊。梦隔银河听玉箫。梦回一院风兼雨，风也萧萧。雨也萧萧。滴尽愁心又一宵。"
"醉花阴","清末近现代初","潘飞声","风扫残红香乱送。冻入钗头凤。人静独思量，鸳枕鸾衾，昨夜和衣拥。阑干倚遍无人共。有乱愁千种。啼鸟最无情，枝上声声，惊断辽西梦。"
"虞美人·月夜过陈朗山先生梅窝。老梅数树，冲寒竞放，杂坐林底，清气袭裾。有客倚短竹一枝，雪色花光，随声上下，觉逋仙暗香浮动月黄昏句若为此地咏者。先生出酒饮客，命记以词","清末近现代初","潘飞声","寻幽未觉羊裘冷。寒夜开三径。笛声惊醒翠禽飞。摇动濛濛香雪一千枝。天风吹上王山月。照见金杯凸。为谁展画立徘徊。似有风鬟雾鬓隔花来。"
"醉花阴·花田渡口，是当日送刘乐生处","清末近现代初","潘飞声","芳草凄迷风色暮。冷落花田渡。回首七年前，一角斜阳，是我销魂处。荒堤空剩垂杨树。飞尽溪头絮。流水最无情，不送春愁，送了春人去。"
"减兰","清末近现代初","潘飞声","晓寒霜重。睡鸭沉沉香缕冻。关了窗纱。人比梅花更瘦些。新来病酒。不为伤春憔悴久。莫忆前宵。独拥寒衾梦不遥。"
"水龙吟·秋夜同何杞南师过半塘桐竹圃弹琴","清末近现代初","潘飞声","柴门澹月如烟，垂杨浸在轻烟里。半池荷露，一堤花影，两三船舣。今夜流云，昨宵宿雨，碧天无际。把湘帘四卷，瑶琴漫理，还乍听，疑流水。前度城西旧寺。集词人、携尊同醉。听潮亭上，弦声浩漫，有江湖气。响散松阴，愁生焦尾，知音谁是。记回船尚有，娟娟蟾影，照人无睡。"
"摸鱼儿·题杨椒坪郡丞荷露烹茶图","清末近现代初","潘飞声","爱瑶溪、绿云千顷，荷花都浸秋水。红亭一角银塘外，鸳梦乍醒还未。清似洗。又晓月初残，香露摇风碎。寻诗客起。对镜里红妆，荷衣偷卸，怕染玉壶泪。银瓶冷，拾取盈盈珠细。金茎尚嫌铜腻。青铛初试龙团小，分付樵青诗婢。深竹里。倘酌彼卢仝，七椀那能计。行厨料理。待杯制碧筒，绿荷包饭，花露更同醉。"
"醉花阴","清末近现代初","潘飞声","窣地湘帘风细?。摇颤钗头凤。生怕照菱花，万斛春愁，压得眉尖重。秋千红索无心弄。坐久衣棱冻。但道不相宜，依旧花阴，难写当时梦。"
"巫山一段云","清末近现代初","潘飞声","画堂彷佛惊鸿影。人前未许窥鸾镜。偷见绣裙旁。莲花一寸香。隔帘闻笑语。似有幽情诉。莫道不相逢。今宵醉梦中。"
"巫山一段云","清末近现代初","潘飞声","朱帘遮断屏山路。良宵过尽佳期误。依旧晚凉天。落花红可怜。鸾媒何处觅。谁送春消息。旧梦半模糊。今宵梦也无。"
"清平乐·月夜坐梧桐庭院中，秋影满帘，花阴如梦。黯然赋此，不自知其销魂也","清末近现代初","潘飞声","一庭香雾。卷入红帘去。檀板玉箫无意绪。閒杀秋宵如许。碧梧影落沉沉。冷萤飞照秋心。欲向曲阑微步，愁他满地花阴。"
"菩萨蛮·荷花生日，集李子虎光禄丈柳堂","清末近现代初","潘飞声","溪南雨过青阴冻。钩帘唤起閒鸥梦。移席近银塘。风裳闻水香。碧筒清酹酒。愿祝花铜寿。佳会自年年。来寻李谪仙。"
"宴桃源·花语楼与内子夜话","清末近现代初","潘飞声","楼外红蕉风定。月上海棠初醒。微觉玉壶香，刚熟绿华春茗。人静。人静。凭遍一栏花影。"
"罗敷媚","清末近现代初","潘飞声","朝来悄把红窗启，见汝梳头。见汝回眸。轻卷罗帏挂玉钩。晚来悄把红窗掩，为我句留。为我含羞。道是良缘却种愁。"
"罗敷媚","清末近现代初","潘飞声","分明认得仙模样，只隔银屏。斜背银镫。未敢人前唤小名。添香捧砚非閒事，艳福难胜。好愿难成。谁赚红儿豆几升。"
"罗敷媚","清末近现代初","潘飞声","隔花忽报青娥别，泪湿红笺。懒拾钗钿。阿母书来病可怜。情知此后难重见，两地愁牵。鸾信谁传。又误归期过下弦。"
"罗敷媚","清末近现代初","潘飞声","而今翻悔当时误，种了相思。枉了相思。閒杀春花影满帏。枕边犹记真真字，人也依稀。梦也依稀。落尽玫瑰月又西。"
"国香慢·杨椒坪丈招同萧伯瑶、居古泉、陈柏心泛舟瑶溪，小憩是岸寺。登榄庄探梅，归饮四薇花馆。古泉作图，属余倚声","清末近现代初","潘飞声","雪约花田。荡层层冻碧，吹堕衣边。探春自怜无绪，又驾湖船。一杵清钟，烟外寻梵宇，僧枕云眠。商量换游屐，踏碎松云，影乱湖天。花光香似雪，怅年年孤负，篱落风?。罗浮梦断，空忆鹤化词仙。未共癯仙玩月，频返棹、应动花怜。瑶溪夜沽酒，一曲寒香，付与婵娟。"
"高阳台·丙戌二月八日符子琴别驾招同陈古樵司马、何一山贰尹、杨椒屏郡丞、萧伯瑶山人、居古泉少尉、宝筏上人宴集约云楼","清末近现代初","潘飞声","竹外弦诗，花前解剑，使君豪气飞腾。又敞琼筵，楼高窗倚云层。春晴风细吹香远，有扁舟、来赴鸥盟。卷重帘、寸寸云山，青上瑶觥。凭阑极目江天迥，喜鲸鲵戮尽，千顷波平。拓戟长歌，未须杜牧谈兵。酒酣喝月珠宫出，碧琉璃、摇漾银屏。记回船、舣棹花田，重听箫声。"
"减字木兰花·送萧伯瑶之潮州。濒行出画牵牛花便面索题。率填短调，不待一曲阳关，已凄然泪下矣","清末近现代初","潘飞声","离亭酒醒。一扇凉风吹鬓影。惨绿横斜。肠断人间是此花。秋心凄紧。瘦蝶不来谁弄粉。莫盼银河。怕染黄姑别泪多。"
"金缕曲·题梁星堂印帙","清末近现代初","潘飞声","箧里虹光起。怪一编、铜斑玉血，冰斯惊视。腕底摄来秦汉鬼，拓出君家印史。忽郁律、蛟龙穿纸。万颗红泥看不定，又镵成、趩?秋豪细。金剪小，更谁似。燕然勒石平生事。问老去、埋头篆刻，壮心消未。结个行窝花竹里，闭户閒添吟思。黎石鼎、除君能继。五百峰堂披印卷，有瑶章、也刻骚人字。携玉纽，索君拟。"
"浣溪沙·吴颖函观察出示怀梦词，即题其后","清末近现代初","潘飞声","唐韵千函写未成。离鸾悽断绿桐声。为谁弹醒旧时情。鸳社可怜逢后阙，凤钗空自署他生。十三年梦记分明。"
"浣溪沙","清末近现代初","潘飞声","孤馆閒花照独眠。竟床冰簟冷游仙。女墙无复旧栖鸾。宝镜玉台沈夜月，灵谣珠字化春烟。梦词应寄奈何天。"
"菩萨鬘·风兰","清末近现代初","潘飞声","花花叶叶寒相映。凄凄凉月风吹影。秋碧一丛开。杜兰香下来。虹桥仙梦远。露湿烟痕损。疑是步虚声。巡檐听未明。"
"减字木兰花·题萧小轩夜窗?咏图","清末近现代初","潘飞声","晚凉庭院。茗椀炉香閒自遣。不为怀人。又写瑶笺到夜分。微吟声悄。一桁帘阴镫晕小。莫掩窗扉。著个银蟾来伴伊。"
"浣溪沙·俞伯惠少尹属题汤雨生都尉与董琬贞夫人合作梅花小帧","清末近现代初","潘飞声","湘管才停画黛螺。云蓝还倩彩鸾搓。琼枝同染粉多罗。纸阁春魂香入梦，梅窗琴趣夜如何。风流应胜赵鸥波。"
"摸鱼儿·庚寅重阳后二日同何一山、冯遂知放舟瑶溪，访杨椒叟半园、居古泉啸月琴馆，席上作","清末近现代初","潘飞声","载归人、扁舟容与，果然鸥约重赴。他乡无此溪山好，回首西溟尘土。联旧侣。话海外云萍，一霎游踪聚。飘零漫数。看腰笛横秋，楼台似梦，画出水天句。垂杨岸，记得蘋汀沙渚。园亭认我游处。故人一笑倾青兕，忘了别愁悽楚。堪起舞。试极目天涯，满地怜羁旅。栖迟未误。待村屋裁松，江田种水，商略买山住。"
"念奴娇·秋夜伯澄从兄招集六松园听曲。同陈仲卿太守、俞伯惠少尹、何监古上舍、佩裳侄","清末近现代初","潘飞声","载归人扁约归云，夜醉题襟仙侣。昨梦鲸涛惊倦客，几载天涯尘土。联旧乡园，筠帘绮席，稳坐横塘雨。閒鸥笑我，别来多少新漫数。看腰?拓名场，回澜照影，尘鬓应羞顾。憔悴花前闻旧曲，沙渚园亭花絮。莺燕迷离，琵琶怨恨，莫把平生诉。晓风残月，此情还又愁赋。"
"醉太平·屋旁重葺三椽，题曰得见故园松菊，快哉之馆","清末近现代初","潘飞声","松阴欲流。花开未秋。画屏书榻句留。话江湖倦游。溪边半楼。门前一舟。先生要著羊裘。问閒身称不。"
"高阳台·有赠","清末近现代初","潘飞声","万里相思，三年魂梦，重逢万虑都消。人面依然，添他两颊红潮。绿阴未误湖州约，话怜才、早识文箫。问云翘。玉杵寻来，不是蓝桥。而今翻道当时错，尽凄迷心绪，直恁无聊。两字毋忘，凭教写上冰绡。忍寒半臂何曾著，怅人间、那有良宵。望迢迢。恨海愁天，何处魂销。"
"十六字令","清末近现代初","潘飞声","卿。眉语当年早定情。重回首，旧约未分明。"
"十六字令","清末近现代初","潘飞声","侬。不道归来仍梦中。三生石，何处不相逢。"
"柳梢青","清末近现代初","潘飞声","名士倾城。鸳分鸾散，枉说天生。影事词笺，华年锦瑟，昔昔堪惊。兰衾未堕香盟。开一扇、春风画屏。月病花愁，莺嗔蝶怨，谁劝卿卿。"
"卜算子·雨夜书寄一首","清末近现代初","潘飞声","忆共倚纱窗，消受花前语。分得茶瓯剩口脂，一笑心相许。今日掩纱窗，独自听春雨。万劫千生握手难，除是情天住。"
"采桑子·再寄一首","清末近现代初","潘飞声","回思三五年前事，箫剑飘零。词赋纵横。博得人间薄倖名。而今已醒江湖梦，酒怕微酲。歌也愁听。一卷心经忏此生。"
"凤凰台上忆吹箫·重九日同椒坪、一山两丈登凤凰冈望海，有怀萧伯瑶。时与伯瑶别七年矣","清末近现代初","潘飞声","根竹支筇，葫芦载酒，登高刚试新晴。问荒台遗迹，野草青青。零落苔封断炮，都付与、朝夕潮声。潮头上、洋船烟暝，手欲屠鲸。重溟。当年击楫，叹繻弃归来，閒却青萍。只青山扪虱，脾肉堪惊。且对西风落帽，空惆怅、旧日鸥盟。还相忆、鮀江菊开，又误归程。"
"好事近·邱仲迟兵部赠粤东诗海全部，颜其楼曰诗海。案上供汉阳嘉洗、宋拓空宙碑、明拓礼器碑。姬人胡凤笙砚古隃麋，请题词于壁","清末近现代初","潘飞声","海外客归来，手把珊瑚千尺。唤起千秋诗客。共高楼一席。双鱼漉酒读碑文，芳馨出金石。醉写数行狂隶。倩翾风研墨。"
"十六字令·三山海口看桃花，用一山丈韵","清末近现代初","潘飞声","花。围住三山卖酒家。扶残醉，唱出海珠霞。"
"閒中好·越秀山山响楼题壁","清末近现代初","潘飞声","僧楼好，天半洗松涛。坐听山响处，身与白云高。"
"浣溪纱·越台春望","清末近现代初","潘飞声","极浦蛮烟一抹清。啼鸪深树唤新晴。雨余山寺塔层层。曾是昔年歌舞处，霸图消与暮钟声。木棉红出越王城。"
"浪淘沙·鹅潭春泛，同胡姬凤笙游杏庄","清末近现代初","潘飞声","红杏隔江霞。旖旎春华。小红新喜泛湖槎。载我图书三万轴，把卷看花。美酒不须赊。回首天涯。故乡烟水爱浮家。解唱松陵追白石，醉拨铜琶。"
"菩萨蛮·题邱仲迟兵部花里寻诗图","清末近现代初","潘飞声","平原绝代佳公子。裁诗天遣花为思。诗思在红桥。桃花多处描。锦囊添载否。合促闺人绣。说与玉台知。休教缓缓归。"
"罗敷媚·春暮有怀二首 其一","清末近现代初","潘飞声","花容云鬓年时样，特地风华。特地风华。羞看庭前夜合花。云英未嫁还飘泊，莫问年华。莫问年华。三月多愁正落花。"
"清平乐 其二","清末近现代初","潘飞声","云情海思。负我寻春意。解佩量珠今已矣。彩笔欲抛还未。溪边杨柳青青。红楼稳贮娉婷。我亦梦中识路，全神注定卿卿。"
"菩萨鬘·小盆莲叶大如钱，花高二三寸，供之研席镜台间，风致尤胜。胡姬请倚声写之","清末近现代初","潘飞声","镜台缩照凌波影。冰壶夜洗红妆靓。娇亸瘦腰偏。知卿字小怜。专房看结子。芳薏圆珠似。不羡五湖秋。香闺爱并头。"
"念奴娇·自题所藏顾横波夫人画兰扇面","清末近现代初","潘飞声","美人香草话前朝，犹剩眉楼金粉。竟体芬芳还点笔，晓拂横波明镜。烟冷秦淮，花飞门巷，画出沧桑影。图成笑语，湘兰风韵谁胜。记得倚扇重来，凄凉旧院，纫佩天难问。何不五湖同泛宅，画里潇湘偕隐。小字银钩，芳名玉印，艳迹吾能认。焚香静对，淡妆如见妍靓。"
"浣溪纱·七夕","清末近现代初","潘飞声","隔著帘栊望鹊桥。碧天银汉夜迢迢。玉笙声里可怜宵。半臂风痕凉印月，四厢花影下如潮。梦魂依旧不能消。"
"人月圆·记八月三日晨梦","清末近现代初","潘飞声","桃根桃叶招邀我，世外有人家。青溪何处，十分圆月，百树梅花。替卿料理，蓝桥琼液，银汉仙槎。甘心费尽，三生艳福，万古才华。"
"临江仙·丹徒尹彦孙太守子龙章卒，妇陈氏遗诗一首殉焉。太守出示遗诗，敬题其后","清末近现代初","潘飞声","无复同生应共死，人间化石心坚。灵车那肯驻重泉。遗诗悲绝命，慧业并生天。为报而翁贤太守，佳儿佳妇堪传。不愁精卫海难填。旌题褒节烈，祠宇荐兰荃。"
"菩萨蛮·题椒坪丈画扇，寄伯瑶山人","清末近现代初","潘飞声","青山那似家园好。离愁画与君知道。山外短长亭。年时送别程。白云吹不动。潮打还乡梦。梦上绿烟鬟。梅花开故山。"
"减兰·粤东词钞续编刻成，书后","清末近现代初","潘飞声","古今词客。生把黄金镌艳笔。悱恻苍凉。不老华鬘即醉乡。传钞万纸。慧业心灵都不死。击碎珊瑚。十丈苍虹出草庐。"
"念奴娇·癸巳九月余游宝安，主张子寿上舍园中。心舸哲弟子勉、子才两茂才相与题花角酒，文宴兼旬。虽杨廉夫之醉玉山，无以过也。归舟望罗浮山翠，珊浦波光，此心犹在白蘋红蓼之间恋而不去。因倚长调寄三君，并以志一时盛会尔","清末近现代初","潘飞声","花心一舸，记兼旬醉我，绮罗丛里。擪竹弹丝都艳绝，唤起湖州情思。红粉横波，青山窥黛，碧玉容肩倚。销魂两字，抵他豪让青兕。却羡王谢风流，姜张词句，彩笔惊才子。只我中年怀抱别，十丈珊瑚敲碎。笛黯阳关，镫昏水驿，梦绕重帘底。罗浮明月，送人犹在烟际。"
"摸鱼儿·罗秋浦明经丈属题云根老屋图，时约游罗浮","清末近现代初","潘飞声","问青山、阅人多少，千秋谁占诗屋。凤凰台冷余荒草，只有骚坛高筑。山十幅。看出岫云根，暝压帽檐绿。先生睡足。又吟对黄花，閒搔白发，瓮酒正初熟。珊洲上，许我题襟句续。叩门来认乔木。终南捷径徒供笑，底似归来盘谷。青簇簇。指一角罗浮，画入屏风曲。猿催鹤促。约村补梅花，洞骑蝴蝶，相与策筇竹。"
"甘州·题杨崙西花笑楼填词图","清末近现代初","潘飞声","记蘋边话雨，和新词、分擘小银笺。恰兰膏、半剪乌丝，减字调仿金荃。比似黄河争唱，按拍付婵娟。一夕红楼上，花笑当筵。底事倦游词客，甚江湖载酒，閒却年年。忆坠欢如梦，心住白鸥边。羡刘樊、双声度曲，傍玉台、写韵倚香肩。争知我、抱囊琴，望悽绝无弦。"
"一枝春·十二月六日偕姬人登隔山探梅。日暮刺船烟水中，鬓影衣香，画入明镜，白云翠黛，竹外窥人。自倚长调，教以琼箫度之。不减白石老仙过松陵风致也","清末近现代初","潘飞声","同爱清寒，问霜禽几日，梅花开了。携来翠袖，博得癯仙都笑。多情石帚，赋疏影、旧时词稿。应更把、罗绮围香，占尽寿阳春早。重寻苇边兰棹。度歌云一缕，湖山青绕。琼妃玉立，媚我小红姿皎。松陵画里写烟水，鬓鬟双照。还唤起、花外凉蟾，玉龙夜悄。"
"浪淘沙·黄日坡茂才招集禺阳草堂，拜坡仙生日","清末近现代初","潘飞声","肃拜仰须眉。笠展图披。命宫磨蝎并昌黎。幸有解禅天女在，诵偈相随。进酒谱新词。笺墨横飞。海山仙恨不同时。手汲寒泉添茗供，摘取南枝。"
"虞美人·虹桥仙馆观武彝虹桥木，从兄伯澄郎中属题","清末近现代初","潘飞声","岩阿不秘神功迹。连理同珍惜。玉符金简渺难寻。犹认随刊辛苦八年心。幔亭张乐群仙聚。记踏鳌梁背。涂山神女不曾知。飞落人间多恐种相思。"
"浪淘沙·襟江阁题壁","清末近现代初","潘飞声","凉露湿烟莎。明月扬波。楼台深夜听笙歌。我欲乘风何处去，磨剑天河。霜鬓几曾皤。休问蹉跎。箫声谁为忆秦娥。回首旧游浑似梦，梦又无多。"
"摸鱼儿","清末近现代初","潘飞声","荡湖船、花天酒地，鹅潭占尽烟水。东风无赖吹新绿，双桨趁潮而至。明月起。恰三五银蟾，圆照人初醉。深杯劝未。试唤出珠娘，琵琶遮面，香影度帘低。花田好，依旧红楼十里。张乔无复罗绮。廿年应悔寻芳晚，蓦地替春憔悴。箫莫倚。怕纸醉金迷，忘了娉婷意。重来定记。有拍拍沙鸥，垂垂丝柳，写尽断肠耳。"
"高阳台","清末近现代初","潘飞声","今世为花，前生是月，多情多怨难禁。十二红楼，为谁阁住春阴。重帘蝶梦飞难度，倩何人、弹醒瑶琴。悄回头，暗数华年，轻逗芳心。瑶华公子伤春惯，况露花风絮，早结愁深。底事相逢，无端负了香衾。著身花雨浑无迹，怕三生、消息难寻。莫销魂。玉枕腾腾，冷到而今。"
"齐天乐","清末近现代初","潘飞声","绮寮罢宴桃花底，虹船夜深偷返。嚼曲含香，弹筝送月，重理红妆相见。金尊待劝。算一片柔肠，博伊情愿。艳想秾愁，为卿忘却旧莺燕。氛氲兰气未散。怕轻移凤镜，花影零乱。银烛凄烟，钿笼弄雪，消得风丝香软。良宵苦短。对曲曲屏山，酒醒春远。护住梨魂，晓寒帘慢卷。"
"喝火令·题得月校书香梦楼图","清末近现代初","潘飞声","月照红珊枕，风摇白玉珰。钩声惊破梦痕香。偷见夜深衣薄，皓腕剔银釭。栖凤帘垂地，描鸾镜倚妆。画楼疑是郁金堂。记得楼头窗外锁银塘。记得银塘露下，花底睡鸳鸯。"
"凤栖梧·蓝桥驿畔，初见云英，红烛寻春，绮楼坐月，秾愁艳语，谱入鹅笙","清末近现代初","潘飞声","曲曲红桥垂柳树。垂柳如烟，画出鸳鸯浦。记得那人花里住。银筝弹落桃花雨。一笑眉尖春意露。悄约来宵，月底修箫谱。不信閒莺容易妒。量珠千万依分付。"
"虞美人·越夕张宴于桥楼，明月迎人，金尊劝客，当筵倚此调，即付银鹦歌之，一拍未终，万花齐笑","清末近现代初","潘飞声","画楼月上群花醒。围住惊鸿影。今宵才觉是春人。沾得满身红雨麝兰薰。分司御史狂言惯。笑引青螺盏。酒阑休倚一枝箫。只恐人生难抵几魂销。"
"浣溪沙·有赠","清末近现代初","潘飞声","丁字帘前目乍成。手抛蝉翼晚妆停。代收鸾镜索调筝。压帐钩痕无月印，隔窗花语有人听。好春如梦未分明。"
"浣溪沙","清末近现代初","潘飞声","碧蕹芳塘泊画船。酒楼同赴看花筵。泥人私语凭香肩。一扇歌云凉似水，半帘春月暖如烟。红阑干外促归眠。"
"浣溪沙","清末近现代初","潘飞声","麝墨轻研砚匣冰。手拈银管忒聪明。教郎看写换鹅经。侧理纸分阑上下，连环印刻玉晶莹。钤伊小字是银鹦。"
"浣溪沙","清末近现代初","潘飞声","昨夜惺忪强自支。更阑细细数归期。起来愁损小腰肢。倚镜慵慨金屈戌，解囊偷赠玉参差。泪痕惟有枕绡知。"
"如梦令·玉蓉楼录别","清末近现代初","潘飞声","不分玉楼双凤。唤醒红窗幽梦。半晌不抬头，只道一声珍重。休送。休送。江上月寒霜冻。"
"重叠金·题小桥花史月下吹箫图","清末近现代初","潘飞声","轻衫小扇人如玉。箫声吹堕秋云绿。何处问良宵。烟波廿四桥。桥头秋露冷。脉脉芳心警。待按玉珑璁。知卿是小红。"
"满庭霜·秋夜寄得月校书","清末近现代初","潘飞声","银汉无声，青天似水，芳塘残雨初收。玉箫清怨，吹梦堕南楼。鸳枕昨宵凉透，寒镫下、顾影悲秋。梧桐院，画屏深处，无睡待牵牛。银钩。书小字，飞鸿遥寄，双桨兰舟。想红笺才展，珠泪先流。欲问潘郎近况，空跌宕、流水溪头。垂杨外，二分明月，应是我新愁。"
"摸鱼儿·人日后一日招同李竹农庶常、杨超白别驾、萧伯瑶山人泛舟花埭，沽酒珠江，迟何一山贰尹不至","清末近现代初","潘飞声","喜新晴、满江春色，游春花埭无数。春波碧浣玻璃净，轻荡一枝柔橹。江外路。听笛里香云，吹过鹅潭渡。虹船六柱。有双髻携尊，双声度曲，翻入四红谱。平生愿，看遍旗亭花絮。怀中彩笔能赋。年来争奈游踪减，负了五湖烟雨。凭记取。要整顿清狂，醉任群花妒。佳期未误。待燕燕重来，绛纱笼壁，认我写诗处。"
"花心动·花埭赏红梅，为金校书画梅花于扇，题词其上","清末近现代初","潘飞声","春霭园林，闹东风、湘梅夜开庭院。轻卷画帘，枝上青禽，已把玉人偷覸。佩环声近真珠席，相逢处、一枝偷撚。暗香满。思量点额，醉眠花畔。转惜雨丝风片。怕滴碎胭脂，蝶婆难管。写上素纨，便约重携，等到月明相见。知他会作乘鸾女，吹玉笛、待侬来伴。画图上，新词教卿细按。"
"浪淘沙·长相思室夜坐感赋","清末近现代初","潘飞声","孤影冷幽窗。愁剔银缸。怕看遗卷在空床。案上瓶花开落尽，谁写红芳。风景太凄凉。旧句思量。记曾柳外倚回廊。何必春阴肠断也，愁杀秋光。"
"浪淘沙","清末近现代初","潘飞声","细雨做成秋。凉入心头。几回枯坐数更筹。彷佛旧时扶病夜，劝我添裘。药箧未曾收。空对茶瓯。似闻风动绣帘钩。待展灵旗招梦返，梦怕难留。"
"菩萨鬘·花语楼夜起见月，悽然成调","清末近现代初","潘飞声","银床梦怯风惊醒。冰纹簟卷鸳衾冷。何处唤游仙。人孤秋可怜。妆楼铅粉歇。谁画眉梢月。月也忆当时。凄凉花一枝。"
"金菊对芙蓉·仲夏葬亡室于禅山带雾冈，夜宿山家作","清末近现代初","潘飞声","山黛描烟，桥腰束翠，未秋先画秋容。奈啼乌唤客，暂买村醲。层云回首泉扃杳，葬玉棺、何处芳踪。佩声依约，知他归否，素袜凌风。追念往事朦胧。早寒闺胆怯，何况尘封。问空山悄悄，依倚谁同。慰君只有秋衾梦，怕羁魂、未许相逢。镇无聊赖，斜欹短枕，诉与幽蛩。"
"木兰花慢·七夕偶述","清末近现代初","潘飞声","又秋期似旧，惊心事，倩谁商。忆年年佳约，兰闺瓜果，同炷炉香。韶光。等閒过眼，便人间、天上信茫茫。愿乞仙槎渡我，琼台去挹风裳。空房。未忍理瑶箱。钿盒枉收藏。算半钩凉月，一枝残烛，照尽凄凉。啼螀。劝人觅句，怕追寻、重断旧回肠。不待双星卧看，呼鬟悄掩红窗。"
"孤鸾·佩兰琴，红芳馆挂壁物也。数月不抚，飞尘满弦，对之伤怀，为拈此解。时余将作海外行矣","清末近现代初","潘飞声","珠丝瑶轸。叹无端摧断，鸾孤雁陨。几度花前，弹落碧桃香粉。芳名爱伊暗合，唤同心、曲终相认。蓦地啼乌夜半，变七弦凄紧。任西风、吹老相如鬓。便胶柱重修，韦郎谁信。挂壁秋声，又为别情传恨。行囊拟携旧谱，拣文奁、此情难忍。待借海天灵瑟，写湘娥眉晕。"
"虞美人·重阳日拣亡妇佩蛩居士遗箧，得居古泉山人旧为居士画菊扇子，哭题一词","清末近现代初","潘飞声","绿沈画取东篱意。曾傍妆台倚。卷帘人影冷秋心。今日卷帘人影悄难寻。西风蝶老芳丛损。扇底香魂远。为谁花下问重阳。便不看花愁断九回肠。"
"沁园春·丁亥十月十夜柏林客馆梦亡妇","清末近现代初","潘飞声","如此长宵，听雨听风，回肠自支。想兰房遗挂，久萦烟网，花魂偷返，又杳天涯。旅枕秋凉，残灯梦瘦，莫道瑶宫总不知。分明见，是云鬟似旧，絮语迟迟。相逢慢诉相思。问碧海鲸波鹤怎携。叹玉箫红泪，空沾絮果，檀奴青鬓，尚恋尘丝。钿盒三生，银槎万里，到死相依更不离。翻然醒，记一声珍重，仙去移时。"
"鹧鸪天·十一月二十八夜客楼听雨，感不成寐。明日是亡妇生辰，用成容若韵","清末近现代初","潘飞声","别泪更深作雨飘。布帷孤枕拥寒宵。遥思故阁萦蛛网，空剩游尘拂凤翘。寻旧梦，更无聊。客楼花落又明朝。天涯默数飘零恨，两渡西溟望鹊桥。"
"长相思·庚寅八月二十四夜自海外归，宿长相思室，感赋二解 其一","清末近现代初","潘飞声","风飕飕。雨飕飕。夜静衣寒不自由。与谁熏绣篝。忆从头。诉从头。枕上银河作泪流。人间无尽愁。"
"长相思·庚寅八月二十四夜自海外归，宿长相思室，感赋二解 其二","清末近现代初","潘飞声","镫濛濛。夜濛濛。旧梦如烟一万重。那人何处逢。恨应同。誓应同。同礼心经同听钟。他生休更慵。"
"浣溪纱·说剑道士题长相思室诗云：拣点征裘夜不眠。百愁如影堕镫前。谁知海外归来客，重扫绳床一惘然。憔悴心情我自知。月凉谁与话当时。人间无著相思处，泣对银河数鬓丝。隔山樵子为作绳床问月图","清末近现代初","潘飞声","往事如尘梦里过。绳床枯坐瘦维摩。不堪憔悴问星娥。无恨安能抛玉镜，有情终恐隔银河。人天何处得秋多。"
"菩萨鬘·花语楼拣亡妇遗稿，中有小字书春夜月如烟。春人花共怜二句。妇虽通诗，然素未解词，殆学填菩萨鬘调者。因补成之","清末近现代初","潘飞声","雕琼才笔工词赋。伤春描出伤心句。春夜月如烟。春人花共怜。怜春春已半。花落残春换。题上种兰图。花魂知也无。"
"醉太平·重题风露种兰图","清末近现代初","潘飞声","月儿半描。篮儿半挑。满庭风露萧萧。酿花魂未消。香醪未浇。春出未抛。楚天秋思谁邀。美人心易骚。"
"台城路·余家栖栅门，临龙溪巷，折西行有稻田数顷。荷塘松径，绿香晚凉，曩与佩琼居士踏月赋诗，凭阑瀹茗处也。航海归来，重寻陈迹，旧愁如梦，触绪纷来。鹤唳虫鸣，祗益苍凉惆怅耳","清末近现代初","潘飞声","凉蟾似慰孤眠客，夜阑劝人微步。沼渌涵烟，桥阴卧水，恰称悲秋情绪。幽蛩暗诉。话往日清游，细听诗语。花底双声，啼鹃一曲变凄楚。频年乡国入梦，见风鬟雾鬓，犹是仙侣。波涨银河，霜寒珠月，怅望缫车何处。三生也苦。祝携手琼台，种兰风露。为问黄姑，别愁增几许。"
"沁园春·雨夜续述","清末近现代初","潘飞声","寒雨宵深，独坐绳床，悽然自思。忆荆钗典尽，非关沽酒，银镫话冷，为助翻诗。病少姑怜，贫还儿累，弱骨愁肠强自支。黔娄妇，叹华年更短，未展双眉。白头紫诰相违。又岂料、瑶簪堕一枝。想夜台风冻，罗衾渐惯，香魂步怯，纸帐来迟。世外孤零，人间憔悴，两地情怀两地知。无眠夜，对茶瓯镜匣，依旧年时。"
"减兰·为温毅夫侍御题姜纹画兰","清末近现代初","潘飞声","美人香草。认取湘娥新粉稿。悽绝天涯。不画樱桃画此花。修箫月底。昨忆令君芳竟体。禁得沈吟。一点红心是素心。"
"湘月·余将出都，陈楚卿大使饯余于禺山馆。出所画山水册嘱题，此越国纪游也。词以写之","清末近现代初","潘飞声","别愁愁说，指湖山曲曲，荷花烟水。曾是伽陵三载住，消受风香无际。染绿苏堤，渲黄妃塔，试画苍茫意。南屏钟冷，打他残照都碎。飘然又渡泉塘，桐庐梅驿，客梦魂消未。艳说同年呼小妹，更比珠娘清丽。船载江山，词填湘月，影事应重记。春波潋滟，怜余酒畔行矣。"
"金明池·题刘语石留云借月庵填词图","清末近现代初","潘飞声","老去吹箫，閒来侧帽，懒话少年情事。凭换取、轻绡淡墨，便露出、江南烟水。料壮心、踏遍青山，浑不似、结屋归来花底。更补树留云，隔墙借月，占断白蘋村尾。试认先生行卷里。把瓢菜腮鲈，做成乡思。行垆外、寒泉一镜，芦帘处、孤山双髻。算匆匆、一住十年，纵费尽柔肠，卖愁无计。剩画本新装，春风词笔，博得浮名如此。"
"琴调相思引·青溪写望","清末近现代初","潘飞声","小妹名乡画桨移。开帘独画远山眉。栖鸦流水，奁镜点明漪。儗向柳家谈说部，已无桃涨濯凝脂。古苔荒井，谁建丽华祠。"
"金缕曲·语石用实甫韵见赠一词，次韵答之","清末近现代初","潘飞声","各有词人泪。洒江潮、零花冷月，残山剩水。挥手黄金燕台去，踏遍秦关百二。除中酒、狂游能记。老我卅年飘泊惯，蓦相逢、客子光阴里。数花信，恰过十。玉田俊逸君堪比。荡吟笺、潮船鸭嘴，春山螺髻。草草欢场都成梦，销得同挥麈尾。放画卷、沧溟虹气。彩笔纵横抛绮艳，掣鲸鱼、力更剸犀兕。应起舞，铁如意。"
"浪淘沙·病中寄眉子","清末近现代初","潘飞声","啼鸟报春分。唤醒梨魂。青山江上替眉颦。一阵落红风过处，流水无人。病久歇芳尊。难遣黄昏。倩谁呼梦劝温存。分付绿筠帘底月，莫入重门。"
"水龙吟·樊山先生于中秋得实甫书，有代琴夫人倚声奉寄之作，次韵和之","清末近现代初","潘飞声","关山同是天涯，年来领尽秋凉意。玉阶伫立，银河净洗，千重云水。梦断金台，潮生黄浦，归期仍滞。偏素娥耐冷，良宵皓月，抛撇在，离愁里。又况画屏无睡。对瑶花、香飘仙桂。幔亭张乐，秦箫听否，人间何世。水调铜琶，清辉玉臂，几时同倚。怪文鸳夜夜，双栖不管，羁人憔悴。"
"水龙吟·和樊山    易顺鼎","清末近现代初","潘飞声","任添万札千珰，总传不尽相思意。偏偏又是，中秋到也，月华如水。玉笛谁家，数声吹得，行云都滞。堪碧空洗净，人间天上，全进在，冰壶里。要睡怎生能睡。且徘徊、伴他幽桂。今夜鄜州，定应念我，杜陵身世。虚幌清辉，泪乾鬟湿，甚时双倚。怕此情说与，素娥知道，也堪憔悴。"
"渔家傲·邻石归禾中，以鸳湖垂钓图索题，余亦将返白鹅湖矣。乡心别绪，情见乎词","清末近现代初","潘飞声","滚滚黄尘车马道。客游那似还家好。何况鸳湖鱼可饱。秋到了。红菱白鲫青尊倒。一领羊裘知素抱。少年也合渔翁号。试读棹歌朱十稿。归要早。鹅潭我亦烟波老。"
"渔家傲·与人述河南村居之乐","清末近现代初","潘飞声","一个渔庵天占水。新蒲细柳摇苍翠。摇得月明花满地。深竹里。酒船一笛吹刚起。出网鲟鳇鱼几尾。厨娘商略添盐豉。恰好夜凉供薄醉。拚睡美。携尊人到门开未。"
"踏莎行·同社诸子宴余与月子于小同春阁，分得鸟字","清末近现代初","潘飞声","粉镜交鸾，文窗了鸟。暖红吹度花多少。春人真不负良宵，燕莺分付休惊晓。唤姐桃根，同心苏小。兰襟博得玫瑰笑。明珠十斛掷当筵，听歌只惜人将老。"
"玉楼春·月子得转字，代赋一阕","清末近现代初","潘飞声","江南怪底番风软。阑外吴淞刚半剪。月华催上好镫帘，照见金尊波尚浅。蕊珠旧史同花选。独记眉山和黛染。红箫锦瑟付流年，只有歌前人宛转。"
"绛都春·高姬眉子见过，用梦窗韵赋赠","清末近现代初","潘飞声","帘痕一线。度绣衫麝香，蝶儿随远。人住屧廊，名占苏台吴宫苑。为花为月前生怨。付身世、落红凌乱。画屏罗帐深深，稳护海棠庭院。曾见。眉楼讯病欹鸾枕，细诉枝栖柔茜。松柏誓心，红泪鲛绡愁相换。圆蟾重照湘娥面。正银汉、双星暗转。劳他软语，教成锦茵坐㬉。"
"解红·宋史乐志有解红曲，其谱不传于世。陈氏乐书载和凝作，是为唐词。徐园赏牡丹，偶仿其体","清末近现代初","潘飞声","金谷酒，玉堂花。旧时才笔新风华。惭赋清平老无分，依然富贵属诗家。"
"浪淘沙·嵩山道偕月子步月夜归","清末近现代初","潘飞声","烟树小重山。微见烟鬟。短桥皓月两弯弯。恰近银河明灭处，不似人间。泉石自潺潺。半掩松关。旧家楼阁忆凭阑。抛却湘弦张永夜，云水谁弹。"
"清平乐·寄月子","清末近现代初","潘飞声","故园为客。浑似秋河隔。梦绕红莲烟水白。隐约浦东淞北。歌尘暂滞琴弦。苎衣初试凉天。好问茜窗眉月，尽教知道孤眠。"
"青玉案·寄眉子","清末近现代初","潘飞声","落花恼煞江南路。偏又是、催人去。玉合香囊曾握语。榴裙翻酒，柳丝拂帽，认取离愁处。病妆谁画双眉妩。纨扇应思断肠句。还倩鹦哥珍重诉。荔支香里，菖蒲叶畔，我正眠风雨。"
"临江仙·赠眉子","清末近现代初","潘飞声","五载江南倦客，为卿销尽年华。人间离合尽天涯。玉箫吹别梦，明月落谁家。几度妆楼讯病，风神一倍夭斜。情天那隔帐帷纱。红禅同礼忏，不分作名花。"
"沁园春·苏小墓，次樊山韵","清末近现代初","潘飞声","六代文章，千古香邱，其人仙乎。似卞赛埋琴，钟鱼久忏，朝云诵偈，露电真如。松柏同心，鸳鸯并命，曾驻当年油碧车。孤山近，有小青和靖，不叹邻孤。芰荷杨柳菖蒲。算堤照花枝早姓苏。数学士诗名，始传北宋，英雄身后，才占西湖。烟雨湖边，更闻瘗玉，一例争墩可笑无。真娘墓，忆樊南诗在，疑信谁欤。"
"沁园春·刘闼青招饮市楼，并以词赠别。再次前韵奉和","清末近现代初","潘飞声","吴市吹箫，更隐芦中，士殆穷乎。看边城抒笑，君为越石，长门卖赋，我愧相如。易水萧萧，胡尘扰扰，憔悴归来薄笨车。重携手，谢平原十日，快慰羁孤。僧房馔供伊蒲。有皛饭清尊仿大苏。笑铜琶铁板，半生词赋，高楼明月，卅载江湖。莺燕当筵，鸳鸯按谱，七尺珊瑚击碎无。拚一醉，话江南烟水，漫赋归欤。"
"风入松·题周梦坡海上获琴图","清末近现代初","潘飞声","君家门对浙江潮。明月一琴招。成连去后知音渺，叶清商、雅韵都遥。梦里水晶宫阙，送风赠与潇潇。鸥波螺黛对花描。艳福羡谁销。紫桑陶翟传偕隐，祝鸾凰、暮暮朝朝。我是水云道士，七弦呜咽难调。"
"浪淘沙·王清微空山听雨图","清末近现代初","潘飞声","流水远潺潺。悄掩松关。道心微处一凭阑。尘海本无听雨地，只合空山。惠麓洗烟鬟。鹤静猿閒。拟寻卞赛素琴弹。一卷画图参上乘，莫落人间。"
"满庭芳·丙辰禊日集愚园，次周梦坡韵","清末近现代初","潘飞声","傍水飘灯，凭花引笛，旧游梦堕烟痕。落红风里，一曲惜余春。可奈当时王谢，兴废感、禊事谁论。还相似，丽人行句，草草付吟尊。香尘。愁拾缀，鸱夷去远，寂寞湖滨。纵庾郎无恙，瘦尽离魂。哀入江南赋稿，怕鼓鼙、劫后重闻。应自叹，飘零白社，书在不干秦。"
"高阳台·杏花楼昔年与眉子寻春对酌处","清末近现代初","潘飞声","破瑟寻鸾，遗钗拾凤，香尘潮没仙踪。文杏仍花，客来已换愁容。芳尊屡导低鬟笑，霎金迷、梦影惺忪。话松陵、老去词仙，莫过垂虹。苍颜白发维摩境，拚散花何碍，玉局缘空。漫说华鬘，天涯双卫难逢。啼莺不管人伤别，劝斜阳、冷入帘栊。算多情、洛浦微波，独驻惊鸿。"
"甘州·徐积余小檀栾室校词图","清末近现代初","潘飞声","记玉台、分韵写新词，付与小银筝。正翠奁研墨，锦笺按谱，一样关情。消受尊前红烛，艳影照娉婷。稳听芦?外，湘水秋声。此日江南倦旅，算晓风残月，酒梦都醒。费十年心血，收拾众香亭。是断肠、家山愁念，莽天涯、歌板共飘零。应同笑、白头红袖，换了浮名。"
"菩萨鬘·陈其年先生填词图摹本","清末近现代初","潘飞声","髯翁风度神仙似。画屏锦簟凭呼起。我识弄萧人。云郎偶化身。偷声兼减字。谙尽江湖味。莫认是閒情。词场老此生。"
"菩萨鬘","清末近现代初","潘飞声","十年梦冷秋江路。荒庵书画谁为主。今古一迷离。词仙有鹤归。陆家纨扇语。坡老分身处。幽恨本难描。吹残一管箫。"
"减兰·寇白门小象","清末近现代初","潘飞声","情波半剪。柳下词笺花下扇。明月金尊。谁识当年寇白门。明珠无价。却笑蘼芜轻一嫁。漫诉南朝。零落秦淮旧板桥。"
"阮郎归·费晓楼画隔花寻梦图","清末近现代初","潘飞声","辛夷如雪过清明。隔阑花有情。偶然寻梦下阶行。唤人鹦母声。偎翠袖，薄寒生。画眉新月成。几丝烟柳作春晴。待谁吹玉笙。"
"惜余春慢·戊午三月二十五日偕月子泛舟湖上三潭，登孤山，饮楼外楼，用樊榭戊戌三月二十二日泛湖，次清真韵。是日所乘舟即曲园叟小游梅舰也","清末近现代初","潘飞声","红抹桃云，绿平柳涨，故苑檐花关断。清明积雨，镜里犹寒，未敞晶窗十扇。认取浮俞舰名，梅隐词仙，鹤飞留箭。对靓妆西子，苎衣初试，眼波流远。看时节、叶密巢居，荷攒港曲，裙衩借他浓染。钿车油壁，皓月香邻，千古同心难变。谁道登临有人，眷念南朝，惜伊柔倩。又歌楼过酒，好记襟痕点点。"
"阮郎归·题王莼农十年说梦图","清末近现代初","潘飞声","词人身世半无憀。旧愁心上潮。依然风物过花朝。隔墙听玉箫。谁与说，十年遥。客魂凭月招。江湖出处可怜宵。梦痕消未消。"
"减字木兰花·庚戌春在都门购得赵湘帆为金春波写河阳探花图卷。画中人与余少年时酷肖，而题者洪北江、石琢堂三十余人，又多用吾家典故，俨为余作也。实杜、石遗、梦坡皆有题志，余亦继声","清末近现代初","潘飞声","春波流远。行看溪山张画本。认是吾家。种满河阳树树花。鞭丝帽影。三十年前曾管领。任作微尘。维识东坡有化身。"
"减字木兰花","清末近现代初","潘飞声","风光未老。尊畔吟潘词句好。休问桃源。我已前生解叩门。剑南团扇。只笑寒梅同识面。花也应疑。惨绿年华换鬓丝。"
"摸鱼子·泛西溪至交芦庵，观所藏西溪图画。是日谒樊榭先生与月上夫人栗主，因用樊榭题西溪卜居图韵","清末近现代初","潘飞声","把西湖、移来深曲，四山环作溪渚。白头喜结芦花伴，点染绿蘋红树。桥外渡。引一叶瓜皮，背雁摇秋去。蒲牢定处。认水绕僧扉，云依客座，湘点好茶具。词人愿，要觅鸥波閒趣。西楼同卧凉雨。诗龛静护香魂妥，那羡神仙鸳鹭。凭寄语。道城郭沧桑，旧感东园句。仙凡路阻。只俎豆名山，画图灵境，酹酒对公舞。"
"虞美人·汤雨生寒香草堂图卷","清末近现代初","潘飞声","秋江罢钓归来客。只叩寒香席。万花无际月当头。见说草堂当日占罗浮。雕阑玉砌春犹在。草草山河改。依然琴隐旧楼台。定有诗魂鹤语夜深来。"
"清平乐·骆佩香女士为王梦栖画水墨花卉卷","清末近现代初","潘飞声","碧濛濛地。唤起花情思。未要调脂吹作水。偷得小仓晴翠。凭添几树霜华。供来柿叶山家。翻笑鸥波有恨，任他芳草天涯。"
"忆旧游·叶小凤在吴江访得午梦堂故址，并拜小鸾墓，归作分堤吊梦图","清末近现代初","潘飞声","认疏疏弱柳，曲曲分堤，人在鸥乡。花落无人埽，剩残红几片，独袅斜阳。断垣与谁凭吊，午梦未荒唐。怅野老遗篇，山河劫换，重阅沧桑。回肠。笑词客，是异代怜才，百感苍茫。一研樱桃雨润，几缕帽影都凉。招魂漫歌楚些，好诵返生香。听玉佩寒声，一弯眉月描嫩黄。"
"烛影摇红·古微丈以元旦词属和，次韵","清末近现代初","潘飞声","又酌屠苏，朝来休问杯深浅。春阴还乞护唐花，待奏通明殿。回首沧洲岁晚。付乡情、溟南去燕。故园垂柳，几度飘零，为谁青眼。弹指沧桑劫灰，屡阅红羊换。溪山无恙，试浮家、漫道烟波远。弟妹天涯信断。杳江湖、宵寒梦短。客来劝醉，侧帽尊前，玉梅香飐。"
"三姝媚·重过吴门留园，感旧","清末近现代初","潘飞声","繁红愁过眼。荡遥山双颦，镜奁半剪。步屧廊回话胜游，还识旧时莺燕。几日微寒，怕坠粉、顿成秋苑。自惜竛竮，冷掩梨云，梦随人远。何况欢场催散。又隔水飘灯，送春将晚。楼角垂杨，但翠眉犹画，好花人面。涴地青菭，空负我、阑干寻遍。有盈盈胡蝶，栖香正倦。"
"齐天乐·乙丑重九梦坡约集息园，未赴，用古微韵","清末近现代初","潘飞声","天涯同纵悲秋眼，乡关更添离思。坏堞哀笳，连营戍鼓，已是登临无地。吟怀唤起。答旅雁霜蛩，漫言才气。寂寞荒龛，茗炉经卷纵禅味。老来谁念子美，山头逢饭颗，俊侣余几。石上题襟，风前落帽，我独蹉跎尘事。瑶章拜赐。想萸鬓迎凉，菊尊催醉。后约重游，听铜琶再倚。"
"齐天乐·秋日剑丞招集吷园，同诸子赋","清末近现代初","潘飞声","重阳已负登高约，园林奈他秋老。丛菊零香，芙蓉剩粉，都入词家画稿。柴门曾到。话酒懒琴疏，俊游偏少。醉墨题襟，如今不似旧时好。赏音人在何处，天涯羁旅惯，谁语幽抱。汐社书沈，南村梦杳，问我几时归棹。芳尊劝倒。任隔水飘镫，逢花侧帽。一夕论心，鬓丝添黑了。"
"蕙兰芳引·鹤亭以赠畹华词属和，次韵答之","清末近现代初","潘飞声","梅讯小窗，那还记、庾郎愁曲。况又是天涯，应有泪寻梦哭。旧时彩笔，卅载赋、凤城新绿。只樊南老去，菊部词场谁续。海角重逢，狂名犹托，酒畔横竹。笑两鬓飘霜，羞傍缕金钿玉。芳词定胜，聘珠十斛。倚赤阑、休怨落花人独。"
"瑞鹤仙·辛未人日邀诸子集正风堂","清末近现代初","潘飞声","喜名园负郭。渐雪霁、净洗车尘漠漠。啼鸦噪篱落。敛余寒，未卷层楼帘幕。瑶笺付鹤。问故人、应践夙约。有梅花唤我，重理瑶簪，待放红萼。闲话草堂杜老，此日怀人，赏音辽邈。长镵漫托。乡关感，且忘却。哀江头，已是登临无地，青藤休叹步弱。屠苏细酌。便算此乡足乐。"
"汉宫春·吾家海山仙馆在半塘荔子湾，为南汉昌华苑故址。从伯祖德舆公别业也。水榭风廊，迤迟十数里。中有碧璜，乃仿西湖三潭印月，辟七塘而成者。余足迹遍吴越，曾瞻内苑昆明湖，所称名园未之能及。今人事沧桑，时移景易，维舟凭眺，只余百顷荒塘，荷花送晚耳。夏鸣之、田石友所绘二图犹在友人家。时假披览，尚可指其一二胜概。辛未消夏，偶怀故乡，为拈此调","清末近现代初","潘飞声","零落神山，认昌华故苑，丹荔湾头。荒塘绿荷涨晚，荡夏成秋。三潭印月，比西湖、潮定风柔。都换了、断桥废馆，画图收拾芳洲。回眄海桑全幻，便齐云结绮，曾几来游。乌衣旧时堂榭，让与閒鸥。金题锦贉，有丛书、人去名留。吾老矣，青蓑办否，归时重理渔舟。"
"菩萨鬘·题彊村词集，追悼彊村先生","清末近现代初","潘飞声","河山独剩铜仙泪。汉家陵阙愁无地。琴调水云寒。花前那忍弹。两朝传谏草。海角飘零老。我意比黄苏。诗中人境庐。"
"浣溪沙·柳园春感","清末近现代初","潘飞声","劫里山河尽可怜。草堂草草赋秦川。老惭无术救颠连。四野哀笳盘马地，几家斗酒听鹂天。不知桃柳入新年。"
"一萼红·憬吾函来，述净土兰若旧游，用白石韵奉答","清末近现代初","潘飞声","佛堂阴。集江湖逸老，蓑笠易冠簪。蕉院敲诗，筠廊斗韵，上方钟磬刚沈。乍弹指、华严劫换，似鹤返、呼起旧冤禽。魍魉犹存，阇梨都散，那忍重临。刘应一时俱逝，任鱼笺雁信，难写离心。邻笛惊秋，僧床借梦，休向前度追寻。问莲社、高踪甚处，盼檀越、施舍布黄金。为语词仙，别来只共愁深。"
"大酺·重检瑞士柏林意大利萨克逊图画，忆欧西旧游","清末近现代初","潘飞声","话蜃楼高，麟洲迥，天外谁为游客。神鳌同载首，有仙真云际。霎然飞鸟，五岳真形，三山虚境，指点峰头曾识。萍踪依然在，但愁看鬓影。卌年重忆。况人老凌波，佩环声隐，坠欢难觅。惊鸣还倚，侧丛珍重，薇浣佳人笔。尽酒畔灯前，传唱泪涩。琴弦总销沈，素鸾双翼。待唤华鬘步，凭梦约、翠楼今夕。劝黄鹤，携瑶瑟。明月江上，蛮调沾衣犹湿。画图旧痕咫尺。"
"虞美人","清末近现代初","张尔田","天津桥上鹃啼苦。遮断天涯路。东风竟日怕凭阑。何处青山一发是中原。酒醒梦绕屏山冷。独自恹恹病。故园今夜月胧明。满眼干戈休照国西营。"
"杨柳枝","清末近现代初","张尔田","雨腻烟疏望欲迷。龙池二月点春衣。梅花笛里浑无赖，吹作章台雪絮飞。"
"杨柳枝","清末近现代初","张尔田","石黛弯环镜里颦。罗窗閒踏绕街尘。生憎灞岸吾离恨，飞趁雕鞍更著人。"
"杨柳枝","清末近现代初","张尔田","春风吹满锦障泥。多少行人唱大堤。无情清渭东流尽，送到咸阳却向西。"
"杨柳枝","清末近现代初","张尔田","宫沟翠浪带栖鸦。压枕回鬟梦落花。玉辇不来弓袖冷，啼烟青锁五侯家。"
"杨柳枝","清末近现代初","张尔田","老去风流强人时。毵毵犹及见腰肢。天津北望肠应断，无复当筵衮柘枝。"
"杨柳枝","清末近现代初","张尔田","洛水微波拂苑墙。画屏残蜡照宫黄。东风倾国宜通体，谁赏徐妃半面妆。"
"杨柳枝","清末近现代初","张尔田","麴尘暗逐马蹄遥。漠漠轻阴惹嫩条。劝君移向灵和殿，不为伤春损细腰。"
"杨柳枝","清末近现代初","张尔田","钿晕罗衫尔许长。丝丝金线拂河梁。愁来未要并刀剪，如此相思断得肠。"
"大酺·一天芳事，惟春暮最乐。閒步后圃，杂花生树，空负春韶，爰制此词，付雪儿歌之。桓伊所谓辄唤奈何者也","清末近现代初","张尔田","正杜鹃啼，蔷薇谢，过了清明寒食。薰风圆午梦，趁单绡才换，宿酲初析。紫燕将雏，黄蜂抱蕊，蛛网斜捎帘隙。余香吹不断，早湔裙人远，玉骝嘶夕。叹沈约带围，看花残泪，又成抛掷。章台车马寂。旧游处、都似曾相识。漫省念、宫眉印柳，秀靥妆桃，少年场、半成陈迹。细雨朱幡护，问谁递、伤春消息。镜霜薄，愁如织。残照一缕，凭遍阑干无力。此情断鸿寄得。"
"清平乐","清末近现代初","张尔田","唾绒残线。界破红妆面。浓睡醒来莺语懒。又是斜阳小院。麝薰微度罗衣。雨余栀子添肥。贪画远山一角，不知蹙损双眉。"
"木兰花慢·虎丘山顶瘦塔盘空，人迹罕到，赛日携榼登眺，怅然成咏","清末近现代初","张尔田","倚青天半壁，看烟外，画成图。自卧虎池荒，坠岩花雨，惊落飞鼯。残歈。越来远引，洗蛮腥、山影夕阳扶。留得千年剑化，紫兰香径全芜。愁余。落叶啼乌。渔唱杳，客怀孤。访廊屧秋声，琴台片石，麋鹿都无。寒芦。碎波似沼，问沙鸥、可识范家湖。付与残箫倦鼓，一场啼鸟相呼。"
"新雁过妆楼·郑丈叔问比竹余音用梦窗韵咏芙蓉，凄艳殆绝，偶同妇兰仪话看花旧事，依调和之","清末近现代初","张尔田","秋老香浓。凌波恨、翩然乍见惊鸿。浣纱人远，零落露粉啼丛。别浦流云牵梦断，佩声暗约小帘栊。锦屏空。怨蛾镫畔，翠锁眉峰。江皋铅华净洗，似玉奴病酒，微带惺忪。半池秋被，金屋称贮娇容。机丝夜来罢织，莫轻皱、仙衣揉碎红。含情处，有露房娟泪，凄伴霜蛩。"
"风流子·和美成","清末近现代初","张尔田","亭皋催万叶，残阳挂、嘹亮雁初归。正楚江暝宿，夜烽明灭，蓟门秋猎，烟树参差。看陌上、落花蜂网蜜，微雨燕巢泥。南国再逢，渚兰飘恨，北山休赋，篱菊牵悲。西风双蓬鬓，京尘染、还认旧日缁衣。愁似御沟流水，流去难期。叹酒冷朱门，箫声空咽，梦回青琐，蜡泪先垂。多少别来情绪，生怕人知。"
"金缕曲·闻军中?栗声，感赋","清末近现代初","张尔田","何处霜箛彻。望高秋、毡庐四野，绣旗明灭。摇动星河三峡影，坏垒乌头如雪。听一阵、呜呜咽咽。马上谁携葡萄酒，伴将军、醉卧沙场月。冰堕指，泪流血。男儿到此肝肠裂。拥残镫、吴钩笑看，梦魂飞越。日暮金微移营去，白羽千军催发。更几点、遥天鸿没。驻马蓬莱传烽小，正咸阳、桥上人初别。清夜起，唾壶缺。"
"祝英台近","清末近现代初","张尔田","绛绡单，铅泪湿，银鸭爇香脑。可奈春寒，怀抱被花恼。断肠一院流莺，落红帘幕，?残笛、将花千绕。庾郎老。醉墨题遍罗裙，花枝鬓边袅。翠被栖香，容易玉绳晓。纤纤澹月笼纱，酒浓花艳，梦不到、谢家池沼。"
"青玉案·和方回韵","清末近现代初","张尔田","垂杨绿遍来时路。更几日、雕鞍去。夜夜随君残梦度。钿钗金雀，画笼朱鹉。都是思量处。彩云一别朝还暮。愁诵燕台旧题句。蜡炬成灰天未许。帕罗沾惹，那时红泪，空化西楼雨。"
"清平乐","清末近现代初","张尔田","琐窗朱户。寂寞閒庭宇。斜倚绣帘吹柳絮。香透满身红雨。小园竟日谁来。伤春病酒情怀。解道方回肠断，江南梅子黄才。"
"祝英台近","清末近现代初","张尔田","烛烟凉，筝雨歇，帘影熨秋水。一寸横波，人倚画屏背。玉笙吹起春魂，翻阶红药，尽消受、看花情味。和残醉。经年袖粉零啼，香冷合欢被。钿缕双蝉，潘鬓竟憔悴。此情欲说还休，彩云归梦，祗明月、照人无睡。"
"点绛唇·宫词","清末近现代初","张尔田","暗约宫黄，秋衾閒梦承恩遍。画罗裁扇。泪涴鸾绡汗。翠辇忘还，夜夜西风怨。披香殿。石鳞沈辨。总被荒萤见。"
"青山湿遍·余初娶于舅氏，妇陈结缡甫五月，昙花遽遗，榇尚旅殡吴淞十五年。断梦夜长，追忆黯然销魂矣。纳兰容若往制此，谓写黄门之哀，龙壁山人、金梁外史、半塘老人俱和之。悼往伤今，辄复继声。词成覆读，不知是字是泪也","清末近现代初","张尔田","潘郎老也，河阳镜里，换尽愁丝。盼断鹿车何处，奠椒桨、泪染鹃枝。漫今生、好梦缔将离。问当初、谁共凄凉月，恁无端、如此分携。应是封侯无骨，人閒难著情痴。惆怅离鸾歌罢，斜阳片碣，彤管留题。祗恐双鱼信杳，夜台深、难寄相思。待何年、同息汉阴机。纵输君、环佩归来早，算飘零、一样天涯。碎雨淋铃听惯，声声递入秋帏。"
"月下笛","清末近现代初","张尔田","太液澄波，愁红换了，败荷零露。凉蝉起舞。自窥人，耿无语。看花长记经游地，但衰泪、风前几缕。怅哀鸿唳角，天涯残梦，旷望何许。沙路。空延伫。甚落尽江枫，便成羁旅。残春社燕，为谁花底来去。砧声一夕催离别，奈凭到、危阑最苦。酒醒后，又乱山，遮断不见愁处。"
"浣溪沙·乙巳元日立春","清末近现代初","张尔田","枥马林乌闹岁华。宜春小帖墨欹斜。卧听吉语祝邻娃。初雪白惊垂老鬓，残镫红入隔年花。东风如梦燕还家。"
"花犯·西池探梅，和梦窗韵","清末近现代初","张尔田","影横窗，苔鬟翠羽，声声唤春晓。倦蜂频到。怜片蜡红簪，还弄疏照。碎钿满地虬枝古，罗浮仙梦老。惹暮雪、沾香茸袖，黄昏飘冻草。东风岭头恨开迟，孤蓬路、老鹤天寒霜缟。帘底月，依然见、翠眉痕小。年时访、野桥细雨，空怅望、天涯春去了。怕起舞、一声飞玉，凭阑人又杳。"
"更漏子","清末近现代初","张尔田","木兰舟，桃叶浪。来往撇波江上。空载恨，不拦愁。夕阳红尽头。断肠花，随意草。芳计一年须早。休掩泪，且衔杯。相逢能几回。"
"满路花·吴中寒食日春赛极盛，客居阖户不出。适叔问、古微丈以和清真近词见示，切情惆怅，辄复继声","清末近现代初","张尔田","香霏绮陌尘，粉压荒阑雪。暮寒吴馆悄，箫声绝。东风浪蕊，玉手怜亲折。一春歌酒阔。翠烛分烟，那堪断送芳节。离尊红泪，点点啼成血。斜桥歌扇雨，花迎接。樨杨旧眼，一夜心先切。争怕流莺说。此情为谁，暗中长恁伤别。"
"蝶恋花","清末近现代初","张尔田","飘粉帘栊朱户静。红雨阑时，一簇墙头杏。禁瘆光阴寒食近。家家陌上青骢影。芳草连天成绣径。门外桃花，门里红相映。欲说去年今日恨。吴江未有潮来信。"
"夜飞鹊·西风起矣，残燕如客。追怀昔游，不知涕之沾襟也。和清真韵","清末近现代初","张尔田","霜林战寒色，凉月凄其。城角尚恋斜辉。西窗蜜炬共谁剪，啼红潸尽罗衣。依前断魂路，看花迎帆席，柳拂星旗。蛮笺写怨，寄惊鸿、欲下还迟。回忆醉眠葱茜，相见过黄昏，犹道休归。谁信狂踪旧迹，钿筐蜡泪，残梦都迷。十三弦语，诉华年、锦瑟应齐。但尊前沈恨，行云暗隔，斜照楼西。"
"谒金门","清末近现代初","张尔田","波影直。橹背画秋无力。惆怅素书成决绝。断鸿将梦觅。何处暮笳声咽。一楞透帘残月。枕畔潸红犹未灭。双鸾偎镜泣。"
"莺啼序·琴台秋感，用梦窗丰乐楼韵","清末近现代初","张尔田","沧波镜空似沼，灿楼台倒绮。听笙鹤、夜过穹窿，彩虹飞跨天际。黛蛾扫、双鬟浅画，尘潭蘸影秋容霁。背冰弦歌罢，斜阳一缕飘坠。无数鸳鸯，乱引画舸，趁新妆倦倚。露汀外、香褪红衣，石鳞沈恨荒翠。腻游仙、山灵劝客，碎琴抚、霜鸿流水。梦恹恹、酒醒天涯，顿忘身世。瑶源咫尺，野眺年年，只有看山美。谁信道、香炉伏枕，老去吟望，鬓影低垂，暗孤欢事。丛丘鹿走，沧桑经眼，碧鲸翻海掀天色，渺惊蓬、送老知何地。伤心到此，登临坐石分苔，泪抛苑花红纬。娥池怨粉，响屧虚廊，报漏声正迟。看落尽、凌风珠唾，旧霸青山，占断人閒，画阑十二。烟收越网，云开秦镜，吴王宫里沈醉处，惹漂花、碧染悲秋袂。峰头冷雁声声，一曲猗兰，寄愁万里。"
"庆春宫·西园赏菊，镫畔一丛，冷艳动人，醉折花枝，感吟成调","清末近现代初","张尔田","碧剪镫啼，红揩镜笑，秋光煖护钗蝉。冷蚁浮杯，醉蜂簪帽，露华点点香残。素心金铸，泪绡里、斜阳半阑。晚妆帘卷，小结盘虬，弄影婵娟。犹疑老圃尊前。浓麝沈薰，背理羞鸾。点屐霜腴，扶纱烟瘦，东篱载梦轻还。一壶凉讯，雁声逗、西风鬓斑。澹然凝对，真色罗屏，野服黄冠。"
"解连环","清末近现代初","张尔田","彩鸾帘箔。荡清愁似水，绣篝香薄。早暗雨、滴碎空阶，动罗箑素商，井梧先觉。醉卧西园，鬓丝惹、堕红残萼。剪镫花自酌，一纸旧书，怨鸿难托。情怀晚来更恶。叹南飞倦羽，空恁飘泊。向晚蛩、与说相思，问扇底柔荑，几时重握。宝粟沈薰，碎梦绕、阑干西角。只檐声、夜深点点，伴人泪落。"
"应天长·此客岁涵碧庄寻梦，和清真旧制也。叔问丈见之，为翻谱数字，音节顿异。弁阳翁云：词不难作而难于改，语不难工而难于协。附录于此，以谂声家","清末近现代初","张尔田","飞霞点镜，酥雨障尘，空帘洗尽愁色。那更半池残月，漂花戏鱼食。嗟秋燕，镇如客。漫说与、茂陵岑寂。茜纱暗、倦倚蕉云，翠簟频藉。不见眼中人，罥袖蛛尘，芳墨黯题壁。尚记那回笼烛，嬉游小乔宅。骄骢过，嘶巷陌。忍问讯、旧狂踪迹。柳鸿近、梦里归来，扶醉还识。"
"水龙吟·立春日偶赋","清末近现代初","张尔田","岫眉澹锁愁黛，小帘梦断东风路。箫声暮巷，尘驰宝勒，花笼蜜炬。冻柳舒荑，瘦梅藏韵，九街春煦。看红幡影转，钗头彩胜，还写遍，宜男句。肠断凌波洛浦。醉围春、秦筝绣柱。歌前酒畔，千桃妆靥，盘花红缕。阆苑迁莺，谢巢归燕，吟怀何许。祗南枝绛蜡，横窗送喜，入新年语。"
"浣溪沙·余自客金阊，五见岁华矣。每以小词纪之。丙午岁不尽夕，闻箫鼓声，不寐。明日感占此解","清末近现代初","张尔田","一片吴坊叠鼓音。椒盘无味酒慵斟。玉梅红袅鬓边簪。别袖漫沾沧海泪，扁舟不系故园心。风帘残烛独沈吟。"
"烛影摇红·晚春连雨，感怀","清末近现代初","张尔田","轻煖轻寒，谢巢愁损双栖燕。东风只解绊杨花，往事和天远。半镜流红涴遍。荡愁心、伤春倦眼。数峰窥户，约略残颦，一眉新怨。寥落空尊，少年曾预西园宴。流光销尽雨声中，此恨凭谁遣。容易林禽又变。绿尘飞、蔷薇弄晚。恹恹睡起，澹日花梢，无人庭院。"
"惜红衣·夏日池荷盛开，香云弥望，载酒吟眺，每徘徊不忍去。今岁重过，数花向残，欹徙丛薄閒，感而赋之。用白石无射宫自度曲韵","清末近现代初","张尔田","竹坞遮尘，菱波当日。尚支秋力。梦绕回阑，依依看成碧。游蓬路渺，谁解劝、红香留客。吟寂。梁燕倦归，识经年栖息。青芜断陌。荒翠愁漪，冰绡泪堪藉。残阳似画故国。望城北。三十六鸥盟冷，输与浣纱重历。料再来何处，应老袜罗颜色。"
"三姝媚·中秋夜感遇成歌","清末近现代初","张尔田","西堂残烛灺。荡帘波沈沈，镜天无罅。细浪方尊，绕桂丛犹记，赏秋阑夜。露脚飞迟，双鬓妥、花飘凉麝。望里琼空，依约年时，半镫萤话。春老兰情哀谢。叹旧奁题香，怨红销帕。扇底圆姿，问故山眉意，澹蛾谁画。倦眼霄程，还自觑、仙軿来下。那更苍龙侵晓，瑶台梦惹。"
"六幺令·落梅","清末近现代初","张尔田","冻椒残粉，愁褪封枝雪。亭亭汉宫妆罢，斜倚缃屏栗。唤起南云翠羽，此恨谁知得。吹香凭热。黄昏疏影，沈卧氍毹满堂月。玉尊江上聚别，酒醒空陈迹。还对半额娇花，鬓影和愁织。一自罗浮梦渺，寂寞骖鸾客。啼红无力。谁家羌管，点点苍苔怨罗袜。"
"瑞龙吟·古微丈依饯春词见示，率和一解，用清真韵","清末近现代初","张尔田","横塘路。还是戏蝶穿花，乱莺辞树。年年香陌东城，断肠总在，天涯尽处。黯吟伫。惆怅谢堂栖燕，旧窥帘户。衣篝尚惜残薰，乍寒乍煖，春禽弄语。容易韶光轻老，海棠如绣，杨花飘舞。年少坠欢题笺，红泪应故。伤高纵目，愁诵兰成句。凭谁问、凌波缥缈，双鸳娇步。梦逐行云去。恨春掇送，无聊意绪。霜发缘千缕。沈醉醒、潇潇黄昏疏雨。小园竟日，一池萍絮。"
"国香慢·赵子固水仙长卷，曹君直藏","清末近现代初","张尔田","露浥烟融。是玉盘迸泪，染出春工。亭亭佩环无语，太液西东。阅尽苍凉天水，殢人想、颦绿羞红。王孙旧身世，乱剪冰绡，弹满鲛宫。白头簪未许，甚遗芳卷里，倾国偏逢。翠销陈浅，微步难认仙蓬。夜夜思君北渚，伴月明、还绕湘丛。江南断肠后，梦落空洲，一笛蘋风。"
"念奴娇·春晚泛舟枫桥寒山寺。寺为某中丞重建。古微丈为言辛亥八月宴集于此，归舟谱此词，盖不胜黍离之悲也","清末近现代初","张尔田","载香游缆，傍云廊重舣，幽单春客。一匊招提花外水，谁共閒鸥分席。塔影书空，溪流饶舌，旧赏都陈迹。点霞波镜，醉颜犹认枫色。还记飞盖西园，秋坰小队，岸风前吟帻。下界钟声催世换，尘梦何曾留得。故苑惊灰，诸天凄梵，付与残僧识。雪香桥堍，乱樱红送帆隙。"
"蝶恋花","清末近现代初","张尔田","明月空床堆半绣。红锦交枝，泪染春冰透。愁到天翻天亦瘦。梦回著枕黄昏候。故纸馨香犹在手。何事鸳盟，一霎分新旧。但使相逢如此酒。烧船破栈牢相守。"
"蝶恋花","清末近现代初","张尔田","水盼兰情?诀绝。不道柔肠，抵死还成结。暗雨帷镫香篆灭。去年正是愁时节。皎洁愿为明镜月。待得圆期，已早菱花阙。费尽锦书千万叠。相思更与何人说。"
"花犯·六三园赋樱花","清末近现代初","张尔田","倚云栽，琼蕤坠粉，明霞艳成绮。锦娇天醉。偏煖霭辉迟，嫣破凝睇。炫空浴日交珠佩，倾城人第几。正隔箔、恼春如火，香台沈梦里。玉娥为谁斗新妆，狂蜂眼，错认胡天胡帝。窗外见，浑不似、旧红千子。轻阴乞、紫丝步障，颠倒任、东风桃并李。但祗恐、韶光归海，蛮愁萦绛蕊。"
"木兰花慢·尧化门车中赋","清末近现代初","张尔田","倚軨天似醉，问何地，著羁才。堪乱雪荒壕，春鹃泪点，残梦楼台。低徊。笛中怨语，有梅花、休傍故园开。燕外寒欺酒力，莺边煖阁吟怀。惊猜。鬓缕霜埃。杯暗引，剑空埋。甚萧瑟兰成，江关投老，一赋谁哀。秦淮。旧时月色，带栖乌、还过女墙来。莫向危帆北睇，山青如发无涯。"
"木兰花慢·春来又将北游，赋别海上二三知友","清末近现代初","张尔田","素弦尘挂壁，又弹指，作离声。叹海燕春来，江南代北，两地逢迎。兴亡事，天不管，便铜人、无泪也堪倾。黯黯衰兰古道，离离芳草长汀。神京。回首暮云平。慷慨重行行。问结客幽并，高生鞍马，可抵浮名。阳关句，休更唱，只吴山、西笑眼还青。竹叶于人落寞，杨花似我飘零。"
"采桑子·病榻梦后作","清末近现代初","张尔田","年来消尽文园渴，燕馆清都。伏枕香炉。一卧沧波似五湖。江南行尽知何处，天远平芜。暮雨镫初。面面屏山画鹧鸪。"
"采桑子·史馆秋蓼","清末近现代初","张尔田","旧家池馆栽无地，一角墙东。画出霜容。澹到秋心不许红。夕阳著意相怜藉，媚尽西风。蝶梦烟空。明日登楼送塞鸿。"
"虞美人","清末近现代初","张尔田","高台百尺凌歊起。轻命危阑倚。不辞日日望长安。多少龙楼凤阙五云端。乌头马角君休问。天与安排定。拟将身世付渔竿。已是北湖南埭水漫漫。"
"南乡子","清末近现代初","张尔田","世乱复何依。一枕清泉昼掩扉。南去北来头总白。堪悲。祗有空王少是非。薄雨不成霏。独自携壶上翠微。指点十三陵下路，萦回。白道轻松挂落晖。"
"一萼红·和古微丈花步里联吟纪游之作，仍依姜韵","清末近现代初","张尔田","古帘阴。飐船唇碎雨，华烛吐红簪。扶月钩阑，低花竹桁，欢梦如醉消沈。漫惆怅、城东步屧，听唤客、园柳变鸣禽。故榭烟芜，曲坊莺老，那处重临。回首凭春池畹，念芳时俊侣，寂寞关心。波载花娇，岩皴玉瘦，苔屐翻阻幽寻。甚时更、兰襟泛雪，溯溪才、妍唱换兼金。怕约轻鸥未来，蝶径香深。"
"帝台春·春日薄游，酒边感遇，赋示霜厓","清末近现代初","张尔田","梅市雪落，风光遍京洛。还念旧狂，倚玉芳樽，眠香朱阁。閒却调筝柔素手，凤帏畔、嫩红谁握。叹春来、倦旅花时，天涯飘泊。秦箫乐。欢似昨。楚枕约。梦偏各。向艳景嬉游，病恹恹也，恨锁两眉愁萼。前日因谁暂抛了，今夕等閒又思著。待说与教知，怕笼鹦轻觉。"
"浣溪沙·吴唐英红杏花时句，余最爱之。别京都八年矣，枨触旧游，寄慨于言","清末近现代初","张尔田","一别春明又八年。归来商略买山钱。石田茅舍阿谁边。红杏花时辞汉苑，绿杨雨里上淮船。雨迎花送故依然。"
"满路花·春感，和清真","清末近现代初","张尔田","梨霙粉未匀，桃靥红初破。清明寒食后，添新火。屏风鸟度，四面山重裹。独自凝香坐，坐久浑忘，嗒然一枕高卧。沈思年少，买醉胡姬左。而今双鬓改，愁深锁。尊前一笑，坠梦风箫过。恁时教叫我。说甚无情，有情还念人呵。"
"采桑子·为顾起潜题宋宝庆复泉井栏。余旧居吴郡杉渎桥，有咸淳亨井栏，曾见之于金石著录。故末章及之。丽娃乡亦井栏中语","清末近现代初","张尔田","娃乡人去苔空绿，功德庄严。翠墨循环。知是南朝第几泉。小桃风绰双屏冷，杉渎桥边。曾照朱颜。一别金阊十五年。"
"金缕曲·题旧拓咸淳亨井栏。井在吴郡杉渎桥","清末近现代初","张尔田","遗构临江是。带沧波、脂痕碧沁，露桃红地。细雨黄昏飘断绠，滴尽冰蜍清泚。剔苍藓、南朝零字。一片高梧银瓶冻，问龙鸾、沈恨今何世。秋镜老，素澜起。一泓谁浸愁滋味。遣鬘天、珠幡密护，织绡泉底。凝白雕阑沈香换，那问鸳鸯锦砌。算常帮、游春镫市。冷濯尘缁凌波影，照娉婷、翻怕花容悴。残月唱，付沟水。"
"木兰花慢·为友人题盆柏图","清末近现代初","张尔田","壁间髯翠滴，花浪起，皱鳞生。看雾盎盘虬，月尊酬鹤，惨澹经营。龙孙古来神物，问九朝、几见泰阶平。玉立苍然不改，岁寒与汝同盟。荒荆。三径似渊明。风露冷中庭。要著意栽培，筠霜苦节，菊水颓龄。凌霄锦官城外，把蓬莱、移在素云屏。莫笑燕榆晚叶，须知江桂冬荣。"
"更漏子","清末近现代初","张尔田","翠鸾篦，钿雀扇。巧笑星前谁见。檀注薄，桂膏浓。镫花不断红。意先投，肠已断。写得山盟一半。楼上月，五更钟。行云似梦空。"
"小重山令","清末近现代初","张尔田","才说归期未是期。车轮生四角，又天涯。春风青鬓染成丝。长安道，谁榜北山移。人共鸟争飞。树头红日影，赫如旗。问君何事独栖栖。江湖手，输与白鸥知。"
"玉漏迟·古微丈逝世海上，读弁阳翁吊梦窗锦鲸仙去句，怆怀万端。即用其调，以当哀些","清末近现代初","张尔田","乱离词客少。锦鲸仙去，鹤归华表。把酒生平，都是旧时言笑。零落霜腴润墨，流怨入、江南哀调。春恨渺。十年心事，残鹃能道。白头饱阅兴亡，又浅到红桑，海尘扬了。万里吞声，凄绝杜陵愁抱。归唱水云夜壑，料应比、人间春好。鸥梦觉。沈沈卞峰寒照。"
"声声慢·閒步郊原，追念彊村翁，凄然成咏","清末近现代初","张尔田","碧将山断，红带霞分，登临何限沾衣。醉后羊昙，西园处处花飞。芳洲已无杜若，便涉江、欲采贻谁。还解佩，甚楚兰盈把，都化相思。怕听黄垆碎语，几夜窗秉烛，惊梦犹疑。旧隐鸥边，如今应怅人非。飘零坠梅怨曲，尚泠泠、海上心期。愁更远，抚霜鸿、弹断素徽。"
"鹧鸪天","清末近现代初","张尔田","前閤风帘自在垂。后庭芳树见应稀。行云驻处终无定，明月圆时别有期。花尽态，柳多痴。王昌消息至今疑。金堂一宿谁曾惯，何似鸳鸯只独栖。"
"鹧鸪天","清末近现代初","张尔田","十样宫螺试手匀。镜中啼笑两难分。生憎蔓草欺罗带，恨杀杨花落锦茵。秦氏女，宋家邻。相逢还恐不如真。含情欲问残镫事，鹦鹉前头岂得论。"
"鹧鸪天","清末近现代初","张尔田","?醉檀槽不肯休。当初相送木兰舟。人间玉镜何年合，天上金波此夜流。银凿落，钿箜篌。新恩曾拜閤门头。雪梅未是无情思，应为熙春更少留。"
"鹧鸪天","清末近现代初","张尔田","金井梧桐转辘轳。閒庭月上欲栖乌。拂墙长裥怜柯半，抱扇斜鬟映比疏。欢梦后，酒悲余。人情谁道不如初。吴绫剩有香腮泪，蜀纸犹存玉手书。"
"鹧鸪天","清末近现代初","张尔田","小阁回廊认谢家。东风著力斗铅华。塞垣处处生芳草，宫苑年年闭落花。人易老，事长嗟。水流云散又天涯。若教得保红颜在，静待王孙金犊车。"
"鹧鸪天","清末近现代初","张尔田","莫谩弹棋近玉枰。离多终是水无情。机中锦字论私素，琴上红弦替恨声。金钿约，翠笺盟。凭将皎日写丹诚。相思不少閒衾枕，怊怅清宵梦自成。"
"唐多令","清末近现代初","张尔田","萝幌掩孤嚬。双眉斗画新。好花时、不醒愁春。曾是湔裙芳草路，浑怕问、旧京人。莲烛刻回文。香消绣被温。叫南楼、哀雁声频。梦里榆关秦塞月，空一片、白纷纷。"
"谒金门","清末近现代初","张尔田","情意重。惭愧泪珠相送。被锦著花红尾凤。愁来无半缝。早是玉颜矜宠。悔不万般将奉。昨夜分明曾入梦。瑶觞纤手捧。"
"谒金门","清末近现代初","张尔田","青■翼。为我试探消息。咫尺关山成绝国。行人归未得。记得带鸾亲结。和泪出门时节。但使连环无断绝。相逢终有日。"
"鹧鸪天·六十自寿","清末近现代初","张尔田","六十明朝过眼新。镜中吟鬓老于真。寄生槐国原无梦，避世桃源岂有津。苍狗幻，白鸥驯。安排歌泣了閒身。百年垂死今何日，曾是开天乐世人。"
"卜算子·窗前月季花，多日本种，向晓盛开，词以赏之","清末近现代初","张尔田","洗出两般红，双结同心苣。一坞秾姿独看来，绰约东邻女。已是此生休，莫被他生误。得得丹成跨彩鸾，送汝三山去。"
"卜算子·纪梦","清末近现代初","张尔田","曲苑断逢迎，小閤深回互。昨夜罗衾特地寒，梦到双栖处。别语苦难留，泪眼何曾曙。蕃马千群猎炬红，屏上萧关路。"
"烛影摇红·握兰簃裁曲图，为释戡题","清末近现代初","张尔田","十载梅边绮怀，消与东风浅。閒拈红豆背人抛，不怕周郎倦。月底鹅笙炙遍。漏声移、花阶影转。钿尘飘处，春在谁家，繁莺庭院。掐罢檀槽当筵，刻烛双心短。问谁亲付紫云回，的的珠吭啭。明镜新霜未满。绛都春、疏狂占断。凭教重省，白发青娥，承平弦管。"
"天香·吷盦海上赋词见怀，依调奉酬","清末近现代初","张尔田","林橹乱红，庭莎换绿，归云缥缈千里。露下葵斋，水边菰饭，已忍十年心事。素髭白尽，?一卧、漳滨都废。秋塞频看断雁，晴波暗通双鲤。蚕眠上元细字。夜披衣、为君惊起。赚得有涯哀乐，此才空费。刻意伤春倦矣。尽商略、儿时旧镫味。剪韭山窗，清琴自理。"
"鹧鸪天·癸酉秋罢讲燕庠，退居西苑僦园。其地旧为扇子湖，荷花最盛，半塘老人曾有词，率成一解","清末近现代初","张尔田","占得溪堂一事无。老夫作计未全疏。数株翠柳仍连苑，十亩红香恰称湖。花径扫，酒船租。载来家具少于书。衔杯更落西山影，白鹭明霞画不如。"
"石州慢·上彊村授砚图，为榆生题","清末近现代初","张尔田","蜺后哀蝉，珍重瓣香，词老亲敕。高情无著庵中，梦冷閒鸥成忆。药炉禅榻，几人夜半传衣，踏天直割蟾蜍月。彩笔素心违，想吟边头白。休说。薰香红袖，谏草青蒲，旧家遗直。翻谱新声，流怨云腴能识。劝君携取，萧条异代吾师，晴窗长伴研朱滴。泼墨霅川图，满空江烟阔。"
"水龙吟·挽黄晦闻","清末近现代初","张尔田","竟?与陆俱沉，苍茫不晓天何意。哀时双泪，蟠胸万卷，一棺长闭。如此奇才，忍甘终老，诗人而已。忆当年对策，墨含醇酖，亲坐阅，虞渊坠。黯淡神州云气。唤沈冥、睡狮不起。艰难戎马，崎岖关塞，亭林身世。来日荆榛，庸知非福，先驱蝼蚁。更伤心絮酒，荒郊野哭，望魂徕未。"
"沁园春·再挽晦闻","清末近现代初","张尔田","畴昔相知，自许千秋，惟曹与君。忆甘陵结客，曾经名见，洛阳作赋，如此才横。酹起陶潜，重邀李白，何日尊前细论文。春秋笔，叹诗亡不作，泣凤伤麟。纷纷。竖子成名。祗我辈栖迟行路尘。问坏空成住，到头谁幻，黄农虞夏，过眼皆陈。语可当薪，玄真覆酱，犹有侯芭后死人。归休了，算交亲有泪，天地无情。"
"浣溪沙","清末近现代初","张尔田","镜面繁红写倒枝。淡妆新样百般宜。好风香过蝶先知。兰烛已销前夜泪，麝薰犹煖去时衣。无因说与锦屏期。"
"浣溪沙","清末近现代初","张尔田","翠袖红阑倚处同。一渠春水浸芙蓉。隔墙嘶过玉花骢。曾是昔年盘马地，晴泥滑滑草茸茸。碧云天远画楼空。"
"浪淘沙","清末近现代初","张尔田","渌水漾轻鸥。红板桥头。鞦韆斜飏柳花毬。卷上珠帘风半面，无限春愁。年少凤城游。老叹淹留。金阊门外舣兰舟。昨日浮萍前日絮，明日东流。"
"蝶恋花·送学佛友人南归","清末近现代初","张尔田","踏杀马驹无觅处。指点当前，的的西来路。万水千津君荐取。些儿閒话如何举。已自无家谁绊汝。揽镜看云，不是功名误。明日淮山听夜雨。扁舟满载春愁去。"
"水龙吟·丙子元日客燕山赋","清末近现代初","张尔田","软红一片琼箫，流尘如梦回风过。伤心怕问，岁寒宫袖，玉蝉花朵。送老年涯，背时颜色，旧情偏左。任朦胧睡眼，偎衾自恋，三两点，残镫火。望断朝班青琐。换凄凉、金门颓卧。谁家儿女，铜街笑语，迎新妆裹。惹鬓繁枝，沾唇美酒，浇愁无那。祗细书彩胜，宜春消息，待梅梢破。"
"虞美人·奉答瞿禅之江","清末近现代初","张尔田","庾郎词赋供憔悴。犹有哀时泪。故人千里寄梅枝。为报江南春好雁来迟。金门一卧垂垂老。作计消愁抱。明年拟采五湖莼。相送扁舟载雨到西兴。"
"满江红·丁丑重九感赋","清末近现代初","张尔田","泪眼黄花，浑怕问、今朝佳节。还记取、西风吹帽，萧萧余发。陇水助人添哽咽，燕山向我无颜色。更惊心、四远雹声焦，千家泣。浮士梦，都休忆。明日事，从何说。叹臣之壮也，而今头白。已自摧残人下寄，那堪憔悴兵间活。把茱萸、插了再三看，南冠客。"
"木兰花慢","清末近现代初","张尔田","遍昆池劫灰，曲江上，几声吞。问著甚来由，龙拿虎掷，如此乾坤。黄昏。但闻鬼哭，掩衡门、胡骑满城尘。未要秋风华发，等閒沧海吾身。沾巾。今古一酸辛。往事恨难论。算更谁怜取，封中蜗土，地上虮臣。蚩尤。五兵枉铸，浪滔滔、直欲尽生民。俯仰空悲去客，兴亡休怨陈人。"
"木兰花令","清末近现代初","张尔田","繁华催送。人世恍然真一梦。何处笙歌。水殿风来散败荷。饥乌啄肉。回首都亭三日哭。国破城空。残照千山泪点红。"
"满庭芳·丁丑九月客燕京，书感","清末近现代初","张尔田","照野江烽，连天海气，物华卷地休休。残阳一霎，怎不为人留。几点昏鸦噪晚，荒村外、鬼火星稠。伤高眼，还同王粲，多难强登楼。惊弓如塞雁，林间失侣，落影沙洲。便青山纵好，何处吾丘。夜夜还乡梦里，分飞阻、重到无由。空城上，戍旗红闪，白日淡幽州。"
"相见欢","清末近现代初","张尔田","惜花常怕花残。晓妆寒。翠被余香红雨泪阑干。高阁上。凝情望。雁初还。天际晴沙秋色小屏山。"
"相见欢","清末近现代初","张尔田","长河渐落云屏。晓星沈。一枕落花残月酒初醒。情何限。人不见。恨难任。双配合欢罗带湿罗巾。"
"浣溪沙","清末近现代初","张尔田","枝上红稀绿渐成。閒随流水绕花行。粉墙低处一舟横。早是宿妆匀面了，谁家闻打筑毬声。冶游天气近清明。"
"浣溪沙","清末近现代初","张尔田","著意人前晕翠娥。娇多贪耍不成歌。长裙出水碾新荷。斗帐罢薰添古刺，香轮催发响摩托。月明归路奈君何。"
"渡江云·僦园杂莳花木，颇有终焉之志。赋示榆生、瞿禅","清末近现代初","张尔田","溪堂何处好，杂花手植，背郭俯晴郊。十年云海卧，自断音书，泛宅到渔樵。舟横野彴，渐梦落、江南春潮。兰径深、隔邻疏援，紫蔓上藤梢。无聊。墙东遗世，塞北为家，任旁人一笑。休更惊、羌村烽火，投老安巢。绿阴满地初宜夏，步水曲、山鸟相招。沈醉语，生涯换得枯瓢。"
"临江仙","清末近现代初","张尔田","一自中原鼙鼓后，繁华转眼都收。石城艇子为谁留。乌衣寻废巷，白鹭认空洲。万事惊心悲故国，青山落日潮头。此身行逐水东流。除非春梦里，重见旧皇州。"
"鹧鸪天","清末近现代初","张尔田","苦恨佳期说断肠。未应怊怅抵清狂。莲舒玉艳匀新彩，梅压鬊云恼薄妆。叹夜短，怨年长。半衾閒画两鸳鸯。罗衣归后从教著，多恐经时减旧香。"
"浣溪沙","清末近现代初","张尔田","兰被嫣轻语未通。障泥宝马锦嘶风。长陵小市旧相逢。犀液越瓯金齿软，麝煤蜀纸玉纤红。几时携手画屏中。"
"浣溪沙","清末近现代初","张尔田","却下晶帘护水沈。檐牙时听响鸣禽。碧桃花发绿成阴。屐子高高轻衬玉，帕儿叠叠细挑金。红笺谁与说春心。"
"浣溪沙","清末近现代初","张尔田","十里珠尘暖欲飞。黄昏催散烛龙归。天街踏马惜芳菲。早是闻歌怜梦雨，那堪持酒劝春晖。不成沈醉祗成悲。"
"采桑子","清末近现代初","张尔田","当初曾记临岐语，蜀纸亲封。说与相逢。祗是今番已不同。琴中传尽殷勤意，谁适为容。鬓葆秋蓬。恨入檀心一寸红。"
"采桑子","清末近现代初","张尔田","雁来不带天涯信，几阵清霜。红粉雕墙。日日高楼盼夕阳。锦衾特地今宵冷，懒卸梅妆。万种思量。揉损罗衣金凤皇。"
"沁园春·鹤云有燕亡之悼，属为词以写其哀","清末近现代初","张尔田","老矣坡仙，一霎朝云，秋床竟空。叹哀蝉促柱，芳韶苒苒，离鸾回枕，好梦悤悤。怨结燕兰，恨摧湘蕊，受尽缠绵药裹中。相思泪，有裙芜蝶紫，蜡桂鹃红。伤心谁貌惊鸿。算祗少沈檀小象供。忆病蚕丝褪，宽消腕玉，愁蛾黛蹙，瘦怯眉峰。来日大难，他生未卜，除是依稀海上逢。徘徊久，怅衙香一炷，尘苑千重。"
"东坡引·湖帆取静淑夫人绿遍池塘草词意绘图，以志悼亡之痛。敬题一解","清末近现代初","张尔田","芳塘看逾好。绿遍依前草。而今梦断云窗渺。新词谁解道。新词谁解道。图中彩笔，琴间凄调。愿来世、长相保。朱弦锦段浑閒了。伤心人已老。伤心人已老。"
"好事近","清末近现代初","张尔田","珍簟接烟波，凉浸藕丝秋雪。珊枕夜来红泪，总相思陈迹。芙蓉泣露怨西，风容易旧情别。梦醒半吃鸳被，画双双鸂鵣。"
"水调歌头·招文如饮","清末近现代初","张尔田","劝子一杯酒，听我短歌行。长江滚滚东走，疏凿费神丁。天地龙拿虎掷，今古猿啼鹤怨，慷慨若为平。碧瓦何王殿，废垄有人耕。剑横腰，书挂角，竟何成。长安万人如海，龟息养閒龄。不学渊明种秫，且共刘伶荷锸，春雪斸黄精。宇宙久寥泬，吾道一茅亭。"
"卜算子慢·别意","清末近现代初","张尔田","云浮画鹢，风漾素巾，暮景海秋初霁。莫上瑶梯，脉脉此情谁寄。想千山、万水重重意。但望里、红楼阴阴，归帆远峭天际。独自成憔悴。是悔杀临分，顿孤鸳被。待不思量，忆否有人凝睇。看悤悤、陌上雕轮驶。便彩缕、同心绾遍，问离舟那系。"
"丹凤吟·余与眉孙闻服有素，屡荷赐章，兼示近影。小春梅发，感忆题寄","清末近现代初","张尔田","倚断惊尘楼望，旧雨沈蓬，兰襟疏隔。镜床残响，凄切乱蛩如织。伤心此际，暗嗟羁侣，彩笔哀时，秋檠为客。自结红情赠远，陇驿梅开，相思谁在江国。最是索居况味，闭门更惜音问寂。溅泪繁华去，便凋年能遣，须寄欢适。流波还鼓，乍觉海天无极。慰我南枝迟暮想，要花前同忆。对歌对酒，看取双鬓白。"
"拜星月慢·梦地重来，坠欢枨触，和友人怊怅词","清末近现代初","张尔田","露渍綦苔，烟笼屏蕊，小觅閒坊竹静。别梦曾经，隔飘镫阑影。笑携手，暗忆明霞秀靥初见，暖日同墙相凭。月下梯横，指黄昏教认。绣骢嘶、省识城南近。东风地、似觉千红迎。几度燕幕还巢，奈楼空花暝。倚清歌、顾曲何人听。寻芳步、浅立双鸳径。便纵有、叶寄堪题，悄流波不定。"
"永遇乐","清末近现代初","张尔田","落叶虫吟，疏花鸟度，人病孤馆。拄杖看云，剪镫话雨，心事遥山远。萧辰野吹，严更戍鼓，独自怎生听惯。念当前、茫茫百感，朅来尽成凄断。伤心十载，仓皇北顾，到此谷迁陵变。瘦柳荒宫，衰兰故岸，坐见蓬三浅。白头如许，青山何在，不信岁寒犹恋。夜深但、梁间燕子，暗闻细叹。"
"瑶台聚八仙·寿蛰云","清末近现代初","张尔田","天上蟾圆。金波迥、芳节惯会朋笺。未秋吟鬓，凉意不到鸥边。路隔仙源通紫禁，浮家胜泛五湖船。拥青编。十年朝马，还梦钧天。依然。承平俊赏，换花阴觅句，竹径安禅。谁捐楚佩，心事暗托啼鹃。兰成小园自赋，看香发、岩扃晚桂妍。无多酒，愿镜中春驻，常斗尊前。"
"鹧鸪天·余十余龄即往来吴越，其时江海晏然，单舸轻装，随处可泊。祖庭尝咏查初白风露一天人拥被，橹枝摇梦过春江之句。谓饶有水乡幽致。辛亥以来，南塘夜出，行客戒途矣","清末近现代初","俞陛云","淰淰柔波拍舵鸣。小诗都半客中成。新丝上市喧人语，香稻连畦晒晚晴。乡梦稳，布帆轻。髫年犹及见承平。山川淳朴流民少，午夜行舟总不惊。"
"鹧鸪天·苏州盘门外，相王古墓，背郭临流，境殊萧寂。隔河辟为租界，乃昔年丛葬地。余吴越往还，道出祠下数十回矣","清末近现代初","俞陛云","过雨苔痕玉座春。断碑谁证赤阑神。野僧敲火煨残芋，词客停桡荐渚蘋。披宿草，走寒燐。蜃楼金翠逐年新。祠堂照影桃花水，换尽簪裾几辈人。"
"摸鱼儿·橹声","清末近现代初","俞陛云","送年光、声声呕亚，浪游领略成惯。烟消楚竹无人处，流出空江哀怨。移渐远。应惊醒眠鸥，绕过垂杨岸。露兰啼泫。想别后青蛾，倾鬟细听，心逐雁行断。相和语，一片昏鸦撩乱。秋魂荡得都软。推篷只搅深更梦，可把征人催转。轮指算。忆极浦荒城，孤咏烦君伴。他年如愿。拟笭箵浮家，折波来往，潮与月同满。"
"南歌子","清末近现代初","俞陛云","新涨平临软，斜阳倒射明。不知身在镜中行。只觉蘋香风细梦都清。沙净通鱼步，云低落雁筝。野桃临水又清明。略似垂髫双桨那时情。"
"齐天乐·闻柝","清末近现代初","俞陛云","梨云万户沈酣际，凄然数声相引。古巷人稀，高门客散，月黑敲来渐紧。萧寥光景。想转过铜街，雾昏花暝。递入悲笳，一星幽火戍楼近。中宵愁绪互并。正露寒人远，孤倚珊枕。贺老哀弦，雍门变徵，半藉空中传恨。炊粱梦醒。杂残雨飘窗，泪珠酸迸。乱点虾蟆，故宫禾黍冷。"
"齐天乐·残灯","清末近现代初","俞陛云","荧荧已是无多焰，帘阴那堪风紧。石火年光，兰膏身世，照得欢愁谁醒。铜蠡待尽。任红蝠啼烟，苍鼯跳影。倩女迷离，玉钗挑倦镇孤凭。华妆曾耀翠鬓。怎春宵未度，顿怨凄冷。单枕江船，一星野店，重叠漫郎前恨。虚堂人静。借净土传灯，絮禅相证。莲炬金坡，谪仙诗梦警。"
"浣溪纱·归舟将近苏州","清末近现代初","俞陛云","塔影迢迢落雁边。归心还在雁飞前。橹声轻缓怨长年。小病悬知增瘦态，近乡翻觉损宵眠。镜中愁喜并眉尖。"
"浣溪纱","清末近现代初","俞陛云","生小芳兰竟体熏。天风吹皱砑罗裙。左徒应悔赋行云。原草渐迷前度迹，落花浑似未归人。红巾飞鸟又残春。"
"浣溪纱","清末近现代初","俞陛云","风皱柔怀水不如。碧城消息近来疏。嫩凉人意倦妆梳。锦幄明镫鸳索梦，文梁斜日燕窥书。瞢腾浑不信当初。"
"浣溪纱","清末近现代初","俞陛云","五剧车声隐若雷。迎门花捧夜珠来。脂香熏透玉交杯。南部檀槽余煖歇，北风裙带峭寒开。谢桥微雪独低回。"
"浣溪纱","清末近现代初","俞陛云","莫向流萍托爱根。侵阶罗袜怨黄昏。单衾残烛与温存。风定流尘栖绣榻，街空斜月掩朱门。秾华如水淡留痕。"
"浣溪纱","清末近现代初","俞陛云","烟柳无情拂帽斜。钿车何处路三叉。楚蘋谢絮各天涯。破闷笼鹦聊说梦，惊寒江燕却思家。画奁残雨损菱花。"
"菩萨蛮·庚寅九月薄游衡湘，阻风洞庭之南津港。吴楚舟樯，云屯鳞集。翼晨登白马将军庙，北风骤转，千帆竞挂，衔尾翩联，一白直穷天际，洵江湖壮观也","清末近现代初","俞陛云","神祠白马丹青古。金支绣葆鱼龙舞。一雁大江风。苍然秋满空。长云连七泽。人语波声合。画角晓霜催。乱帆无数开。"
"菩萨蛮","清末近现代初","俞陛云","环花小阁葳蕤锁。珊钩软踏娇鹦母。风递絮香柔。初阳红上楼。云痕呵晓镜。淡写春鬟影。残露颤花梢。折枝人未遥。"
"菩萨蛮","清末近现代初","俞陛云","画罗宫烛颦妆瘦。钿蝉凄咽还依旧。屧响惯经行。风廊误叶声。鸣琼空约步。临水鸾羞舞。单枕绣檀温。梨花深掩门。"
"菩萨蛮","清末近现代初","俞陛云","珠灯红孕相思句。相思有翼还飞去。黄竹赠湘君。江干双泪痕。华鬘天自碧。抱定怀中月。愁压采旄低。洛川归路迷。"
"金缕曲·勃海遇风，翼晨舟抵大沽口，潮退阻沙，乘渔艇泛海至塘沽，已夜午矣","清末近现代初","俞陛云","转舵芝罘侧。蓦西风、欢催飓母，横吹海立。前阵排樯连后劲，万斛舟腾一叶。高涌自、潮头轻掷。黯淡斜阳云隙漏，映天容、如墨涛如雪。喜夺命，蛟龙窟。神沙衣带横天末。障回澜、黄流互搏，五河并力。招得渔舟低掠燕，倚枕中宵摇兀。荡双桨、前无空阔。七二湾环行渐近，傍平滩、灯火人声合。踏芒屐，痕犹湿。"
"高阳台·辛巳岁先室绚华侍祖外舅彭刚直公归衡阳，时余年十四，妇年十六。舟发胥江，依依惜别，为第一度分襟处。卅年来伤离感逝之怀，焉得逢人而语。黄陵瑶瑟，飙乘仙女之踪；元武明珠，泪结相思之字。野水孤帆，城阴一角，夕阳无语，离思当年，低回独喻云","清末近现代初","俞陛云","崎岸无人，乱山如梦，重来尽耐思量。乍展情芽，娇憨骑竹年光。关河未识天涯远，只难禁、酸沁回肠。掩离觞。忍泪低鬟，已湿罗裳。嘘寒问煖寻常语，到临岐嘱付，垂老难忘。小坐迁延，一双人影斜阳。卅年绮恨飘风过，剪秋灯、谁话沧桑。向横塘。淡月昏烟，独雁回翔。"
"绮罗香·夕阳，用梅溪春雨韵","清末近现代初","俞陛云","淡欲生阴，去还成恋，凝望天涯迟莫。翠舞珠酣，肯为朱门少驻。下芳砌、蝶暝重帘，倚荒戍、雁沉寒浦。借枝头、余煖无多，栖鸦啼梦玉京路。江城哀角自奏，剩有片帆红闪，苍凉归渡。一抹残山，映取倦妆眉妩。伴孤影、知有谁来，写閒恨、了无着处。乍销凝、换却黄昏，月娥凄共语。"
"绮罗香·龙湖倚棹，野水苍烟，閒秋柳一行，萧疏向客，临风寄慨","清末近现代初","俞陛云","绮陌骢归，翠堤莺倦，埼岸几番疏雨。弹指秾春，一笑千金眉妩。拚付与、残笛西风，更谁共、画船南浦。掩乡关、黄叶村孤，绕枝剩有乱鸦语。长杨零落词赋，奈慵扶烟态，楚腰无主。萍絮茫茫，禁得夜寒风露。孤俊约、青眼交疏，留纤影、朱阑人去。愿来生、莫长情芽，愁痕吹又聚。"
"临江仙","清末近现代初","俞陛云","鱼白雁红都过未，怀人风雨江干。一珠一字报平安。倦余须罢绣，露重莫凭阑。猩色蛮笺呵欲润，夜窗细砑螺丸。行行都半叙暄寒。要从无字处，情味耐君看。"
"鹧鸪天","清末近现代初","俞陛云","雁齿桥西一径分。阴阴楼宇带斜曛。柳边帘影清于水，涧底帆痕薄似云。催戍鼓，近黄昏。鸣鸠拖雨过前村。乌巾山下三椽屋，问织翻经好闭门。"
"鹧鸪天","清末近现代初","俞陛云","桑柘平畴一带疏。秋容吹雪点丛芦。昏烟古戍微闻柝，星火空梁欲上鱼。波减黛，月沈珠。蕉阴回枕事模糊。湔裙人在兰香里，弹指春痕二月初。"
"买陂塘·白秋海棠","清末近现代初","俞陛云","溅西风、数行铅泪，无言弹向幽径。芳菲只惹嫣红妒，娇眼久空脂粉。纤袂冷。应自惜、墙阴残月婵媛影。情根难问。倩净业瞿昙，虚明界里，替忏旧时恨。分携处，肠断玫阶屧印。淡妆曾斗娟靓。练裳人去秋如水，几度欲攀未忍。霜信紧。恣相怜玉儿，消减梨涡晕。晶帘交映。伴卧雨文园，一瓶寒供，丝鬓镜中认。"
"菩萨蛮·集龙藏寺碑字","清末近现代初","俞陛云","含情相送阳关远。离怀长似车轮转。西去客心惊。乱山相向青。沈檀香未息。幻就同心结。楼角燕还飞。行人归不归。"
"齐天乐·闻琴","清末近现代初","俞陛云","伯牙台冷流尘黯，荒波夜深自语。沧海量情，焦桐阅世，付与冰丝替诉。翠阴轻护。引一缕秋心，傍帘欲度。流响花阴，银塘惊起瘦鸳卧。喁喁恩怨尔汝。自阳关唱后，顿换凄楚。废苑啼乌，寒沙啄雁，绕指乱愁无数。香消罢鼓。渐悟到无弦，閒情休赋。送尽飞鸿，青峰江上暮。"
"念奴娇·春母赴西湖，折园中海棠一枝，携随行箧。曼睩柔仪，与一枕云山相骀荡也","清末近现代初","俞陛云","小小茶樯，载绝代秾姿，微侬离索。色界兜罗参破未，悄与仙鬟商略。楚峡春酣，梧台月迥，静掩都梁阁。关河遥夕，碧云幽梦难托。却忆深院明灯，鬟鸦侧处，碎朵钗边落。佩远天风珠衱冷，枉觅灵妃旧约。心苦抛莲，眉长怨柳，凝想屏山角。余芳冉冉，水窗清伴羁泊。"
"壶中天慢·清史馆西轩外桃花一枝，生于榆叶梅上，高枝过屋。乙卯仲春盛放，同人目为寄生桃。偕邓孝先、金篯孙同赋","清末近现代初","俞陛云","露寒天上，占缭垣一角，苔扉深闭。宝箓尘封缃帙掩，黯黯凤城佳气。短梦辞云，斜辉藉煖，酸溅相思味。贞柯憔悴，女萝孤秀焉寄。依约别院帘开，翠阴琼岛，正危阑徙倚。莫慢残妆遮半面，倘有睡棠未起。断涧香萍，旧家梁燕，会得飘零意。天涯羁泊，武陵渔子归未。"
"四字令·液池春泛","清末近现代初","俞陛云","烟丝翠交。山痕黛描。宫莺啼上花梢。学微风过箫。春寒露桃。晴波画桡。蘼芜绕遍芳皋。觅当年凤翘。"
"祝英台近·鹊华秋梦图者，安巢居士閒情所托也。绣檀回枕，已歇余馨；落叶惊蝉，但曳残响。羽陵缘尽，挽不住飞絮光阴；淡粉楼空，问不出青禽消息。断云幽梦，写放翁坏壁之词；弱柳平桥，送苏小香车之路。钗凤眷回眸之月，笼鹦学留客之声。翠水秋寒，红衫人远。安巢乃贻书历下，索句宣南。秋色仿伯雨之图，影事托云轩之梦。仆本羁迟，同嗟沦谪。云愁霞想，抚枯树以兴怀；心倒肠回，借飞花而溅泪。子野之来京口，零落兜娘；澹心之记板","清末近现代初","俞陛云","掩兰灯，搴蕙帐。支枕寄幽想。并入哀弦，秋雨夜深响。差同忆语如皋，风怀秀水，只付与、旗亭凄唱。镇惆怅。为卿点染生绡，依约旧门巷。驻马斜阳，疏柳尚无恙。断肠剪剪青螺，遥峰两点，可略似、风鬟模样。"
"祝英台近","清末近现代初","俞陛云","惜红红，怜素素。未肯絮禅堕。遣兴中年，真赏几曾遇。昨来倚棹明湖，孤芳临水，偏惊眼、此花幽楚。挽春住。倩他碧草千丝，遮断玉骢路。信有前缘，众里两心许。愿郎着意消停，归车缓缓，倘容我、夜深私语。"
"祝英台近","清末近现代初","俞陛云","髻同心，眉百结。幽绪为君说。忒煞聪明，宛转陇鹦舌。难忘拥被宵阑，喁喁恩怨，已帘角、晓光微白。太憨绝。自怜生小蓬门，薄命感秋叶。修到梅花，甘作掌书妾。可能捧砚添香，相偎相觑，愿厮守、鬓丝成雪。"
"祝英台近","清末近现代初","俞陛云","理轻帆，移画舸。东去柳园路。倒映晴岚，妒尔好眉妩。低回云影笼裾，水香吹鬓，渐棹入、翠烟深处。尽延伫。贪招流外微凉，更驻小莲步。手瀹茶香，细拣碧钗股。人声能几清游，水天閒话，竟忘却、城阴月午。"
"祝英台近","清末近现代初","俞陛云","燕来迟，人去早。客思怨芳草。红袖高楼，望断片云渺。一签一数邮程，燕南赵北，早已遣、离心飞绕。鲤书少。丁宁小别无多，偏又月圆了。预想迎门，镜里注双笑。那知此恨绵绵，栖鸦流水，都换却、相思画稿。"
"祝英台近","清末近现代初","俞陛云","绣帘开，风竹动。疑是佩环弄。溅泪秋棠，定发去年种。传来临去余情，千回百转，只留得、一声珍重。忆相送。无端一夕天风，吹堕翠翎凤。惘惘回鞭，懒纵锦丝鞚。苍凉夜雪黄河，背灯拥髻，可尚有、那人同梦。"
"木兰花慢·乱后渡江感赋","清末近现代初","俞陛云","莽秋怀无际，又孤艇，石头城。看风猎牙旌，霜沈朔吹，萧飒堪惊。鸥群。乱翻雪羽，掠寒涛、欢舞逐船行。故国周遭山色，新塘日夜潮声。残兵。剑底抚余生。往事感东征。念磊落勋名，循环劫烧，天意难凭。惊魂。畏唯鼙鼓，任千畴、衰草罢春耕。极目荒荒波路，一丸海月孤明。"
"金缕曲·白门怀旧","清末近现代初","俞陛云","断雁啼霜紧。溯秋风、蹇驴茸帽，萧寒庾信。衰柳旗亭残酒在，谁与画阑同凭。且携上、石城诗艇。打桨六朝山翠里，旧烟波、泻尽珠帘影。让鸥鹭，眠沙稳。围棋宾客西园盛。访残碑、盦空宝华，绛云同烬。欲倩四弦商妇手，弹向秋空月冷。恐未必、流莺解听。自分凝妆眉洗黛，晓窗寒、错怨红菱镜。尽踏遍，蘼芜径。"
"浪淘沙","清末近现代初","俞陛云","金匼霭沈檀。佩拥珊珊。玉儿殢酒怯凭阑。十道犀帘都放下，还病春寒。修竹袖罗单。粉蠹香残。停桡重问小长干。一片青荷中妇镜，瘦了文鸾。"
"浪淘沙","清末近现代初","俞陛云","花韵嫩晴天。着意争妍。马嘶墙外绿杨烟。啼鸟不知人意懒，苦唤春眠。金鸭霭微烟。燕蹴筝弦。画楼深锁又经年。遗下翠钗钗上月，还似从前。"
"虞美人·珠兰花","清末近现代初","俞陛云","湘筠缚架笼芳蒂。碎溅鲛珠细。不矜颜色自清妍。别有一般幽韵淡于烟。轻攀钿朵临瑶砌。钗凤低回睨。谢娘睡起思恹恹。零落几星黄雪鬓云边。"
"金缕曲·题京师枣花寺所藏青沟禅师绘红杏青松卷。禅师官明崇祯朝副将，随洪承畴出关，易代后弃官为僧。是图盖隐寓松杏山之战，纪亡国之悲也。卷长三十余丈，二百年来名流过客题咏殆遍，或流连光景，或托讽微言，鲜赋其事者。甲子夏五宗子戴姊丈自江南来，偕游萧寺，展卷移晷，归寓赋此，未题卷上也","清末近现代初","俞陛云","凌纸冰霜气。是当年、弓刀宿将，隐悲身世。松杏河山空战骨，待把英魂唤起。借几笔、萧寥画意。夜雨僧房怀旧侣，卧沙场、刘杜真男子。忍回首，东征事。恒沙浩劫飘风逝。皕年来、名卿硕彦，长笺留字。零乱清愁无写处，一片斜阳古寺。复我辈、登临此地。辽鹤归来人代换，覆棋枰、同是伤心史。谁重洒，新亭泪。"
"金缕曲·题顾梁汾寄吴汉槎金缕曲墨迹","清末近现代初","俞陛云","溅纸辛酸泪。历龙荒、万重冰雪，苍凉阅世。怀袖低回逾五载，一片至情文字。矢然诺、不渝终始。风义感人能泣下，仗知音、侧帽家公子。看属国，生还矣。归来京洛衔悲喜。款深关、明灯把酒，飘零残句。剩有贯华诗阁在，倒影梁溪秋水。吊裙屐、登临胜地。多少才人同末路，起九原、随会论知己。抵一部，兴亡史。"
"金缕曲·寒鸦，和章式之原均","清末近现代初","俞陛云","遗构何王殿。舞东风、龙池烟柳，春华瞥箭。午夜延秋门上唤，废宅更谁依恋。倘尚有、谢家堂燕。泊凤飘鸾成一慨，共摧颓、那复雌雄辨。青鸟信，渺无便。天涯羁托年时惯。尽回旋、毕逋身世，呼晨噪晚。浩莽秋原无宿处，落木荒城一片。只岁晚、饥鸥相伴。守定残枝甘瑟缩，任长空、苍狗云衣变。丈人屋，付虚愿。"
"柳梢青","清末近现代初","俞陛云","人去江潭。卷帘重见，眉月初三。回首东风，花应溅泪，酒不成酣。长条攀折何堪。空顾影、依依汉南。重叠离愁，更移更远，绝似征帆。"
"鹧鸪天","清末近现代初","俞陛云","剪水轻阴掩画楼。愔愔凉意上琼钩。黄姑怜我经年别，紫燕窥人两鬓秋。云漠漠，信悠悠。揽衣推枕小淹留。粉墙东角凝眸处，一寸斜阳一寸愁。"
"鹧鸪天","清末近现代初","俞陛云","记遍重山复水程。小阑干划玉钗轻。梦随楚角微茫转，愁与江潮往复生。笼短烛，数寒更。残笺余馥总关情。年时怕听红船橹，无那西风误雁声。"
"满江红·南归道中","清末近现代初","俞陛云","匹骑冲寒，把激荡、孤怀谁诉。莽千里、霜低土屋，风严戍鼓。坏壁金丝东鲁宅，荒原戈戟南徐府。数兴亡、起灭几雄豪，成今古。沙路尽，辞淮浦。人语杂，兼吴楚。看马头晴翠，隔江烟树。夜静潮声沉铁锁，云慨山色环金柱。吊英灵、杯酒洒中流，鱼龙舞。"
"清平乐·燕台秋冷，曹部一空，薄宦穷途，飘流满目。感赋此解","清末近现代初","俞陛云","帘栊豆蔻。惊眼春痕瘦。昨日鲤鱼风信骤。剩有禁寒翠袖。两三冻蝶残萤。苔阴絮诉飘零。我已乱愁无次，强分余绪怜卿。"
"齐天乐·兵灾绵结，归路阻修。以工部之怀人，兼太尉之伤乱。出郊极目，以写我忧","清末近现代初","俞陛云","关山直北烟尘际，危楼暮寒孤倚。茂苑清歌，余杭残酒，都化一襟梦雨。堕欢飘羽。况腹痛回鞭，西州故侣。荠麦摇青，荒陂凫雁自相语。渊明三径何处。泛波涛萍梗，身世焉寄。沧海鲸翻，连城虎踞，莫问天涯行旅。瑶京信阻。任归燕巢林，画堂谁主。掩抑湘弦，自笺离恨谱。"
"鹧鸪天","清末近现代初","俞陛云","酿雪云痕漠漠平。幽居深巷少人行。围棋黑白争先后，记日丹黄判雨晴。帘影薄，篆烟清。煎茶炉畔响瓶笙。不知门外寒深浅，万点风鸦乱叶声。"
"甘州·闰庵前辈以病棠吟及河桥梦影图见示，却寄此解","清末近现代初","俞陛云","看东风、吹绿遍瀛洲，天涯又春深。怅雨损芳枝，烟寒静院，云散朋簪。并入紫霞凄调，午夜付微吟。十载东华路，门掩花阴。况复河桥梦断，尽伤离悼逝，白发愁侵。纵兴亡饱阅，衰泪尚沾巾。想环佩、重归月下，话沧桑、辽鹤也惊心。知音。感信沈天远，何处牙琴。"
"南乡子","清末近现代初","俞陛云","香雾霭濛濛。花径微阴淡日烘。春鸟自喧人自寂，疏慵。砚匣流尘尽日封。凉意透珠栊。凤尾轻罗掩几重。檀枕半欹眠未稳，惺忪。风漾梨云浅梦中。"
"浣溪沙","清末近现代初","俞陛云","隐约楼台接莫云。桃花何处问芳津。青旗芝盖总遗尘。废宅又营新燕垒，画阑曾倚去年人。不关幽怨亦伤春。"
"浣溪沙","清末近现代初","俞陛云","莫问香车果否来。日斜犹是立苍苔。旧曾行处重徘徊。欲赠缠绵心一寸，待传消息路千回。梦阑携袖费疑猜。"
"忆江南","清末近现代初","俞陛云","琼轩启，初日动帘纹。花径扫尘香噀露，晓窗呵镜薄生云。深护水沈熏。"
"忆江南","清末近现代初","俞陛云","文窗静，风格卫娘才。柳叶眉痕春一剪，笔花灯蕊夜齐开。云母小笺裁。"
"忆江南","清末近现代初","俞陛云","高楼倚，排日计征程。圆顶香罗空有泪，方蹄郎马总无声。风露夜三更。"
"忆江南","清末近现代初","俞陛云","离亭晚，卅六过文鳞。愁里绿波浓化酒，梦回红烛短于春。犹有未归人。"
"忆江南","清末近现代初","俞陛云","兰因远，笺尾署瑶京。九锡谁标花宠辱，七情空凿藕聪明。流水问三生。"
"忆江南","清末近现代初","俞陛云","无穷意，分付往来潮。秦女衣裳云影卷，湘灵环佩水天遥。烟月自春宵。"
"唐多令","清末近现代初","俞陛云","花发傍虚廊。还邀月到窗。月西沈、花也茫茫。孤坐无憀眠未稳，怯从与，影商量。石火本匆忙。飞腾昨日光。况悠悠、廿载偏长。惟有天风吹好梦，定今夕，到君傍。"
"徵招·闻子戴赁居余吴门老屋，赋此寄怀","清末近现代初","俞陛云","乌篷梦湿江南雨，灯花为君吟瘦。别绪几多长，问丝丝烟柳。平桥西巷口。忆曾共、凭阑携袖。短鬓霜欺，尺波春谢，故乡回首。琴鹤喜移家，轩窗静、双桐翠阴依旧。履迹逐年深，想苔痕青厚。园梅香在手。又寒夜、怀人时候。雁行远、勃海风高，盼素书来否。"
"木兰花慢·题夏闰厂前辈忆菊图","清末近现代初","俞陛云","劲姿寒不改，看随处，展秋容。任野圃移根，瑶阶对仗，古寺依筇。西风。自馨孤芳，把生涯、枯菀付天公。翻笑餐英人换，匆忙流水游龙。篱东。把酒几回，逢往事，抵飘蓬。怅故国云沈，欢场电瞥，梦影重重。幽踪。且寻旧径，料黄花、未厌白头翁。一片严霜冷月，心期画里相从。"
"湘月·题陈叔同如升绿梅花下填词图","清末近现代初","章钰","万红电谢。问荒山老屋，谁伴高节。唤起逋翁与重认，别后珊瑚贞骨。篁韵怡魂，茶香破梦，咳唾皆清绝。菭阴巡遍，碧天飞上明月。遥共白石词仙，心香一瓣，证天然芳洁。翠羽啁啾似诉说，频岁江湖羁屑。破帽笼头，残镫伴影，独浪烟霞窟。青鸾何处，岁寒长此盟结。"
"贺新郎·和张沚莼上和天平春眺","清末近现代初","章钰","林壑西南好。怪流莺、隔花劝说，认春须早。双桨剪波轻比燕，掠破吴天缥缈。浑不怕、山灵腾笑。一朵白云攀未尽，听长松、并作天风啸。腰脚健，几年少。江湖浪迹谁分晓。趁今朝、咨烟犯雨，商量画稿。清绝禅房功德水，拚学酒徒软抱。最恨是、匆匆归棹。百六韶光容易逝，指苍厓、此是寻诗料。枫叶醉，待重到。"
"齐天乐·题夏闰枝孙桐青灯有味图册","清末近现代初","章钰","儿时光景浮云换，宵宵短檠依旧。猊鼎添檀，虾帘押蒜，最是黄昏时候。餐芳吮秀。尽压瓦霜肥，窥窗月瘦。万籁沈沈，良书独拥胜清昼。江湖几度载酒。悔胥疏憔悴，年时奔走。铁马千蹄，红蟫一发，费我踌躇搔首。观河面皱。只嚼蕊吹花，情怀尚又。急鼓疏铃，此生消受彀。"
"惜红衣·金纤纤墓铭册，袁随园撰，王梦楼书。及门王韶九大成藏其世父惕庵翁物","清末近现代初","章钰","斗茗妍姿，调姜韵事，丽娃班首。吐尽春蚕，罡风夜来陡。瑶阊难叩。命如花不久。辜负一缕倩魂，泣晓堤杨柳。野王二老，老去多情，分飞惜珍偶。怜才补恨，月色尚依旧。为问采香径畔，果见优昙开否。剩一椿公案，珍重托，青箱守。"
"水调歌头·题海丰吴石莲抚部词卷","清末近现代初","章钰","十二万年劫，不坏是金仙。人閒今日何世，暝色赴虞渊。剩有随身铁笛，且趁波平月上，吹醒洞龙眠。寂寞与谁语，招手古成连。兀兀醉，昏昏睡，尽狂颠。蓬莱方丈何处，缥缈此心悬。公自餐风饮露，我尚拖泥带水，愁话向鸥边。回首沧浪畔，春梦袅萝烟。"
"高阳台·风雨妒春，为花写怨，壬子春作","清末近现代初","章钰","独自芬芳，无多颜色，恹恹自恋春华。忘却孤根，频年漂泊天涯。韶光九十曾余几，尚更番、作践横加。黯无言、末劫难逃，薄命休嗟。此生已分泥途尽，枉百年作计，泫露烘霞。放眼平林，伤心都溷尘沙。飞香欲诉瑶阊上，奈天公、醉眼麻茶。愿从今、生不逢春，刬净萌芽。"
"寿楼春·和伯宛韵","清末近现代初","章钰","招词流秦黄。趁遨头酒后，婪尾花旁。别启芝田閒馆，絮愁他乡。银烛短，罗裙长。数平生、一般悲凉。是偷笛生涯，谥箫身世，重遇褪红娘。歌哀郢，怀沈湘。尽拗莲捣麝，臣本非狂。除却画梁双燕，与谁商量。身稊米，心空桑。漫推寻、谷臧羊亡。已辜负浓春，来吟玉溪荀令香。"
"水龙吟·题平湖朱竹石廉访师遗照，用郑叔问韵","清末近现代初","章钰","大荒披发来兮，新亭定哭山河异。中流砥柱，故家乔木，茫茫余几。虎逝龙亡，教谁收拾，人閒今世。怅令名寿考，先生归也，憖遗不，关天意。知否门生老矣。赋沧浪、当年孺子。拘螊穷海，拜鹃荒谷，是何情致。霁月槐堂，春风檀席，精神寄此。愧雷塘著籍，无才作记，配刘公是。"
"惜余春慢·题内府碧桃画扇","清末近现代初","章钰","麝帕曾笼，犀屏谁护，坠落人閒如此。无功画水，有恨遮尘，愁杀乘鸾仙子。还仗佳名聚头，纸醉金迷，洛阳争市。忍春风、回首檀镂筠析，上方珍庀。难得是、双挺灵根，瑶池真相，付与徐黄妍史。霞般气色，雪样心情，也入梦华新纪。知否岧峣五云，红杏日边，和谁娇倚。剩班诗张赋，低徊吟望，岁云秋矣。"
"齐天乐·丙寅八月初五日津南秋禊","清末近现代初","章钰","眼前便有沧洲趣，萧萧水边亭子。旧款湔兰，新盟话荔，我辈追欢犹是。危阑独倚。正警露蛩吟，駴波鱼起。故国西风，向人不忍算归计。图经犹认柳墅，百年回首处，铅泪如洗。纨扇抛残，琼楼望断，容易流光换矣。秋英匝砌。也摘粉搴红，一般标寄。不分稽阴，夜凉偏梦至。"
"水龙吟·为奭召南良题夏闰枝词卷，用坡公韵","清末近现代初","章钰","夙生同是词仙，相逢聊拾前欢坠。人閒何世，凭谁朔似，山哀浦思。频岁笺天，奈何天醉，九阍牢闭。又西风紧矣，惊回断梦，阳九厄，休提起。且喜故家兰锜。把珍闻、啸亭重缀。旧人犹在，偶然陶写，砑绫揉碎。青眼高歌，白头閒坐，两情云水。酒尊前、欲卷还看，滴不尽，蟾蜍泪。"
"水调歌头·题雷峰圮塔中所出经卷","清末近现代初","章钰","坏劫佛难救，终古剩斜阳。一千年上公案，故纸费评量。为问金涂埋遍，何事龙天不佑，末路谥降王。影事入图画，空爇海南香。琴泉圮，报恩燬，等无常。尽多眼福，向人夸见白毫光。前此祥云万丈，后此寒烟一抹，起灭总荒唐。佞佛怪吾钝，佞宋笑吾忙。"
"点绛唇·题新郑出土唐刻美人涤器塼拓本","清末近现代初","章钰","好个金瓯，伤心曾被纤儿破。料量在我。耽阁熏香坐。钏动花飞，生爱閒功课。娇无那。鸾绡云亸。休惹燕支涴。"
"水龙吟·闰枝用碧山韵咏落叶，索和","清末近现代初","章钰","罡风真撼孤根，飘零休怅春花早。寒鸦偎影，哀蝉留蜕，这般严峭。玉露凋伤，绛云吹散，美人天杪。忍重提旧事，星榆宿柳，最高处，神仙到。记否东皇矜宠，遍亭皋、清阴环绕。是何坏劫，秋声才赋，冬心难抱。作践由他，萧条至此，閒愁多少。剩枝头硕果，凭天扶护，待阴霾埽。"
"苏幕遮·戊辰五月栩楼词社首集，即事","清末近现代初","章钰","避棋雠，抛酒债。朱十陈髯，同爇心香拜。六月松风无处买。尽彀伤心，忍作伤心话。样描鸳，尘捣麝。画独攒眉，与遣无聊夜。汐社逍遥人不怪。定有词仙，字字华严界。"
"祝英台近·苔","清末近现代初","章钰","傍陶篱，沿蒋径，生趣尚如许。苒苒绵绵，旧雨更新雨。别留一段芳晖，逃虚寄寂，早多谢、寻花来去。恋香土。怪他絮影萍踪，漂零竟无主。井塌台倾，独自费支拄。赋心拟仿江郎，行吟倦矣，待分付、凉秋蛩语。"
"蝶恋花·秋蝶","清末近现代初","章钰","入梦庄生何日觉。游戏花天，只道春光好。谁分春光原草草。金风玉露来偏早。到处蛩愁兼蟪吊。秋士秋娘，一样伤怀抱。羡煞飞仙呼老道。置身总在高寒表。"
"摸鱼儿·七夕依石帚体并韵","清末近现代初","章钰","正人閒、辍犁停杼，生机荒尽墟井。双星有巧何从乞，空自北窗高枕。浑不省。听儿女青红，惯把瓜果整。秋心本冷。柰金虎号风，石鲸咽雨，愁绪彀人领。通天表，归计休题沈炯。沧尘偏感俄顷。浮生贵寿原无谓，早笑令公私请。阊阖迥。怪到眼欃枪，望断河汉影。佳期怕问。且盒放蛛丝，垆寻犊鼻，相与破颜饮。"
"齐天乐·秋镫","清末近现代初","章钰","天街夜色凭谁领，儿时光景还在。星不萤流，露方鹤警，照我寸心千载。年芳易改。尚金粟分辉，银荷散采。蝉噤蛩愁，背他更自没聊赖。前途今已漆黑，料量刀尺事，邻壁都坏。锦褥迎娇，雕盘掷选，那比春宵可买。西风辽海。且扶醉研骚，添香听呗。认取都家豆棚瓜架外。"
"玉京秋·残荷，依草窗体并韵，据词纬本","清末近现代初","章钰","天宇阔。凌波众仙子，赋归情切。霞镜抛花，露珠泫梗，风裳飏叶。閒杀追凉艇子，让凫翁、来点晴雪。黯然别。闹红旧梦，向谁重说。水殿寻秋初怯。和新词、摩诃早缺。拾瓣装书，留房揩砚，真香吹歇。劫换昆明，盼只盼、船藕年年添节。正悽咽。翻看湖心荡月。"
"南楼令·待月","清末近现代初","章钰","三十六云廊。行行长复长。要登楼、又隔红墙。盼得嫦娥梳裹好，怎禁受，晚风凉。历乱万星芒。撩人空断肠。且停琴、心口商量。知道冰轮随例满，更何处，听霓裳。"
"百字令·柳墅感旧","清末近现代初","章钰","蜃台鲛市，埽翠华驻处，荒荒无迹。一角平林兼浅渚，并少宫人閒说。云寺颁香，海楼阅武，坏劫今何日。白头吟望，旧时杨柳颜色。休溯玉辇宸游，銮迎酺赐，盛典光千叶。刚痛铜驼荆棘里，又痛龙年蛇月。那觅新亭，权呼汐社，来踏啼鹃血。沽潮起落，料知终古呜咽。"
"庆春泽·初雪","清末近现代初","章钰","秋气犹悲，冬心自警，天教光景翻新。试手龙公，居然碾玉为尘。记曾前度占三白，怎匆匆、已等烟云。认分明、隔夜霜痕。隔岁泥痕。尧年莫道今番早，要一番一转，转到浓春。岭上梅花，报来消息先真。填平缺陷将来事，耐寒交、且订松筠。好招邀、驴背诗人。鹤背仙人。"
"定风波·夕阳，以欧阳炯体","清末近现代初","章钰","也识来朝起大东。眼前光景太匆匆。费尽倾阳葵藿意。无济。遥空留得几多红。镇日閒眠兼浅醉。追悔。晚晴还许一从容。见说海西刚到晓。轮绕。黄人待迓最高峰。"
"更漏子·寒夜，依飞卿体","清末近现代初","章钰","月轮高，霜气肃。难得虚堂人独。尨吠紧，雁声哀。权将愁埽开。沈沈醉。昏昏睡。银烛金炉几辈。越寂寂，越閒閒。人疑此境仙。"
"金缕曲·寒雅","清末近现代初","章钰","何处昭阳殿。叹年年、为天磨折，霜鋋风箭。也识玉颜人已去，尚自故林凄恋。曾不见、闹春莺燕。替诉同群栖托苦，祗哑哑、心事教谁辨。恶声报，听人便。九霄鸾鹤翱翔惯。到而今、一般潦倒，伤心劫换。怪煞儿童涂抹易，狼籍墨痕成片。剩终古、垂杨相伴。到处雪装银世界，爱羽毛、守黑知难变。凤随我，亦非愿。"
"江城子·忆梅，用谢无逸体","清末近现代初","章钰","石湖佳处旧家山。路漫漫。思无端。迸起乡心，心与鹤俱还。怎柰云霄难插翅，香梦杳，又经年。早春独步记从前。对遥天。黯无言。那得江南，驿使递吟笺。一样胡沙仍不惯，多少恨，感词仙。"
"东风第一枝·唐花","清末近现代初","章钰","装点新韶，句销旧腊，花花世界如此。那来玉戏神通，竟出火攻下计。东风消息，也省识、春归犹未。柰好春、由汝探支，闹得满堂红紫。春未到、为花送喜。春一到、为花失意。可怜作践芳丛，反道化工巧替。繁华入梦，漫错认、群仙高会。试借问、乱插松筠，相对是何心事。"
"法曲献仙音·咏?厂家藏陆象山先生珊然琴","清末近现代初","章钰","佩玉斋黄，濯缨池塞，欲听元音何处。楚昔亡弓，赵今完璧，低徊象山风度。想静坐嘉名锡，愔愔感嵇赋。断纹古。记当年、鹿鸣初唱，消息到、曾是一弹再鼓。盾样帝新翻，料凄然、身世南渡。琐骨玲珑，试张弦、如与仙遇。问鹅湖高会，那日磬笙调否。"
"瑞鹤仙·戊辰坡公生日，用梅溪体","清末近现代初","章钰","支辰干在戊。算五戒后身，大齐登九。回头溯元祐。是兴龙嘉节，帝先臣后。栾城对霤。正颁到、春幡法酒。算更番、磨蝎临宫，好运那时希有。依旧。乳花茶泛，银合香焚，祝公来侑。高寒举首。真宰诉，直奎宿。问平生忠爱，茫茫来者，究许伊谁尚友。怅千秋、孤鹤南飞，且将笛奏。"
"菩萨蛮·社集拈坡公岁暮三咏为题 其一 馈岁","清末近现代初","章钰","岁盘欲馈将何馈。土风曾不希为贵。节物感吴阊。尖圆俄到方。脚钱分布讫。笑认归来物。一样不嫌虚。贺笺行满庐。"
"菩萨蛮·社集拈坡公岁暮三咏为题 其二 别岁","清末近现代初","章钰","旧年将别何堪别。匆匆行色天风雪。作饯怕无名。借题坡老生。临岐应致语。敢唱灾星去。此去几回头。迢迢花甲周。"
"菩萨蛮·社集拈坡公岁暮三咏为题 其三 守岁","清末近现代初","章钰","新年欲守如何守。团栾坐数银壶漏。消息问春风。有谁心事同。回悲兼往惜。今夕知何夕。第一祝销兵。焚香天未明。"
"玉烛新·人日栖白庼宴集","清末近现代初","章钰","官梅红一萼。记白石仙翁，好词曾读。故乡雁后归无计，且喜云萍栖泊。宫装戴胜，已盼断、伊人标格。挑菜节、何处寻春，尊前几番商略。娲皇果否抟成，为肇锡嘉名，乍回龙朔。寄诗旧约。千载下、漫道草堂萧索。新蟾挂角。更拟趁镫宵行乐。谁好事、烹鸽延宾，轰传字错。"
"金缕曲·题万红友凤砚，朱鸟庵旧藏，今归水香村夫","清末近现代初","章钰","凤德今衰矣。叹无端、由天堕落，由人磨洗。末路聊为词客伴，依旧飞腾绮丽。忍回首、绛云天际。还仗羽毛能爱惜，尽凋伤、不与凡禽比。留支眼，替蟾泪。九成台是翱翔地。问遗踪、溪山罨画，于焉鹪寄。仙乐迦陵欣合奏，堆絮当年园里。又流转、几家檀几。为道石交须郑重，莫涂涂、换得随鸦詈。会重草，帝鸿记。"
"汉宫春·咏新燕","清末近现代初","章钰","依旧春风，料当初王谢，依旧人家。捎将隔年，绛楼辛苦天涯。巢痕试觅，好楼台、别样繁华。谁唤醒、乌衣梦境，是邪难道非邪。贴地休夸轻俊，尽珠帘卷起，人面今差。香泥欲衔又住，怕惹惊沙。双双倩影，傍昭阳、不及宫鸦。相慰藉、从头领略，者番细雨桃花。"
"澹黄柳·花朝栗斋词集，座上以晚梅早兰为供","清末近现代初","章钰","藏春坞里，来做花生日。难得看花皆第一。猛忆词仙好句，真是江南旧相识。春消息。天涯尚寒勒。彩同剪，鼓休击。感年年、不为天怜惜。把酒东风，万千心事，珍重生香活色。"
"蓦山溪·寒食，依芦川体","清末近现代初","章钰","好春百五，换得新槐火。明日是清明，曾不见、山塘画舸。冬郎避地，无伴倚南楼，寒具设。冷淘供、佳节无聊过。开元旧典，香用黄绫裹。何处哭冬青，还自念、梅湾茶磨。牛医追养，读到柳州文，心恻恻。泪盈盈，弹上梨花朵。"
"春草碧·本意","清末近现代初","章钰","莽苍齐趁东风力。也与百花争，芳菲节。无近无远，青青难辨，江南更江北。好片少年场，忙裙屐。谁信谢梦荒荒，郊心恻恻。我春竟非春，天涯客。知否前路，何如王孙，又断春消息。只当乱山看，伤心碧。"
"一丛花·木笔，依淮海体","清末近现代初","章钰","问渠何事也书空。笺与碧翁翁。掞天丽藻凭谁赏，好消息、还报东风。尘濯绛和，香笼璧沼，权领管城封。朝云花片寄无从。宝帚肖横纵。初开第一留标格，忍重赋、照殿春红。回首梦中，而今何似，愁杀老文通。"
"买陂塘·题渔洋山人戴笠图，时山人三十九岁。手芝草，倚古木而立，已有髭矣。禹鸿胪绘，多吾乡先生题记","清末近现代初","章钰","自坡公、雨装图就，先生差肖标格。华严法界明宗尚，诗律早参禅律。曹霸笔。要老带庄襟，爱好教人识。苍茫独立。试问讯何如，龙钟卅九，因甚见颜色。商山路，真有灵根蟠结。拈来同此馨逸。黄州当日皆年少，一笑鬑鬑非昔。人代隔。尚旧事吴中，夸数渔洋迹。呼之欲出。恍步袜青鞋，高秋万里，去看蜀天碧。"
"探春令·絮影，用小山体","清末近现代初","章钰","眼前疑雪又疑烟。问谁窥真面。对镜人。知道空花眩。尚偷照，娇身段。捉来偏听痴儿怨。荡帘波同软。似汉宫、旧事珊珊在，望难把，离魂唤。"
"忆旧游·咏丰台芍药","清末近现代初","章钰","已金池絮起，玉殿花飞，甚处留春。十里城南路，正狂香媚夕，浩态迎晨。浪传曼殊家近，争指苎萝村。是白石当年，红桥访艳，同一销魂。翻新。到芳世，问凤沼东西，早刬陈根。惯向田田住，尚东风攀恋，忘却沈沦。最怜日边残客，婪尾倦携尊。任晓唤铜街，痴佣去踏京洛尘。"
"减兰·薛涛笺","清末近现代初","章钰","冤家尺二。占断锦江春色丽。玳瑁装书。薄命应怜纸不如。零香残粉。要诉十离多少恨。倘画桃花。素素将来是一家。"
"点绛唇·八里台观荷，和林子有","清末近现代初","章钰","葑溆莼乡，记曾买棹商逃暑。万荷深处。惯看跳珠雨。抛却烟波，岁岁津桥住。横塘路。梦中归去。香海吟风露。"
"浣溪纱·邵茗生宣炉汇释题句","清末近现代初","章钰","接迹宣和博古图。千形万色费描摹。志泉笺砚此为徒。自集香方罗众嫭，独敦铜行奉双娱。炉奴标格胜官奴。"
"买陂塘·秋水","清末近现代初","章钰","问伊人、别来无恙，盈盈相望何处。桃花瓜蔓更番过，波路可怜修阻。容易度。竟转换年芳，还我沧洲趣。鸥晴鹭雨。信万象皆空，一尘不染，眼界豁如许。江南梦，报道松陵葑渚。吴天风景非故。年年要践扁舟约，三十六陂容与。留客住。也一样、雕菰缀米芦飞絮。津桥倦旅。且同证心清，莫悲面皱，再草禊秋序。"
"洞仙歌·蟹","清末近现代初","章钰","烟波好处，尽横行无忌。怪雨腥风趁秋起。闪渔镫几点，辛苦爬沙，莫误认、凉夜调琴如此。稻梁凭作践，孕白含黄，偶尔朝魁亦游戏。带甲惯惊人，野店吞声，谁传信、无肠公子。且料理、新霜菊花天，要换取尖团，正其时矣。"
"桂枝香·月饼","清末近现代初","章钰","团栾届节。乍捧出玉盘，分样蟾窟。回首穿天补后，岁华飘忽。登筵空惹图灵笑，笑厨娘、巧今新乞。味调霜蔗，香黏露桂，有人能说。正凉夜、高寒宫阙。怎饾饤粗工，如此唐突。争道携来天上，当年甜雪。小时不识留佳话，到而今、名士何物。寄声馋客，休教蟆蚀，一轮无缺。"
"湘月·八月十四夕集冰丝厂，依白石体并韵","清末近现代初","章钰","百花诞日，记兰梅媵座，来赏韶景。路熟杭州尽替得，夜泛西湖秋兴。洞石清供，园蔬嘉馔，称我交情冷。回廊巡遍，一轮正挂天镜。回首汐社经年，牢愁万古，付香禅棋阵。梦境光阴怕更问，南北谁强谁胜。破碎山河，高寒殿宇，望断澄清信。良书曾借，误文且勘三省。"
"声声慢·秋声","清末近现代初","章钰","千愁不断，万恨难平，天公代为传到。塞断闻根，刚自强宽秋抱。居然似潮有信，荡虚空、骚情多少。蓦地起，凭山哀浦思，把人心搅。已是伤春病夏，好消息、那听按时来报。大造何言，随处篁吟松啸。惊回大千醉梦，要商量、岁寒共保。莫等閒，仿欧阳篇赋算了。"
"摊破浣溪纱·早菊","清末近现代初","章钰","风骨端须向晚争。穷年栖遁称渊明。何事春光同泄漏，太无名。凉信更番相逼甚，香丛一例可怜生。要与金天开世界，此先声。"
"龙山会·己巳重九，云在山房小集","清末近现代初","章钰","休说登高好。岁岁登高，祗是添愁料。霜风吹雁到。依然是、异客异乡多少。华顶即攀空，定四际、危烽来照。剩黄花、孤撑晚节，伴人条啸。还教路讯城南，别馆停云，强与宽秋抱。龙山关合巧。旧游处、应念参军乌帽。那有兴题糕，端不为、吾生潦倒。问何时、宣华宴上，酒悲忘了。"
"南乡子·寒衣","清末近现代初","章钰","典去敝貂裘。记为沽春上酒楼。不道霜枫容易到，温柔。何处仙乡不可求。一笑不须愁。针线犹堪与妇谋。还我布衣真本色，松楸。焚送无从泪又流。"
"疏影·赋影","清末近现代初","章钰","浮生老矣。尚不离寸步，真好嬉子。铲迹欢场，埋照穷乡，偏偏无计回避。虚堂结得牢愁伴，尽不问、人閒何世。要借他、常寂光中，与证万千心事。潭底镫前镜里。即空亦即色，随分游戏。劝饮长庚，赠句泉明，忍仿前贤高寄。年年顾尔伤迟暮，祗独立、不惭非易。笑达摩、我相犹存，枉惹几多尘滓。"
"满江红·咏忠樟。杭州南高峰法相寺前古樟。纯庙南巡，累经题赏，辛亥逊位诏下，忽一夕而枯。士夫以忠樟谥之。用文信国和王昭仪韵为吊","清末近现代初","章钰","桃柳争春，赖有此、圣湖生色。一样是、樟公安否，承恩金阙。桧不分尸王墓下，梅休招隐仙祠侧。是天生、不二木之神，甘销歇。旧巢埽，真香灭。人谁顾，僧能说。尚空山支拄，托鹃啼血。祗愿心灰炎井火，定嫌干挂秦时月。忍更看、赐号太平花，宫墙缺。"
"永遇乐·词社第五十集即事","清末近现代初","章钰","陆走龙蛇，是何人世，亦姑谋乐。下泽行吟，一年容易，篇倍骚经作。鸳针交绣，麝尘独捣，声病几番商略。问牢愁、除他锦瑟，一柱一弦谁托。钟沈钵碎，坠欢重拾，慰此流人萧索。十日平原，七歌同谷，不管风波恶。茫茫影事，重重灰劫，祗合此中栖泊。要追步、清尊集后，莫输一著。"
"阮郎归·拟小山，并韵","清末近现代初","章钰","洛川风格艳黄初。花曾美眷如。羽衣改课上清书。从教彩伴疏。金凤杳，玉蟾孤。高寒对望舒。银潢一样怨机虚。天钱借得无。"
"阮郎归","清末近现代初","章钰","蓝桥无复捣玄霜。情长恨更长。寒鸦何处认昭阳。埋愁未有乡。腰束素，额涂黄。嬉春谢蝶狂。新声还自按伊凉。亏他木石肠。"
"瑶花·水仙，步草窗韵","清末近现代初","章钰","蘅皋艳迹，芝馆灵因，悔西池轻别。清泉白石，差称得、姑射肤冰肌雪。花中君子，一般是、亭亭芳洁。好画他、微步凌波，与伴秃株霜杰。甘心纸阁芦帘，任翻遍骚经，名等梅阙。东风不管，翻避了、多少狂蜂痴蝶。国香零落，只清净、托根堪说。尚有情、凭吊灵均，梦到湘烟湘月。"
"踏莎行·寒菜","清末近现代初","章钰","瓜架霜摧，豆棚雪绕。田园休道生机少。试看塌地自青青，闭门足慰英雄老。腊瓮储珍，岁盘斗巧。从来活计农家好。莫听措大咬根谈，散金花待春风到。"
"行香子·祀灶，用竹山体","清末近现代初","章钰","香也谁烧。酒也谁浇。记年年、爆竹声高。粥难口数，饧少牙胶。正云沈沈，风猎猎，夜迢迢。灾待神销。福待神徼。醉天公、休再空朝。穷同韩送，邻仿孙邀。愿酒尊盈，饭甑溢，饼铛焦。"
"八声甘州·寒鸡","清末近现代初","章钰","是天生责任在司农，何心避风霜。忍自甘雌伏，凋年急景，见诮乖常。尽有鸦迎鹊报，首与破浑茫。痴信重阴里，依旧朝阳。要做雪窗谭侣，柰荒畦败圃，多少悲凉。尚溷人篱下，辛苦你余粮。莽天涯、更谁起舞，顾羽毛、还似昔昂藏。无聊极、一般身世，怨凤羁凰。"
"清平乐·上元镫词","清末近现代初","章钰","太平鼓响。聊把元宵赏。幻出鱼龙兼罔象。种种簇新花样。尽教调仿婆罗。尽教舞赛天魔。不减中秋月色，痴心偏拜嫦娥。"
"淡黄柳·新柳","清末近现代初","章钰","回黄转绿，何处春消息。信是东风齐著力。到眼倡条冶叶，禁得番番峭寒勒。液池侧。荒凉洗铜狄。马曾系，燕还识。祗桃花、薄命争颜色。渺矣灵和，寄声张绪，休弄风流似昔。"
"醉乡春·酒痕","清末近现代初","章钰","醉梦不堪提起。襟上到今难洗。屋漏黯，石华殷，回首那时风味。醉眼看天而已。忍问茗柯实理。亦点点，亦斑斑，换成几许伤时泪。"
"应天长·费宫人故里，用清真体","清末近现代初","章钰","鲤风扇海，鲛雾架楼，英灵独数巾帼。碧玉小家争说，当年剑仙出。青霞选，甘殉国。肯听尔、大虫添翼。副车中、血溅桃花，顿驾雌霓。燕赵有余风，粉聂钗荆，佳侠破常格。要替孟宫花蕊，门楣换清白。荆驼后、凭吊客。等拜倒、丽娃鹃魄。御河底、一样完贞，何处埋碧。"
"庆春宫·赋豹房铜牌。牌椭圆式，长三寸有奇，一面横刻豹字七百七十五号，下镌豹形。一面刻随驾养豹官军勇士悬带此牌。盖明正德时物","清末近现代初","章钰","银袋留模，红盔分宠，诏教字换申镌。数记龟符，形参鸡帻，健儿徼幸朝天。驾旋家里，虎圈辟、承恩御前。爪牙多少，真个缠腰，一色金钱。鹰坊等此荒烟。当道王罴，想见传宣。打马尘埋，投龙渊出，价高客氏名笺。幸留皮相，好摹付、宣炉后编。寺摊评泊，休吊猎郎，且抚铜仙。"
"探芳信·庚午清明林子有招飞翠轩看杏花","清末近现代初","章钰","羡和靖。乍啸咏梅边，重开三径。要闹春佳赏，翻新入词境。长安十里游踪倦，也报黄鹂请。溯南塘、指点墙头，这般娇靓。旧梦赐绯醒。尚听雨惊残，倚云怜冷。寄语花枝，休当柳枝赠。酒旗大好江南路，撩我乡心迥。算今年、未负鞭丝帽影。"
"百字令·栩楼春集，摄影","清末近现代初","章钰","为春留影，当公麟、一幅西园高逸。人在花中花在镜，巧借驻颜新术。哀郢穷交，避秦旧侣，把臂芳林入。庐山真面，认他黄九秦七。怜我屏迹欢场，担头桃李，愁付观河集。倚遍阑干人十二，惭问灵芬词格。杏闹题新，棠颠号俊，还把年芳惜。须眉如此，数帆台畔鸿迹。"
"惜余春慢·饯春","清末近现代初","章钰","缓缓来兮，匆匆归也，借取阳关离盏。愁边汐社，乱里新亭，痴约者番排遣。知道春非我春，前度曾经，胜悬幡剪。怎收场，容易商量交代，雨丝风片。凭再订、翻药联吟，餐樱新集，总觉年芳难挽。莺歌渐涩，蝶舞斗慵，一味惹人悽眷。谁把飞英会开，红瘦绿肥，追欢都倦。伫东皇回驭，清尊无恙，那时重款。"
"绿意·赋绿阴","清末近现代初","章钰","繁华一瞥。尽挽春不住，光景清绝。别样愁人，依样留人，烟姿露态都活。腾章那用通明殿，是席地、帷天时节。谢碧翁、偏贶幽居，隔断醉蜂痴蝶。如入欧公鹆梦，梦中一世界，何等芳洁。我爱吾庐，极望扶疏，错当陶家邻结。閒情曾未湖州惹，肯浪怨、无花堪折。把此心、分付眠琴，倘许道成三叠。"
"临江仙·新荷","清末近现代初","章钰","有意看花先看叶，叶香替得花香。羡他世界占清凉。亭亭青盖下，已解护鸳鸯。记赋玉京秋一曲，凌波几度思量。欢场又展水云乡。莫教歌骤雨，累我倦寻芳。"
"曲玉管·蝉","清末近现代初","章钰","倦侣旗林，浮生翳叶，依然入夏吟身好。总为当年齐女，宫怨难销。说无聊。阁阁蛙争，营营蝇集，早秋信息凭谁报。咽徵吟商，曲曲高处琴调。尽逍遥。隔道虫天，也留得、残声摇曳，料难雪唱云酬，生愁仗马同嘲。土风操。尚幺弦张起，自诉南冠心事，几番蛩絮，几度螳惊，漫怪牢骚。"
"六州歌头·过淮张故宫遗址","清末近现代初","章钰","吹乾菜叶，终古怨西风。银枪队，黄衣屋，后重瞳。起江东。运到三兴土，规䱐水，联鹤市，香泾凿，灵岩筑，斗神工。蕞尔驹场，肯溷鱼蟹子，老死芦中。趁江山无主，高拱隗嚣宫。天意梦梦。遇真龙。竟黥徒溃，粉侯缚，家居坏，霸图空。子城畔，娃乡侧，策吟筇。感匆匆。一样荆驼恨，肠木石，剩吴侬。呼九四，兰盆焰，到秋红。何处故王台榭，总输与、锦树镠封。叹兴亡一例，山指孝陵钟。谁算英雄。"
"醉蓬莱·竹叶青。酒名","清末近现代初","章钰","正汗筠翻遍，束笋题残，商量陶写。逃入壶天，把越窑轻泻。多少红儿，风香雨净，让此君潇洒。秀本堪餐，清真到底，碧芳同价。工部当年，尚怜无分，玕赠由谁，珀光先谢。白对莲花，做天然佳话。兰液流芬，荷筒斗色，报林贤来也。有味书镫，个人照影，醉仙拌画。"
"月华清·团扇","清末近现代初","章钰","麾不江分，遮仍尘起，到今谁更珍重。回首离亭，一握记劳题送。痛汉苑、宝箧都捐，枉宋殿、草书曾讽。摇动。料乘鸾仙子，也惊春梦。已作江南骨董。等顾绣谈笺，坐乖时用。素月流天，剩有圆灵还共。尽从此、香被蟫销，端不许、墨遭蝇弄。清供。怆云飞叶下，那年传诵。"
"玲珑玉·藕","清末近现代初","章钰","心窍玲珑，戏邀得、小玉登筵。风香露润，个侬旧住芝田。信是淤泥不染，际流霞红醉，多少馋涎。缠绵。留情丝、将断更连。倦矣腥砧腻鼎，要芳华当齿，倩入吟笺。媵视茶瓜，水精盘、雅称珍鲜。蓝桥云英何处，为多谢、天浆贶我，咳吐皆仙。老饕笑笑，明年空赋采莲。"
"四园竹·丛竹","清末近现代初","章钰","平安世界，剩有此君家。旧狂六逸，高隐七贤，来避繁华。秋一方，春一坞，潇湘入画，水涯还接山涯。此中佳。分栽有数琅玕，兰成作计原差。愿化青鸾万尾，交与仙人，尽埽残花。归未也，惹梦得、风来七椀茶。"
"玉簟凉·凉枕","清末近现代初","章钰","消受松风。要跂脚北窗，脑换冬烘。游仙谁导引，借手段玲珑。温柔乡隔几许，一世界、此亦鹅笼。安顿好，好水精眠梦，抛尽尘红。虫虫。当霄宿露，当昼抱冰，公等忒不从容。佳名无患锡，称净榻疏栊。通灵真有化境，尽热闹、我自清空。将息去，肯羡他、梅底师雄。"
"八宝妆·甫里保圣寺罗汉塑像","清末近现代初","章钰","白马支庵，赤鸣孙塔，甚处佛留真相。知否天龙遗蜕在，近傍牛宫无恙。当年名妒道玄，邀福吴侬，玲珑甘运仙人掌。难道浊泥淘尽，西施同葬。斋去漫谑雪堂，不泥善业，药叉谁镇魔党。尽悬赏。巧工铸蠡，怕腾笑、群盲摸象。叹香界、飙轮簸荡。木兰空宝唐题榜。祗手段通灵，荒都迹许刘銮访。"
"荷叶杯·本意，用飞卿体","清末近现代初","章钰","已仿碧筒新样。难畅。觅天瓢。捧来生怕绿云碎。香醉。笑三蕉。"
"诉衷情近·七夕","清末近现代初","章钰","彩桥驾起，又算秋期一会。罡风已坏牛宫，愁雾复妨茧税。天上近多尘累。密誓浓欢，想换从前态。瓜筵启。敢请双星置对。簇新花样，早拜仙家赐。人閒世。幻云幻雨，翻腾穷矣，后将何继。果否初心悔。"
"雨霖铃·芭蕉，依黄勉仲体","清末近现代初","章钰","高梧丛竹。要逃炎、那及天皆绿。临风大叶招飐，青鸾倦翮，将飞还伏。火伞张空，总不许、春梦惊鹿。此世界、何等清凉，配辋川、添雪成幅。阑干外、露光烟渌。住红尘、算占帷屏福。休争是树非树。高寄处、借他为屋。一样愁心，聊尔传书，也付斜束。且让我、听雨眠云，懒检弹文读。"
"石湖仙·题白石道人歌曲","清末近现代初","章钰","诗评高妙。更山水清空，随处词料。一足奏虞韶，感初生、嘉名有兆。金星占命，订曲谱、蟹行谁晓。同调。对小红、点拍双笑。伤心鴂啼一片，莽江湖、年年寄傲。拟就铙歌，总负云霄襟抱。擪笛天荒，谥箫人杳。马塍还吊。鸾凤啸。梅山漫溷真稿。"
"玲珑玉·夏日咏冰","清末近现代初","章钰","群玉山头，自珍重、作作寒芒。怜他热客，也教乞与清凉。梦断瑶池斫雪，尚千年老兵，争谑鄱阳。空堂。疑仙家、来此捣霜。好伴筠烟蕙露，料虫天嬉夏，难做商量。褦襶门前，讶无端、走汗偏僵。生就坚凝神骨，尽分付、烘炉试我，不怨郎当。恨无术，火中莲、移种佛乡。"
"鼓笛令·赋蛙","清末近现代初","章钰","问渠两部何嫌怨。尽聒人、昼长宵短。那有公私供判断。斩鼍手、也愁难管。甚处广寒宫殿。料仙蟾、早经羞见。白出谐诗传笑遍。祗冤了、当年句践。"
"步虚词·用换韵体题叶小鸾女士疏香阁主银影卷","清末近现代初","章钰","已等镜空弦寂，早忘玉烂香销。绛霄吹落凤凰毛。想惹仙人烦恼。绝代芳蕤易谢，传家副墨偏工。掌书例入易迁宫。聊仿西青谈梦。"
"齐天乐·早蝉","清末近现代初","章钰","虫天俄把高枝占，闻根被他撩起。蚁阵方酣，蜣丸乍蜕，偏把幺弦重理。年年惯技。正倦借琴眠，俗拚筝洗。著甚乾忙，一声声又沸人耳。黄梅刚到雨霁。园林喑反舌，清寂堪喜。助虐骄阳，分肥溽露，禁得排场开始。浮生幻矣。怎竞趁蛾言，替腾蛙吹。好好提防，楚痀人树底。"
"玲珑四犯·夏夜听雨","清末近现代初","章钰","难得新凉，怎伴影明灯，偏照无睡。屋漏床床，搔首又防天坠。萤火也不窥帘，尽点滴、教人心碎。是万方、并做愁泪，休信甲兵今洗。打蓬疑把孤舟系。镇无聊、冷清清地。西窗有话邀谁话，辜却茶瓜味。拌得坐到晓钟，幸隔断、欃枪天际。怕净香浮动，憔悴煞，花君子。"
"木兰花慢·题陈圆圆入道小像","清末近现代初","章钰","是寒簧下谪，呼小字，悟残生。叹万里苎村，十年槐国，大梦全醒。明明。旧时镜子，褪红花、自哂画难成。回首䳨仪拥仗，皈心鸡足传灯。鸿冥。情网透层，屑休道，阿环曾。信蛾眉绝代，蘼芜儒服，与斗娉婷。潜形。太阴何处，展遗缣、恍遇洛川灵。故事卿家记否，妙常先噪香名。"
"齐天乐·闰荷花生日","清末近现代初","章钰","长生谁似花君子，池塘嫩秋尤妙。不厄杨年，先添藕节，依旧亭亭霞表。欢肠换了。怎朱序云阑，玉容难老。一醉无名，靓妆佯倚镜天笑。烟波清福占尽，惹双鸳羡尔，仙样风貌。彩伴添苏，閒身熟魏，回首瑶觞争倒。归风信早。要绿意红情，趁翻新调。漫当先期，乞他银汉巧。"
"塞翁吟·残棋","清末近现代初","章钰","有甚输赢算，依旧落子丁丁。不两立，斗心兵。剩残劫堪争。当初黑白原难判，还说死里求生。错到底，太无名。问仙著谁能。推枰。人閒世、何来国手，休自负、功由败成。尽留恋、虫天得失，怎忘了、一刹那閒，漏尽钟鸣。旁观倦矣，戏嗾猧儿，新样调停。"
"百字谣·咏破砚","清末近现代初","章钰","补天无分，怎宽顽身世，也感郎当。何物纤儿曾一掷，帝鸿年历难详。眼早鸲枯，尾真龙断，怪事等南唐。瓦全多矣，让他高踞文房。还怕春社抛堶，秋闺压线，珍护比香姜。完本初心残亦数，总留神骨坚方。角折都忘，舌存偏喜，终古石交长。我生为命，百年休报田荒。"
"无闷·题五峰草堂图卷，苍虬为愔仲绘","清末近现代初","章钰","丛桂留人，今日付谁，聊趁愁边写与。有五老嵯峨，自来庭户。多少神仙境界，恁赋出、孤蓬惊沙句。曰归赋罢，呼猿放鹤，料天难许。羁绪。托豪素。想觅壑寻邱，幼舆前度。羡结社西泠，旅鸥分住。传有知言作者，入画苑、名防争墩误。转笑我、头白天涯，还梦石湖渔趣。"
"渡江云·咏桂","清末近现代初","章钰","灵根生自直，金风玉露，特地酿天香。岿然仙客号，月殿岧峣，手种记寒簧。含贞吐烈，越高华、越见芬芳。谁似君、婆娑云外，惯染御衣黄。吟商。荷觞倦后，菊约联初，向岩阿延赏。有阿师、吾无隐尔，指点当场。小山剩有留人处，怕相逢、败兴吴刚。馨逸甚，冬容看伴松篁。"
"画堂春·咏烛，用山谷体","清末近现代初","章钰","回思折堲侍尊行。到今还伴宵长。六龙衔照杳难望。投箧感冬郎。依旧摊书举，误由他、凿壁偷光。臣精不惜自销亡。坠泪替人忙。"
"剔银灯·闻雁","清末近现代初","章钰","漂泊天涯怎了。秋雨秋风偏早。中泽频年，上林何处，忍再重提泥爪。声声云表。还突过、蝉哀蛩悄。肯替稻梁计较。海思云愁多少。题字皆残，挥先亦涩，试问和谁吟眺。如何是好。听鹃后、添番烦恼。"
"双调忆王孙·秋草","清末近现代初","章钰","好片欢场容易变。浑不似、落花芳甸。几番风雨几番霜，枉省识、春人面。微生甘被牛羊健。惊到处、碧燐红燹。尽他风雨尽他霜，尚入梦、春晖恋。"
"一枝春·彭刚直公红梅画幅，为遣嫁孙女于俞氏所作，孙婿陛云移付其女夫郭则沄藏之，为赋此解","清末近现代初","章钰","涤笔银河，祗娇孙、婉娈能令公喜。楼船倚晓，为貌朱霞天际。东风嫁杏，恍先兆、上林妍使。曾细把、儿女英雄，话向认春轩底。而今老彭谁比。只真花不落，灵根还寄。秾华梦醒，笑仿砚云传婿，留香岁晚，最心折、雁峰樵子。凭借取、冰玉风流，证成画旨。"
"苏幕遮·冬柳","清末近现代初","章钰","雪无声，风有力。今日隋堤，并少伤心碧。不恨羌儿还弄笛。但恨寒雅，露宿由谁恤。李衣殷，嵇锻寂。无分攀条，愁煞长亭客。但愿樵斤休浪及。更愿春回，叶尚垂垂出。"
"风入松·寒钟","清末近现代初","章钰","沈沈党帐倩谁听。还吼天鲸。一声声把闻根破，风严月悄霜清。不厌故香残烛，替他急鼓疏铃。唤回春梦佛多情。棒喝皆惊。雕盘虎啸相高下，肯为细响铮铮。荡得阴霾渐碎，催教霁旭徐升。"
"水龙吟·冰丝盦感旧，龛为白栗斋所筑","清末近现代初","章钰","座中怪石森森，石交太息人何处。嘉蔬入馔，名花登几，低徊前度。老去参禅，狂来按曲，此情谁诉。恁清尊无恙，唱妍酬丽，轻抛了，云萍谱。曾展湛渊静语。信迢迢、风流天付。少游已矣，百身何赎，一般悽楚。邺架通书，顾厨品画，而今终古。剩千秋怅望，琴沈笛咽，过杭州路。"
"金缕曲·题皋兰吴柳堂侍御罔极编册。册为侍御遭母丧时日记，时值文宗有木兰之狩，家国巨变，均详记中。后为第三孙郭龄所藏，郭龄予僚婿也。以难荫试令鄂中，于宣统辛亥兵变失之，今归浙人姚某","清末近现代初","章钰","费尽褒贤笔。祗鲰生、云愁海思，百端交集。亲见悯孙同砚守，与乞俞楼短律。更屡拜、城南遗宅。尸谏一封惊急递，曲江翁、老病还亲说。家所宝，宝此帙。修罗劫到俄亡失。料已归、秦坑楚焰，不堪寻觅。家国伤心无限事，谁补庚申日历。喜还入、云东秘笈。昔有兕觥还赵例，要遗孤、重把清门立。当不诧，吾言直。"
"凤凰台上忆吹箫·纳兰容若生日，集苍虬阁","清末近现代初","章钰","莲麝为心，蔘貂何物，还他本色词人。是满腔忠爱，志在灵均。多少云愁海思，曾不分、奉倩伤神。翻赢得、南唐两主，错拟前身。郎君。定依帝所，听奏乐钧天，应悔悲辛。剩荀香裴玉，桂苑留真。证取南中鸿雪，贯华阁、曾寄琴尊。烦呵护、章家坞里，忍草长生。"
"浣溪纱·韵香女道士仿马湘兰兰花卷","清末近现代初","章钰","修得咸宜观里身。自将风格写温存。瓣香认取秣陵春。秀箭好题杨妹子，愁根翻种柳夫人。为谁花片寄朝云。"
"忆旧游·过水西庄遗址，追悼查湾","清末近现代初","章钰","已孤云寺圮，艳雪楼荒，还溯伊人。旧日通宾驿，傍青青柳岸，指点难真。辋川画图何在，摹本认翻新。叹南渡笺词，西台坐狱，都付沙尘。清门。百年后，有老辈风流，山谷诗孙。往事休提起，羡故家文藻，还照清尊。柳家七郎堪吊，知返杜鹃魂。忍回首年时，江南惯说乌夜村。"
"一萼红·辛未人日栩楼花下小集","清末近现代初","章钰","谢驼翁。为吾曹送喜，气象换严冬。羯鼓邻催，雁镫僮上，铺堂全照春红。信人力、能偷天巧，殷七七、休自诩神通。鸡卜徼灵，鸽羹数典，相与从容。知否人閒何世，又羊儿年分，转到东风。锦片排场，火攻手段，天心原是梦梦。漫管他、芳华一瞬，把浓愁、分付酒杯中。要问草堂，今夕题句谁工。"
"莺啼序·题宋王晋卿山水轴，轴为钰藏，别有记文详之","清末近现代初","章钰","西园主人兴好，要商量画境。菊花节、当日香山，一联多谢持赠。倦重展、烟江画稿，晴秋别写天然景。倩春莺、瞒过梅妆，粉侯休请。一样丹青，远势莫比，恍蒿阳揽胜。最难得、霜入千林，闹春疑赋红杏。借龙眠、山庄笔法，状鸿乙、草堂觞咏。任东坡、甘换仇池，掉头宁肯。将军下笔，侍女吹箫，画禅上乘证。试问讯、凤楼能事，果否经进，御翰宣和，瘦金辉映。乌台一谪，驼冈重溃，生愁同付江陵劫，又何时、秀与云栖竞。承平故物，居然未押葫芦，紫泥尔许端正。风流将种，著色名家，续李成彗命。叹一纸、人閒流转，历尽罡风，瑞应图成，俛同彪炳。葵花巧合，承恩前度，沈沈家国多少恨，画中人、知亦华胥醒。从今宝晋题斋，汴岸清明，笑他赝鼎。"
"双调望江南·辛未清明","清末近现代初","章钰","江南客，佳节忆从前。虎阜锦铺迎会仗，蠡湖鳞接上坟船。碧柳绛桃天。津桥畔，怪杀劝归鹃。听倦拔河唐苑戏，望残赐火汉宫烟。只合䍺题年。"
"百字令·须社百集，题填词图","清末近现代初","章钰","少风波处，尽云酬雪唱，清尊遥替。一片黄芦连涨海，偏仿会琴高寄。稻蟹思乡，荆驼行国，疑血还疑泪。浮图安顶，九成谁道容易。笑我沓舌方心，登场舞蔗，依旧将军技。偷活草閒愁万古，那问居前糠秕。鲍老郎当，杨妃评泊，聊与诸君戏。此生才分，百篇甘让仙李。"
"蓦山溪·辛未重九即事","清末近现代初","章钰","东风无赖，压住西风紧。此地属谁家，尚突兀、飞楼架蜃。异乡异客，随例约登高，糕字窘。酒悲奋。况是潜渊近。故园丛菊，料已抛荒尽。路指小苏州，为问讯、南湖花隐。平林浅渚，免得费攀跻，占蟹汛。听鸿阵。算有吟秋分。"
"水调歌头·题瑞云峰图，用坡公韵。石颠末见姜绍书韵石斋笔谈。国朝入苏州南巡行宫，粤匪平后，织造使署典守之。宣统国变，改织署为巡警教练所，以石为试火枪之的，略残损矣。老友高远香摄影寄旧京，命三女元晖图之。为题此解","清末近现代初","章钰","辜负帝娲炼，流落在吴天。浪传昭代灵物，糺缦现尧年。一朵凝怀堂下，幻出玲珑万态，得地最高寒。冷笑佛狮吼，溷迹市廛閒。尘澒洞，花寂寞，草芊眠。此心不转，卷舒总戴绛云圆。世自仓皇反覆，我自英多磊落，大造或矜全。故老数双璧，寒碧等婵娟。"
"浣溪纱·壬申十刹海禊集，分韵得丝字","清末近现代初","章钰","认取余波太液池。旧时光景柳丝丝。如今翻羡永和时。去国惯忘三月好，讨春教补廿年迟。东风无赖怕题诗。"
"水龙吟·题徐湘蘋相国夫人晚年墨花册。夫人为吴兔床先世某太君作也。用拙政园词感旧韵","清末近现代初","章钰","到今白发青裙，孱生算有花知道。驼囊秃颖，雁书剩缕，随身还好。槐府传观，蕊宫进奉，当年瑶草。怎江村黄叶，孟邻结就，等寒女，夸针巧。林下高风未杳。替无聊、断肠词稿。千身绘佛，一丘傍祖，那回天笑。倚竹吟余，调姜奠后，何心精到。是千秋墨泪，漫嫌画咏，少梅村老。"
"绕佛阁·赋法源寺丁香，用彊村崇效寺楸花韵","清末近现代初","章钰","散珠碾玉，天要点缀，贞观遗寺。晴雪攒蕊。也招粉蝶，盈盈醉乡醉。梵云徙倚。崇效旧梦，谁分重理。回向初地。问花可有，吟魂被句起。掩映万璎珞，压倒寻常桃李辈。曾洒牧之，春梢伤往泪。信佛海鲛绡，剪出偏异。色空参未。愿圣火青荧，分照棠睡。怪残衫、枉熏沈水。"
"锦堂春慢·咏恭邸萃锦园海棠，分韵得携字","清末近现代初","章钰","金阙标霞，琼台浥露，分根花萼楼西。称高华风格，兰畹芝泥。恍洒燕支万点，群仙晓报妆齐。见说朝回春暖，笼袖芳林，天上香携。依旧排云浅笑，笑迎阳众嫭，金屋难栖。尽封姨娇妒，杜老忘题。增重梁园气色，何曾粉悴红悽。好赋纤秾宫体，一径花之，罢叩招提。"
"买陂塘·闰枝属题光绪乙未山塘秋泛图，步韵","清末近现代初","章钰","念家山、几多尘梦，而今凭向谁语。浮生竟坐流离老，无分犯烟咨雨。难再遇。还剩得当年，一二寻秋侣。商量画趣。已看惯危烽，吊残宿草，回首甚情绪。江南路。欲采蘋花未许。华胥知谁何处。吴娘尽荡凌波影，愁问鹭来沤去。重认取。是试茗调琴，步步诗来路。松盟错迕。且望帝伤春，避戎话夜，休怅旧游阻。"
"雨中花·赋雨中芍药","清末近现代初","章钰","酣酒染衣春占尽。剩禁受、洗春几阵。金带谁堪，玉盘自宝，坐待芳华陨。零落早知花本分。总不许、秉蕳人近。素面天留，香魂泥化，懒把东风恨。"
"水龙吟·咏托云松，用坡公韵。松在德胜门内拈花寺","清末近现代初","章钰","此生无分擎天，好云何事红尘坠。知还未果，向空垂尽，是何情思。争道为霖，翻同作雾，这般濛闭。佛穹青万里，无端隔断，果谁见，身起。仗有老龙潜跃。把香林、四周笼缀。金刚竖几，木义伸臂，自拚糜碎。何等神通，比蜺蟠础，如犀分水。要教涧底秦官，背地洒，泥犁泪。"
"沁园春·寿闰枝七十九初度，用赠内原韵","清末近现代初","章钰","家世黄公，阅尽沧桑，保太古春。是词林本色，难抛笔砚，宝山空手，未识金银。麋鹿荒台，龙蛇大陆，天为斯文留此身。高寒甚，尚眼前糠秕，梦里松筠。纷纷。过眼烟云。记四十年前文细论。羡竹垞词综，偶商派别，梨洲儒案，自策精勤。梅讯传笺，楸阴策杖，也复乘风来去频。吾何愿，愿芸台学寿，清健如君。"
"浣溪纱·题潘文恭孙祖桢兰卷","清末近现代初","章钰","长养东风不染埃。国香刚傍谢阶开。那堪墨灶上寒菭。料是伤龙同佑谪，翻从画蝶见縢才。灵根还茁旧南陔。"
"洞仙歌·题林子有㣼盦填词图卷","清末近现代初","章钰","灵均往矣，剩蓉裳兰佩。赖有人兮大词苑。数千秋、几个飞梦高寒，余子辈、枉费鹃愁蛩怨。浮云孤月里，唱丽酬妍，偷减求之去偏远。特地扇莆风，芳洁天成，尘衮衮、心仍霄汉。试问讯、城东旧铜仙，祗忍泪看天，岁寒遥伴。"
"百字令·自题诗卷","清末近现代初","陈训正","头颅如许，竟青丝消尽，居然霜意。看镜何劳勋业问，妄想年来都废。小技雕虫，奇文吐凤，自玩还堪喜。閒情多少，浮云过眼而已。回忆剡社当年，风流裙屐，标榜相腾起。邺下才人谁健在，不分凋零如此。我亦穷愁，荒荒岁月，四十无闻矣。豹皮留在，未知留与谁氏。"
"金缕曲·秋夕忆亡友应叔申诗，泫然赋此","清末近现代初","陈训正","萧夜清无寐。把心头、故人佳句，重新温起。唾欬自天难收拾，断玉零珠犹记。问当日、风流谁比。雨雪江关原共惜，云弟兄、词赋吾惭矣。甘俛首，深深地。一时裙屐称才子。最伤心、晨星牢落，数来无几。风雅犹存溪南北，似我虚名而已。但后顾、茫茫谁继。乱世文章天下贱，更何人、搜索穷肝肺。九泉下，应垂泪。"
"双双燕·望海","清末近现代初","陈训正","茫茫海水，问昔日夷亶，而今何处。扶桑濯足，此志潜惹无据。徐市求仙径去。顿化作、弥天蜃雨。凭风寄语蓬莱，还我三千男女。几度。潮声听取。似汨汨飞扬，东华尘土。越王台圮，剩有零星渔户。谁作中流砥柱。任一碧、惊涛飞舞。至今指点犹疑，烟岛夕阳无数。"
"好事近二首 其一","清末近现代初","陈训正","灯语太无凭，还把玉钗抛卜。不问那人归未，问归人迟速。数来又是误佳期，慵整兰汤沐。只怕肌香销散，待郎来装束。"
"好事近二首 其二","清末近现代初","陈训正","破了画工夫，匀不尽眉间黛。放着愁痕如许，怕傍人疑怪。今宵细雨昨宵风，作凄凉态。便着团圞双影，也无言相对。"
"百字令·春雨托兴","清末近现代初","陈训正","冻花才破，又霏霏草背，千丝参直。做了春阴曾未足，竟被余寒罗织。水眼回青，山颜翠转，望里都无极。风低烟重，料难一霎收息。似向绮陌芳塍，团团密密，刺出伤心色。薄霁霤声还断续，寒翳怎能消得。不是牵愁，都应洗恨，日夜劳人侧。半胧枝影，故园几处香迹。"
"月上海棠·题画美人","清末近现代初","陈训正","崔娘费尽丹青手。只图成、软障人消瘦。语也伤心，道真真、画中真有。凭千唤，一卷香封依旧。裴郎到处携怀袖。赋閒情、等等相思咒。万一佳期，早安排、彩灰仙酒。烧香伫，有美一人来否。"
"踏莎行二首·旧作，和冰子韵 其一","清末近现代初","陈训正","草缀红心，枝垂翠影。几番寄到春归信。荼蘼一院尚开迟，夕阳已在花阑顶。乳燕心猜，流莺舌佞。沐兰芳约浑难定。阿谁卷上水精帘，风尖不管佳人病。"
"踏莎行二首·旧作，和冰子韵 其二","清末近现代初","陈训正","絮影摇晴，菭文坼冻。小莺溜过两三哢。碧桃花下一相逢，春泥湿透鞋头凤。细雨朝朝，新愁种种。纤腰不耐罗衫重。秋千架上立多时，身轻只待东风送。"
"摸鱼子","清末近现代初","陈训正","最撩人、雨边虫响，宵来催做凉意。凭阑听取浑无赖，一段秋心捣碎。风未已。又瑟瑟楼头，铃语支更尾。蓦然忆起。忆月色那时，流光无碍，照万里千里。曾携手，几度高楼倚徙。天边昙誓犹记。无端报罢铜街鼓，一霎鸳鸯欢坠。今已矣。纵朔雁归来，莫寄相思字。还须梦里。觅个去年人，倾心接膝，与话去年事。"
"风入松","清末近现代初","陈训正","钿蝉金雁夜停场。乍是新霜。无端花犬惊寒吠，似那人、窥玉登墙。偷眼帘前相觑，泥他亸过回廊。疑云疑雨煞思量。不是荒唐。记曾避面芙蓉里，有回风、兜得衣香。心逐麝尘飞遍，池亭四角中央。"
"蝶恋花二首 其一","清末近现代初","陈训正","徙倚楼兰春眼困。苦楝花开，㒸断番番信。柳外余霞红不尽。伤心又是斜阳近。絮影飘摇生夕晕。惨绿尊前，乱入愁人鬓。别意弥天难问讯。浮花浪蝶飞无准。"
"蝶恋花二首 其二","清末近现代初","陈训正","只道春归归尚早。几度听莺，人倚莺声老。故国山河青未了。夕阳冉冉生芳草。算是今年春事好。春落天涯，游子何曾到。至竟东风难破笑。蘼芜山下行人少。"
"蝶恋花六首 其一","清末近现代初","陈训正","试向楼头遥一睇。月转天空，似露微微意。木落秋高风未已。一声雁唳人千里。还忆年时春乍起。佳约从头，数到秋声尾。今日寻君霜叶底。泼天虫语凉如水。"
"蝶恋花六首 其二","清末近现代初","陈训正","漻泬人间霜信后。夕树离蝉，已过秋时候。河影湛湛天欲漏。孤城斜倚星如斗。城上乌啼人白首。城下寒潮，带雨声声骤。半死归心还扣扣。无端海气生襟袖。"
"蝶恋花六首 其三","清末近现代初","陈训正","衰草天涯秋色沮。陌上王孙，无复从君住。剪剪西风何太苦。猜心燕子斜阳路。不道垂杨无意绪。才了青青，又作弥天絮。落叶已随流水去。一川凉影零孤雨。"
"蝶恋花六首 其四","清末近现代初","陈训正","雨歇烟啼虫语放。激耳无边，愁与声成浪。碎碎秋容天一掌。残阳湿遍秋芜上。衰草阴阴愁入望。西北高楼，怕有人惆怅。孤泪空云千里荡。一城霜杵连天响。"
"蝶恋花六首 其五","清末近现代初","陈训正","秋叶湾头秋水至。淼淼愁波，目断斜阳里。此去关山何处是。弥天牢落征人意。断泊芦花飞乍起。却被西风，吹皱逢逢水。水色天光秋破碎。一时都摄孤帆底。"
"蝶恋花六首 其六","清末近现代初","陈训正","碧汉沈沈清可念。即目楼头，触处生幽感。月挟河声天半撼。风占雁势秋来险。苕蒂新霜人影淡。满地关河，望去愁千点。道路销磨寒色渐。重重别意心知减。"
"摸鱼儿","清末近现代初","金兆蕃","表余春、绿娇黄殢，啼鹃偏又催去。夜来谁与东风便，林外乱莺无数。商去住。只梦里桃花，渔父回舟路。画梁燕语。好属付杨枝，渡头溪口，休更酿飞絮。年时事，莫是渠侬自误。痴憨天也应妒。饯春合谱家山破，漫擪玉箫哀诉。魔女舞。恐落日危楼，信美非吾土。君歌太苦。尽一寸柔肠，纡回曲折，绕向断魂处。"
"台城路·题蒋盥庐师庾岭探香图","清末近现代初","金兆蕃","江楼玉笛声凄戾，枝头翠羽惊散。何处罗浮，山遮海隔，花与罗浮同远。流年暗转。问香雪千岩，摧残何限。漫妒髯苏，桄榔村外几回见。东门祖帐珍重，一枝聊折赠，离筵箫管。谁信但年，春风词笔，化作明妃哀怨。相逢太晚。试执讯南鸿，香浓影淡。多恐师雄，梦魂寻定遍。"
"木兰花慢","清末近现代初","金兆蕃","谁言春日丽，最萧瑟，夕阳中。看一缕游丝，辞蜂避蝶，潜驻芳丛。疏慵。未如柳絮，尽飘零、不肯怨东风。乍可听莺院落，无聊待燕帘栊。匆匆。满地遍残红。尚说绿章工。道百万金铃，周防护惜，贝阙珠宫。朦胧。似晴似雨，恁时光、莫与旧年同。欲写愁心千叠，赋才画理都穷。"
"疏影","清末近现代初","金兆蕃","荼蘼散雪。到此花谢后，春便消歇。劫里昆池杨柳，依然柔条，定又堪折。雕梁得似卢家否，有旧日、红襟能说。道庾郎、遥赋江南，更为夕阳愁绝。莫问长安近事，故人幸好在，珍重华发。可奈花阴，蝶舞蜂喧，又是声声啼鴂。悬知石老云荒后，尚未忘、照帘斜月。怨塞鸿、空寄瑶函，不附半轮残玦。"
"浣溪纱","清末近现代初","金兆蕃","昔雨今晴柳渐黄。画阑尽处是回廊。可堪曲曲似愁肠。擪笛惯邀莺唱和，卷帘先与燕商量。好将新月换斜阳。"
"浣溪纱","清末近现代初","金兆蕃","谁向陶轮问夙因。石泉槐火又争新。何缘沧海不生尘。忺摘残花红欲泪，怒生芳草碧为茵。那知同是可怜春。"
"八声甘州·省女弟常熟，呈庞郦亭先生","清末近现代初","金兆蕃","倚东风、徐卷双湖云，春烟点轻帆。讯年时杖履，寻梅看竹，题满苍岩。意度醇醪公瑾，诗律少陵严。并铸林泉乐，百感都芟。早岁天南旌节，念樱珠笋玉，便解朝衫。讶陶轮迅转，至竟别仙凡。苦人閒、白衣苍狗，揽沧桑、剩梦掷松杉。渔舟稳，许相从否，白木长镵。"
"八归·郦翁偕泛舟虞山之麓，过鹁鸽峰翁氏墓庐","清末近现代初","金兆蕃","溪深柳浅，篱疏松密，臣玉尚有故宅。窥帘一片波光软，应念液池春閟。草满凝碧。昔昔暗通蓬岛梦，恨万里、高寒遥隔。莫更问、残劫龙天，尽许逭泉石。遐想当年誓墓，山灵知否，黯淡孤臣心迹。压檐云絮，绕庭霜叶，总是闲愁凝积。倚烟峦迥峙，好与斜阳吊今昔。双华表、令威归也，不奈荒寒，空堂风雨夕。"
"洞仙歌·归舟访东涧老人墓，河东君葬其侧。嘉庆庚午陈云伯大令所树小碣尚存","清末近现代初","金兆蕃","丛丛春草，对斜阳流水。毕竟蛾眉为君死。坠楼人、解道报答明珠，应早遣、天壤王郎知此。林閒双石柱，谁为留题，藓蚀章台好名字。月夜倘归来，环佩依然，似当日、诗中画里。恁岁岁、岩前豆长红，定染透、潇湘血和残泪。"
"玲珑四犯·得柔坚居士涞水书","清末近现代初","金兆蕃","遗我双鱼，正去国兰成，吟罢愁赋。梦掷江流，犹记绿波南浦。凭仗旧日河阳，早郑重、万花深护。恨杜鹃、不劝春住，云揽一天残絮。绿杨生是灵和树。怨东风、玉关归误。湘波纵远骚心近，春尽留芳杜。梅熟乍暖乍寒，念万里、销魂羁旅。盼片帆稳卸，西塞下，歌渔父。"
"兰陵王","清末近现代初","金兆蕃","晚云碧。云与闲愁并积。残花堕、沾雾糁烟，凭仗林閒瘦鹃力。珍重暗叹息。悽恻。桃蹊柳陌。金铃护，犹缀剩红狼藉。尘丝更谁惜。携尊试重觅。奈谱乱霓裳，声曳羌笛。蜂须蝶翅轻抛掷。看绿遍天际，梦回云表，骚魂消尽恨未谢。正芳草如织。岑寂。倦游客。更拾影襟痕，陶恨尘迹。蔷薇已谢春无色。但弱筱窥牖，坠英侵席。分明红泪，恣染取，翠袖湿。"
"蝶恋花","清末近现代初","金兆蕃","安石榴开春去久。极目天涯，何处无杨柳。漠漠平林笼远岫。伤心人为登楼瘦。昨日廉纤今日又。漫道梅黄，风雨年年有。遮莫绿阴浓似酒。醉侬草长莺飞后。"
"绮罗香·白兰花","清末近现代初","金兆蕃","暗沁甜香，明镌软玉，楚畹余芳犹剩。旖旎玲珑，开及晚妆才竟。缀罗襟、珠汗融初，欹绣枕、玉颜娇并。忆年时，茉莉低鬟，鸾钗新换鬓边影。芳姿邢尹自别，谁状南方草木，嘉名持赠。领略温黁，吟遍云晨烟暝。剪蔻梢、雨绽春含，拈桂蕊、露馨秋凝。问何如、蝶后蝉前，一簪风味省。"
"点绛唇","清末近现代初","金兆蕃","插遍茱萸，暮云忽拥离愁起。暗缄残泪。写入新词腻。可是催租，转有登高意。相思字。蠹鱼回避。此亦贞元士。"
"点绛唇·得述庵书，相念甚厚，答书有剩纸，缀以小词","清末近现代初","金兆蕃","昔日周旋，定巢为拣寒枝可。溷怜花堕。天壤君知我。今日凄凉，玉笛邀相和。愁无那。梦中春过。侬且沧江卧。"
"八归·初暑无寐，披衣待曙","清末近现代初","金兆蕃","窗棂半白，灯檠全黑，愁味最耐咀嚼。新词略写缠绵意，还向晓钟声里，字字斟酌。可奈春蚕丝万缕，又幻作、庄严璎珞。解道是、去后韦郎，宛转念红萼。重理黄昏剩梦，频频惊断，那辨檐铃城柝。枕教侬倚，被教侬展，睡怎不教侬著。尽悯悯闷闷，纵有长桑更无药。试开户起看，星斗绕树，啼鸟知人情绪恶。"
"孤鸾","清末近现代初","金兆蕃","满江风雨。任寡鹄哀鸣，潇潇如许。惜病怜贫，赁庑十年辛苦。单门最怜舐犊，况惊禽、那堪鼙鼓。不信藁砧情重，便忍抛侬去。问藁砧，泉下待侬否。叹易割回肠，难断愁绪。一寸金彄，谢汝助侬千古。灵鹣料仍比翼，倘同寻、睦亲坊路。谁道湖山寂寞，得玉颜支拄。"
"满江红·瓜尔佳镇青侍郎遗像","清末近现代初","金兆蕃","城郭人民，倘公在、定应愁绝。试重拜、画中巾扇，风流犹昔。运往栾公从罢社，情深羊傅徒沈碣。问当年、谁救越州灾，今陈迹。荆棘遍，长安陌。兰茝尽，灵均泽。黯江湖春去，憖留残客。生死交存怜鹤舞，兴亡事大悲鹃血。更桐花、蕉叶梦相逢，须眉碧。"
"摸鱼儿·柔坚居士属遥题釜麓归耕图","清末近现代初","金兆蕃","望天涯、乱鸦枯树，重重云影遮裹。不知仲蔚庐安在，梦向太行飞堕。尘敢涴。便咫尺咸阳，尽作沧江卧。晴占雨课。想问字村童，对棋野老，争唤伯休那。沈冥意，凭仗烟皴墨破。愁心寒黛双锁。图成足补骚遗否，略写豹潜蝉蜕。公定可。向黄叶林边，添个青衫我。牢愁亦颇。对冷盏低檠，催诗太急，檐际塞鸿过。"
"百字令·予弟南生游艺多能，素不能画，一日得尺绢临钱萚石先生墨兰，信笔挥洒，便有意致。予弟亡来十三年矣，此帧尚藏箧中，附装先世文字册后，系之以词","清末近现代初","金兆蕃","离群已久，睹分明泥雪，使人悲也。记得西窗初试笔，心手一时潇洒。浓染花心，淡钩叶背，补点寒苔罅。看粉本墨痕，同照寒夜。不信雹碎霜彫，湘波梦迹，都作云烟化。泽畔孤吟徒苦我，天吝灵均才借。失计当门，末途空谷，此恨凭谁写。谢池荒矣，惠连天上应讶。"
"摸鱼儿·题张彦云娟镜楼图","清末近现代初","金兆蕃","是谁家、玉台旧物，凝妆当日憨倚。尘奁不铸惊鸿影，枉署彩鸾名字。铅染泪。看蝉翼重摹，饶有簪花意。不知此豸。耐夜夜高寒，倘怜明月，堕落尚人世。团圞忏，直恁回肠荡气。摩挲能解愁未。好教料理空中语，更为补铭红翠。卿定慰。问一向流传，能遇多情几。秋魂唤起。用底事相酬，楼头双袖，楼外万花绮。"
"金缕曲·旭辰以令子芷庼遗诗属为校阅，客舍中草草读一过，题词归之","清末近现代初","金兆蕃","商略残诗本。叹年时、无多老泪，挥来都尽。苦为孤鸿争幻影，一一爪痕深印。更捧雪、抟泥重认。黯淡小奚囊底物，呕心肝、竟为丛残殉。天正醉，倩谁问。时评华实推君尽。称春游、绿笺白袷，人诗俱俊。跨蝀眠犀寻旧迹，珠玉笔端齐喷。论风格、羽陵尤近。乞与芙蓉城小住，著吟魂、可比人閒稳。埋玉树，有余恨。"
"金缕曲","清末近现代初","金兆蕃","谁谓无神助。谢封姨、回帆送到，行舟留住。纵目南楼年最少，便已头颅如许。又何况、当时琳瑀。屈指晨星犹有几，只尊前、磊落人三五。今昔恨，那堪诉。征袍今昔殊缁素。定难分、江头涕泪，洛中尘土。茗盏诗囊相料理，怕道须溪春去。更青兕、几番风雨。莫话年来经历事，枉茹冰、饮雪论辛苦。将进酒，为君舞。"
"金缕曲","清末近现代初","金兆蕃","我倦津梁矣。猛无端、蜂惊蝶扰，残英飞坠。湖上铜犀眠不醒，荆棘年时还未。似解道、笑侬憔悴。如絮筛云萍舞浪，尽飘流、岂是先人意。空老大，我滋愧。析津亦是前游地。忍重尝、江豚海鲒，儿时风味。一昔元都花落后，愁绪万丝难理。叹眼底、无多红紫。渔畏风波耕水旱，作寻常、鸡鹜成何事。歌未竟，掷杯起。"
"烛影摇红·得王冰镜同年秣陵书","清末近现代初","金兆蕃","恋醉忺寒，短檠孤盏沈沈夜。梦魂偏自绕秦淮，风雨花开谢。漫说流光暗借。忆年时、桃根未嫁。东风定笑，诮麦嗔葵，客何为者。淡淡斜阳，柳阴一片钟山赭。可怜金粉不胜春，收拾前朝也。旧迹青溪酒洒。换新词、红桥语冶。江南消息，不是兰成更谁能写。"
"一枝春·西馆庭植榆叶梅，有桃同根，当春先华。邀孝先、阶青共赋","清末近现代初","金兆蕃","染碧渲红，又东风、点缀深深庭院。元都乞与，客意比花还倦。谁根谁叶，问春信、苦分深浅。莫更遣。错怨崔郎，料理晓妆还半。依然旧日人面。托孤根、尚有翩反娇伴。初移露井，定带液池波暖。低徊永昼，羁旅恨、为侬排遣。应盼到、倚玉交珊，尹邢相见。"
"摸鱼儿","清末近现代初","金兆蕃","黯消凝、那时门巷，春残花谢人去。危楼合署千峰榭，绕槛乱山无数。云阁住。漏一线斜阳，惨淡中原路。谁堪共语。但屋角铃声，疾徐断续，镇日向侬絮。临邛术，碧落黄泉两误。长生痴愿仙妒。钧天未阕琼浆酽，枉拟绿章重诉。空起舞。尽鐍铁沈渊，难补兰根土。停辛伫苦。莫更问元都，燕葵兔麦，无觅旧游处。"
"寿楼春·题张彦云红楼饯月图","清末近现代初","金兆蕃","悲吴江枫黄。怎残春旧梦，犹绕伊旁。苦忆猿啼烟驿，鹤归云乡。欢绪短，离愁长。博山灰、将温旋凉。试起擘蛮笺，灵犀彩凤，珍重慰徐娘。身燕市，心衡湘。尽消磨酒圣，排遣诗狂。漫问华珰。前赠明珠，今量笼水，柳知风桑。补窦家回文诗亡。只烟柳模糊，危楼夕阳图画香。"
"百字令·题汤贞悯遗札","清末近现代初","金兆蕃","雨声溢纸，俨江山深拥，故将军也。正欲言愁何况而，新旧更谁来者。象管题余，麝煤泼剩，留得蛮笺罅。匆匆作草，鲤鳞鸿羽从借。想见风度当年，挥犀擪麈，人共秋潇洒。天上玉楼应好在，华表微闻悲诧。琴证仙盟，钗完世绪，忠孝尊群雅。吉光展对，江楼寒月圆夜。"
"百字令·张子虞先生负书图","清末近现代初","金兆蕃","吾师逝矣，叹烟云珍护，绵绵天壤。力与狂烽争故纸，多幸蠹余无恙。足茧霜郊，肩赪雪巘，何限心悲怆。银河洗尽，巾箱犹压归舫。赢得藜照芸熏，写官副本，犹待陈农访。再世穷经今食报，辛苦略偿畴曩。壁简甄残，囊笺缉逸，共入名山藏。子云亭在，侯芭但有惆怅。"
"菩萨蛮·秋雨","清末近现代初","金兆蕃","萧萧槭槭中庭树。疏疏落落凉宵雨。并力作秋声。离人睡不成。窗阴灯穗瘦。约略三更后。蹑屐出门看。衣单胜夜寒。"
"菩萨蛮","清末近现代初","金兆蕃","分明不是天河水。殷红百万愁人泪。寒意逼重城。云边闻雁声。雁声柔似橹。载梦江湖去。兀自倚瞢腾。卧游犹未能。"
"菩萨蛮","清末近现代初","金兆蕃","今宵无复嘈嘈语。草閒湿敛莎鸡羽。莫问夜何其。巷深车马稀。檐头如瀑起。风荡跳珠细。乍急忽旋停。瞳眬天未明。"
"露华·西馆植榆叶梅与桃同根，每岁花开，桃先梅后。曩尝邀孝先、阶青二君同赋。顷闰枝用碧山词平韵咏桃，仄韵咏梅，更与同馆诸君依韵和之","清末近现代初","金兆蕃","一枝秀发，尽嬉晴媚雨，娇借春魂。华清赐浴，东风初展眉痕。依旧十分明艳，舞柘枝、霞点罗裙。还未爽、渠侬暗约，再茁灵根。刘郎十年相对，叹客鬓霜添，慵赋长门。凝烟带露，愔愔却又黄昏。咫尺汉宫千里，似佩环、人忆江村。红雨洒，庭芜碎落冷云。"
"露华","清末近现代初","金兆蕃","绛跗渐坼，胜露井新开，那样颜色。倦燕倚风，衔得余霞低拂。怪他酽绿酣红，不似当年高格。重唤起、罗浮翠禽，为换仙骨。徘徊使我心恻。怕月屿星街误吟魄。正是恋春春去，剩蕊忺摘。剧怜半面残妆，巧借黛螺描出。芳意尽，明年再看那得。"
"水龙吟·冰蚕词有此调咏水车，体物致工。川滇溪峡间车以风运，因念江乡旸雨不时，人牛并力，田家作苦，宜有以劳其艰难。更为赋此","清末近现代初","金兆蕃","江村布谷声中，陌头呕轧遥相和。乌犍捩角，同辛共苦，走盘转磨。龙骨翻翻，鱼鳞淰淰，云筛烟簸。看回环往复，方轮急驶，喧竹外，斜阳堕。忙煞晴占雨课。盼黄云、万花齐睡，尽伊俯仰，渠侬不惜，芒鞋踏破。芦溆中渟，柳塘外溢，亭平聊可。料应待、水落秋深，呼倦牧，低棚坐。"
"渡江云·题夏闰枝天一检书图","清末近现代初","金兆蕃","石渠书遍读，一麾江海，深拥五骅骝。日湖春柳短，玉轴牙签，人在最高楼。晁家新记，万琳琅、天假雕锼。堂上有、敕题飞白，佳气五云浮。夷犹。风漪萍散，雨陌花残，溯前尘回首。何况是、长恩谶别，脉望萦愁。痴龙憖舍琅嬛去，讶断鸿、雪化泥留。空展画，沧桑剩泪难收。"
"瑞鹤仙·题章式之同年四当斋勘书图。时式之笺证读书敏求记，方写定","清末近现代初","金兆蕃","一廛栖万玉。仗深护幽兰，春温空谷。乡山画中绿。慰倦旅心情，小窗横幅。精庐云覆。耿寒灯、谁窥夜读。叹承平、向巩风流，坐拥石渠天绿。遐嘱。丹研铅注，万遍摩挲，郡斋新录。百年芳躅。芸欲烬，得君续。笑当时料理，鼲裘银饼，枉自钞胥暗属。伫归帆、珍箧藏山，抚松倚竹。"
"秋霁 用史达祖韵","清末近现代初","金兆蕃","秋老亭皋，讶怨涧惭林，又减颜色。水咽津桥，石殷栈路，暮寒杜鹃无力。劲飙未息。翠微亦敛长眉碧。忆故国。空剩酒醒，裘敝浪游客。尘影尚在，暗掷苍茫，种桑高原，如此寥寂。夜将晨、绳横斗落，孤星低隐片云白。谁唤渡河行未得。只自魂断，凄绝倦旅心情，听猿江峡，度鸿霜驿。"
"烛影摇红·江亭修禊，分韵赋诗。次珊馆长独为词，伯絅继之，余亦和作，仍用所分翠字韵","清末近现代初","金兆蕃","城郭参差，酽寒不放韶光起。伫天尺五月重三，萧瑟犹如此。人说王家故事。侍耆贤、洛英借拟。隐囊纱帽，流水游龙，群贤毕至。槛外平原，柳荑暗敛东风细。朝来爽气扑櫊楹，山色沈空翠。谁道春来久矣。问元都、花开尚未。俊游申约，策蹇重看，芦芽垂水。"
"绕佛阁·为伯絅题雷峰经卷","清末近现代初","金兆蕃","剩铃系槛。山半竦立，谁记年岁。阑护峰趾。试看岸柳，汀芦病秋意。相轮径坠。吹散贝叶，钤遍宫玺。蟫避椒纸。更谁妙擅，经生旧京体。倦客最无藉，证取前游图画里。还似那时，夕阳孤影倚。罨万古云烟，低映湖水。劫风搥碎。振大海潮音，重现弹指。洒杨枝、暗尘徐洗。"
"点绛唇·唐墓砖状四侍女，整鬟、斫脍、烹茶、涤器，致极精妍，分题四阕 其一","清末近现代初","金兆蕃","欹枕鬟松，梦回先被笼鹦诧。鬓云娇泻。故向钗边卸。背镜轻拢，眉翠羞重写。鞦韆下。倦腰弓亚。婀娜花枝姹。"
"点绛唇·唐墓砖状四侍女，整鬟、斫脍、烹茶、涤器，致极精妍，分题四阕 其二","清末近现代初","金兆蕃","茜袖徐褰，匕光寒压金盘小。锦鳞腾沼。万一将书到。想像蓬池，片片红丝缭。芳姜芼。后来宋嫂。孤负羹材好。"
"点绛唇·唐墓砖状四侍女，整鬟、斫脍、烹茶、涤器，致极精妍，分题四阕 其三","清末近现代初","金兆蕃","蟹眼生初，暗风吹送松声怒。吝分仙露。门掩棠梨暮。火候商量，兽炭频添取。娇无语。剩灰凝箸。可有残师芋。"
"点绛唇·唐墓砖状四侍女，整鬟、斫脍、烹茶、涤器，致极精妍，分题四阕 其四","清末近现代初","金兆蕃","罗列壶尊，昨宵才罢霓裳宴。念奴传唤。料理中厨倦。纤手挼巾，亲与端详遍。寒泉浣。旧家金盌。憖使人閒见。"
"水调歌头","清末近现代初","金兆蕃","暝色破吾懒，望远起凭阑。极目千里万里，但见夕阳殷。谁挽删丹弱水，倒注蓬莱沧海，银汉不成湾。终古苍梧泪，湘竹至今斑。天黯淡，人怅望，意相关。旧乡临睨何在，远近有无閒。长此瞢腾风雨，重以迷濛烟树，遮断百重山。闪闪一行白，倦鸟挟云还。"
"水调歌头","清末近现代初","金兆蕃","芳草复芳草，归路杳天涯。梦断旧时南浦，碧色尽伊夸。昨日荼蘼已尽，明日蔷薇又谢，等是夏初花。春意忆梅柳，烂漫向江霞。绿章乞，朱幡护，定非耶。都昙答腊声歇，羯鼓换边笳。为语新来燕子，休问雕梁绣箔，王谢已无家。痴立画阑曲，直到日西斜。"
"水调歌头·醉钟馗，和夏闰枝","清末近现代初","金兆蕃","胡不舞长剑，挥霍倚余酲。否亦推杯而起，一啸百灵惊。竟尔颓然自放，狼藉绯衣皂帽，庄蝶两忘形。倘赴钧天宴，酩酊觐瑶京。恣酣饮，尽余沥，枕空罂。手拊鸱夷一笑，螺盏梦中擎。漫道皤皤空腹，旧径终南芜矣，幻入井眉瓶。乞汝一椎中，瓮破汝应醒。"
"八声甘州·题谭篆青聊园填词图","清末近现代初","金兆蕃","罨霜空、岚翠落墙阴，侧帽坐微吟。忏寻常言语，镂冰琢雪，密护冬心。刻画横斜梅影，花瘦不胜簪。依约罗浮梦，惊起仙禽。召客碧笺分赋，静无尘妨毂，有月窥襟。况林疏径密，春隐画中寻。感羁栖、天寒岁晏，正无憀、单袖倚孤岑。重招隐，凭君开径，涛籍同林。"
"兰陵王·柳","清末近现代初","金兆蕃","苑墙曲。新柳舒舒似沐。东风劲、吹向陇头，百折柔条半丝续。归期黯未卜。枨触愁心泪目，西泠夜、追念旧游，苏白堤南段桥北。韦郎去时属。尽雨底乌藏，烟际莺扑。啼鹃声里余春促。愁月照荒堠，雾沈平楚，江潭前度剩旧绿。怨春去何速。乡国。梦寻熟。待夕度征帆，晨驻游毂。碧云掩冉填词屋。又篴按新谱，画摹残幅。婆娑门外，许共隐，意便足。"
"瑞龙吟·闰枝偕书衡、曼仙崇效寺看牡丹，用清真韵属和。余今岁未过城南，尝诣春耦斋，牡丹正盛开，赋七言长句，复谱此阕用清真韵","清末近现代初","金兆蕃","春归路。弥望细草萋烟，夕阳殷树。朝来宣武坊南，东风烂漫，花开几处。更延伫。仍忆梓花飘径，枣林环户。何人策蹇同游，被花赚取，纱笼好语。休问唐宫遗事，沈香亭上，环妃仙舞。千载羽衣霓裳，风云如故。凝香裛露，犹诵青莲句。萦遐想、回阑深倚，长廊閒步。心逐余春去。蛮笺未尽，元都怨绪。云织愁千缕。何况又、匆匆连宵风雨。梵林梦绕，游丝飞絮。"
"蝶恋花·召南以闰枝手写庚子壬寅旧词装长卷，徵题","清末近现代初","金兆蕃","飒飒西风秋正半。旅雁相怜，慰藉江湖倦。枫荻依然人早散。酒杯深伫筝弦浅。镜里华颠霜渐满。一寸心光，不逐流年换。掷与湿红笺共看。当初苦道长安远。"
"蝶恋花","清末近现代初","金兆蕃","莫讶前宵风雨横。鹤怨猿愁，多恐朝来更。窗外月扶残菊影。丛丛似乱亭亭整。小院三更虫语静。天自沈酣，人自凄凉醒。老眼不禁双泪迸。愁踪梦迹难重省。"
"蝶恋花","清末近现代初","金兆蕃","忆得那家春色好。门巷都非，枉被桃花笑。夜夜西风吹梦到。银河在岸红墙绕。敢谓冰霜几见早。何物铜驼，安稳眠芳草。遮莫钟声还警晓。婆娑人树秋俱老。"
"蝶恋花","清末近现代初","金兆蕃","人海年年真计左。公等烟霞，我亦桑麻可。霜叶风枝争婀娜。沧江万里渔舟卧。歌到家山声入破。客有吹箫，倚酒邀相和。二十五篇兮与些。凉秋无那愁无那。"
"水龙吟·秋絮，用东坡韵","清末近现代初","金兆蕃","秋来还是飘零，不如拚逐东风坠。一丝半缕，是谁酝酿，离人愁思。著雨疑无，黏云似有，重帘深闭。叹江湖老去，诗魂化尽，却飞向，霜天起。更少落花相搅，但丛芦遥汀斜缀。未堪乞与，娇莺慵燕，芳心定碎。暗点枯萍，轻随堕叶，洞庭寒水。正依依客袂，忍教沾取，旧青衫泪。"
"霜叶飞·悼秦右衡，用清真韵","清末近现代初","金兆蕃","露晞原草。令威返，凄然临睨云表。病槐檐际太彫疏，正晚风寒悄。拥积雪、愁昏怨晓。琼楼人去萧斋小。扫翳席凝尘，拟往日巢痕，似旧岩电收照。还记暂出天南，昆池佗海，使节春与俱到。饥凰垂翅殉枯蟫，那更开怀抱。况绝笔、编摩未了。床琴虽在难成调。念昨游、人天恨，门掩西州，幽慨多少。"
"高阳台·残雪","清末近现代初","金兆蕃","薄冱溪冰，微封村径，晚晴犹觉衣单。谁拨云开，斜阳深浅螺鬟。玉龙化去余鳞爪，尚棱棱、留与人看。黯庭芜、瘿柏孤擎，髡竹轻弹。抨弓洒入寒林画，衬岚光淡染，苔点浓攒。寄语飞鸿，重来泥迹全残。山深未改先时白，尽风尘、不涴高寒。试凝眸、依约巢痕，枨触愁端。"
"高阳台·唐花","清末近现代初","金兆蕃","密幄遮风，低棚炙日，看花先为花忙。何处春生，家家小坞深藏。千枝一昔争红紫，漫相催、羯鼓三郎。护珍丛、猩染围屏，鹦语文窗。朝来开到沈酣处，也香沾茵席，艳压钗梁。剪彩黏绒，红闺著意评量。番风廿四寻常过，笑空花、谁是真芳。让寒梅、绿萼新苞，翠羽低翔。"
"惜黄花慢·闰盦敩白石咏梅赋忆菊词，伏庐作画，为题卷尾","清末近现代初","金兆蕃","唳鹤惊霜。正夜阑梦醒，还结愁肠。故园篱下，那时醉后，花忺瘦影，人惜寒香。懒闻佳节登高近，暮帘卷、烟柳斜阳。恨正长。泥人诉说，花外沧桑。愁心幻堕苍茫。尽坠欢缀取，晓圃分将。槁枝平剪，陈根浅压，凭酬倦旅，孤对幽芳。感秋重敩泉明语，旧游地、遮莫凄凉。径未荒。为花试釂瑶觞。"
"绛都春·分咏京师词人第宅，得洪稚存卷施行阁","清末近现代初","金兆蕃","仙猿化后。问门柳径菊，巢痕依旧。望雨放歌，看月携尊重搔首。珠三剑七消沈久。但光气、分明牛斗。注经笺史。丛残蠹屑，剩芬存否。清昼。三天退食，据梧正惓惓，冰怀霜候。梦断绛纱，泪染青袍嗟双负。红心根薄春阴厚。待归去、云溪相守。旧时门巷幽寻，更谁酹酒。"
"绛都春·古藤书屋，和龙伯","清末近现代初","金兆蕃","覆庐运气。去天定几尺，红墙影里。巷口树阴，户外辚声双扉启。谈诗直到冰轮起。劝加饭、殷勤兼味。暂移家具，为花住也，梦寻乡里。归矣。拿舟戴笠，赐书过万卷，柴门重理。虺蔓倚风，蝶蕊堆霞前尘记。垞南垞北千竿翠。念京洛、故应无此。只今谁问藤阴，更拈剩紫。"
"绛都春·渌水亭，和闰枝","清末近现代初","金兆蕃","乌衣梦醒。送春似过翼，园林幽夐。地近绛霄，才称黄门声华盛。无端环玦寒宵迥。正孤坐、推敲难定。怪他心迹，春光最好，怎教凄哽。消凝。簪花帽侧，待谁为绾住，云晨烟暝。塞雁乍还，仙骥将迎缑山顶。至今泉水清于镜。倘留得、青衫瘦影。翠微定是无情，对人意冷。"
"绛都春·红雨轩，和泽丞","清末近现代初","金兆蕃","楼东倦燕。带花片半湿，初晴庭院。翠羽共吟，琼管同携珠帘卷。徘徊玉手生绡扇。更推许、花阴窥见。镜盟钗约，分张最恨，种桃人远。凄黯。无心按曲，怨春生未忘，文窗残翰。几曲画阑，还绕妆楼庭芜满。棠香褪尽桑尘换。便环佩、归来犹恋。尽教偏和渔歌，怅云易散。"
"霜花腴·用梦窗韵","清末近现代初","金兆蕃","逭秋未得，倚短筇、无心更整衣冠。荷老池愁，菊迟篱怨，羁人醉酲俱难。镜天正宽。奈鬓华、催白霜前。黯乡山、万叠迢遥，梦魂飞趁晚鸿寒。斜日蛎墙徐下，叹庭柯槭槭，可庇寒蝉。风约悲歌，云凝离思，缠绵竞托词笺。柳阴系船。映钓篷、丛筱娟娟。倩鸥波、为写归心，水村图共看。"
"安公子·重阳伯絅、次公举词社","清末近现代初","金兆蕃","幽墅斜阳静。紫萸分插欹冠整。傍砌栽蕉阴未满，助秋烟催暝。料此夜、羁鸿梦为新霜醒。警暮寒、沉断江天迥。听数声柔橹，飞度银河无影。月意宜深径。初弦钩小明于镜。且与停尊延伫久，尽回阑孤凭。又动我、年年未了莼鲈兴。空断魂、天远乡山近。待纵棹枫汀，迟君日斜风定。"
"御街行·又简次公","清末近现代初","金兆蕃","镜霜新映衫尘旧。容易西风又。虫鱼岁月马牛身，拚与仙蟫相守。招邀近局，一年已到，橘绿橙黄候。朝来湖上堤边柳。青似春前否。黄花慰藉白衣人，不许花怜人瘦。飞君金盏，借侬铁笛，吹破秋阴厚。"
"满庭芳·赵剑秋前辈招滂喜斋夜集，出示吕夫人词稿","清末近现代初","金兆蕃","竹倚云眠，槐擎霜立，翠帘不遣寒侵。玉醪香浅，徐荡客愁深。十幅红笺写遍，君家语、合璧镕金。西风起，稻梁尽矣，愁思黯盈襟。沈吟。怀旧迹，年时院落，犹自愔愔。记履声未远，茵唾重寻。徙倚疏桐缺月，双鸿爪、冰雪同心。梅花下，围炉宴坐，相对试调琴。"
"雪梅香","清末近现代初","金兆蕃","旧时月，幽林寂历驻清辉。敞瑶田千顷，庄严珊玉交枝。画里盘拿冻蛟立，寒边浮动翠禽知。閒蓑笠，钓罢舟回，来与题诗。相思。记前度、却寄江南，淡冶春姿。泥迹分明，孤筇点破苔矶。玉笛声残雨初歇，绿阴子满客忘归。宵来梦，扫径重寻，茅屋疏篱。"
"霓裳中序第一·城东人家艺菊得异种，花径尺有咫，重跗叠鄂，赪若明霞，余瓣四垂，蹁跹尽态，名曰羽衣舞。龙伯欲以此调写之，未数日遽即世。霜腴既槁，露迹同晞，乃为补题，并寄哀愫","清末近现代初","金兆蕃","神山正怨极。幻落秋篱簪未得。红艳亭亭似昔。又倦亸舞鬟，娇留仙褶。轻鸿浅立。证断钗寒圃重谪。惊秾丽，拂珊倚玉，奈此好颜色。萧瑟。暮年词笔。试想像、琼葩径尺。西风催送过翼。笛碎愁心，酒酹吟魄。耐霜霜更急。展锦字残红泪湿。琼楼夜，霓裳重按，念我酒垆侧。"
"六州歌头·岁暮感怀，用东山韵","清末近现代初","金兆蕃","残年倦旅，心迹一浮萍。忺酩酊。游溟涬。酒如渑。鬓霜惊。每饭在乡井。梅破岭。松翳径。杨枝靘。桃花圣。四时情。鹎鵊高吟，无梦不思颍。竹屋茅亭。对明湖十里，宛转棹歌声。旧侣将迎。话生平。忆贞元盛。诗酒兴。莺花影。曲江晴。瑶佩赠。琼楼迥。百无成。尽飘零。众醉敢孤醒。调龙性。结鸥盟。笳鼓竞。风尘暝。误归耕。户外沧桑，吾自爱吾鼎。浅雪深更。拨寒炉灰看，心字转分明。百感纵横。"
"斗百花·闰花朝","清末近现代初","金兆蕃","漫道春浓如酒。重与百花为寿。满庭剪彩裁缯，儿女朝来还又。偶起窥园，嫣红渐染墙桃，嫩绿渐沾门柳。未到春深候。能几何时，又是绿肥红瘦。留得闰年，好与余春相守。属付东君，从头另数番风，直到群芳齐后。"
"燕归梁·六桥举词社，庭有古杏，老干著花几满，百年外物也","清末近现代初","金兆蕃","桃李寻常故不同。占岁岁东风。江南归梦雨声中。浑未省，为春慵。宋家诗意徐家画，纡吟管，惜芳丛。差池新燕度楼东。画正应，夕霞红。"
"燕归梁·闰枝咏史馆海棠，因追忆怀右边衡和作","清末近现代初","金兆蕃","皂帽看花已十年。又点破晴烟。疏疏红萼瘦逾妍。韦郎去，更谁怜。当窗且试低枝折，归路压，帽檐偏。无多残艳照华颠。惆怅立，晚风前。"
"台城路·戊辰九日赋秋阴，寄怀旧都同社","清末近现代初","金兆蕃","重阳纵自无风雨，轻阴锁断天际。消剩烟痕，逗残日影，酿出十分秋意。新寒似水。怎枫染添红，柳沾损翠。对此茫茫，旧人新雁甚情味。江亭前事暗记。画阑朱褪尽，今共谁倚。淡彻愁心，浓遮远目，赢得平原如此。相望未已。奈雾驿霜邮，尺书慵寄。点破沈冥，晚霞风飏起。"
"水龙吟·己巳二月象甫还里，出竹石丈象徵题，象为郑叔问补图，即用叔问题象韵","清末近现代初","金兆蕃","朝来东阁重窥，苔痕草色当年异。絮筛风劲，萍黏浪转，晨星还几。西塞春残，谁怜蓑笠，閒渔身世。须眉再觌，云寒石瘦，有无限，低徊意。追忆黄鸡恶识。吊长沙、日斜庚子。神山飘渺，海枯尘黯，青鸾难致。冰雪荒江，风烟乔木，茫茫感此。绎泉明、遗令旧家松菊，道归来是。"
"燕山亭·和道君见杏花作，聊园社题也","清末近现代初","金兆蕃","剪彩裁纨，花事渐深，似水斜阳西注。秾李靘桃，竞艳争妍，等是世间儿女。乍可归来，重对江南烟雨。吟苦。且沽酒前村，慰侬迟暮。空记辞赋流传，闹枝头春意，流莺娇语。卢家旧事，倦燕慵提，差池暮云深处。一夜高楼，梦残蕊、被风吹去。无据。晨径扫怨天难做。"
"梅子黄时雨·本意","清末近现代初","金兆蕃","雏燕低飞，道帘外草痕，添许新翠。正昼静人閒，板扉双闭。风软不知云有罅，乍开旋聚檐声起。危阑倚。白纻耐寒，疑逗秋意。长此。潇潇不已。念东皋旧侣，忙转龙尾。问断潦妨车，羊求来未。拚遣毛空催入暝，漏斜阳赚愁心碎。人憔悴。便应与天同醉。"
"侧犯·林铁尊新刻半樱词见贻，即用集中与彊村蒿盦二公酬唱韵题寄","清末近现代初","金兆蕃","津梁我倦。衍波色喜新行卷。天遣。占海外、东风几番换。孤槎贯月返，霸杜残春贱。帆转。唤旅雁、灵岩且为伴。溪光罨绿，何似沧波远。筋力健。试登楼、鹭宿渚烟晚。起摘田田，碧筒谁劝。曲折湖廊，伫凉题遍。"
"金缕曲·挽甸丞从兄","清末近现代初","金兆蕃","君死元非死。恨临分、不容诀别，我来迟矣。斜日在林人竟去，空有丛残文字。盈老屋、数閒而已。成佛生天无凭据，定千秋、位业今朝始。君不见，晋徵士。晚工诗似高常侍。读丹经、大还九转，伐毛洗髓。密谛玄谈吾不解，但见楼台弹指。更幻作、烟峦凌纸。后世悠悠谁知者，料流传、未必如君意。宫锦色，太羹味。"
"金缕曲","清末近现代初","金兆蕃","卌载游踪记。尽思量、不成片段，有头无尾。原草盛衰萍聚散，江上愁心无际。算只有、狂名盈耳。除是当年朱公叔，谅平生、湖海元龙气。歧路感，入宫忌。郎官星傍云霄起。奏通明、匆匆乞外，谏君无计。辛苦三州偿一梦，风景新亭渐异。复何忍、茫茫对此。笑揖陶家门前柳，揽满湖、烟雨归舟系。耕负郭，定迟未。"
"金缕曲","清末近现代初","金兆蕃","何处高阳里。驾云车、蓬莱远近，旧乡临睨。心怵流亡留苦语，犹憾东风卷地。沈痛似、放翁家祭。不觉枯蚕丝将尽，为州贤、蠹口争名氏。金石友，竟君志。莫嫌怫郁私门誓。最难忘、荷衣人在，寒机声里。幸得灵鹣相慰藉，又是病鹃憔悴。况望断、金环再世。径欲呼天天难问，挽崦嵫、日照删丹水。身世恨，有如是。"
"金缕曲","清末近现代初","金兆蕃","过翼流光逝。每相逢、联床听雨，笺经斠史。老去加餐犹矍铄，画取珠庵双桂。还写破、莫干山翠。后约东湖春风棹，叹仙楼、依旧玄珠碎。谁唤醒，老龙睡。范田杜厦论心事。又湖滨、丛祠略广，宜山旧例。铸雪抟冰当食报，行与逋仙同祀。且共定、太邱私谥。心化余霞寒江暮，到海枯、石烂终成绮。辞不尽，继之泪。"
"摸鱼儿·咏梅香，寄召南。时庚午春，召南正八十","清末近现代初","金兆蕃","讯平安、逋仙无恙，岁寒谁共迟暮。江回岭隔寻消息，赢得早春几度。疏影妩。纵历尽冰霜，不减横斜趣。夜深几许。更举酒相邀，旧时明月，来照旧时树。江楼笛，吹动邮亭离绪。朝来无限风雨。小窗横幅留余迹，犹忆年时尊俎。双翠羽。问别后师雄，还许重逢否。一枝漫取。盼早晚南飞，守花使者，附与好诗句。"
"摸鱼儿·题汪碧巢先生象，用卷中沈山子、李秋锦诸公旧题体韵。象为康熙庚申上虞谢文侯画，先生时年二十有八，方自太学还，未作宦也","清末近现代初","金兆蕃","拂蟫尘、旧家风度，匆匆经几寒暑。蕲州竹簟平于织，消受雪纨冰纻。吟漫与。应未忘、年时霸杜留题处。山栖未许。且分付莺花，安排柑酒，相向作才语。丹青妙，软褥低屏楚楚。凉阴疑满残楮。小红歌倚箫声起，宛转黄钟仙吕。春不住。春倘向、归耕烟雨图分取。金陀旧墅。叹乔木风烟，不教留得，天上赤松侣。"
"蝶恋花·题沈乙庵丈仿云林碧梧清溪小帧。丈作画时方摄安徽提刑","清末近现代初","金兆蕃","云和秋林桐叶大。琴筑徐鸣，碧绕溪堂左。那得茅庵留乞我。织帘倦后摊书坐。风竹疏疏霜柳亸。一角微茫，天半寒烟锁。杯底晴岚青婀娜。不缘遽唱家山破。"
"曲玉管·寄仲虎丈旧京，并简闰盦","清末近现代初","金兆蕃","雨待人来，星随客聚，阑珊社约今重整。尺简殷勤，青鸟遥堕紫荆，劳归耕。键户光阴，摊书意绪，枯筇久已疏荒径。努力登楼，不见人海王城，暮云平。阁小江寒，但痴对、斜阳孤坐，拂帘懒问东风，今年过却清明。几阴晴。念故人千里，为道零秋蒲柳，瘦腰衰鬓，不似当初，汗漫心情。"
"祝英台近·拔可属题其尊人次王先生双辛夷楼填词图","清末近现代初","金兆蕃","病鸳悲，孤鹤舞。凄咽遽如许。兜率人归，留得好言语。请看径竹筛云，庭槐竦月，还依约、旧经行处。庾郎赋。沈吟寸草春晖，难写拔心苦。玉笥山深，风撼梦中树。夜来闪闪寒灯，丛丛故纸，从领取、乌衣风度。"
"暗香·敬懿皇太妃画梅，和白石道人自度咏梅二曲","清末近现代初","金兆蕃","冻筠碧色。幻梦华剩影，声声悽笛。苑树雪深，拂尽琼瑰再三摘。瓶水炉烟供奉，飏缕缕、香云萦笔。黯泪湿、独守天寒，无复鹤分席。仙国。太阒寂。讯海水浅深，万斛愁积。素娥伫泣。有限残春忍追忆。凉夜仙禽舞翠，留旧迹、荒陂凝碧。问此恨孤屿月，倘能省得。"
"疏影·前题","清末近现代初","金兆蕃","雕冰镂玉。正绮窗霁后，花影犹宿。著意先春，蕊密枝疏，横斜为补修竹。罗浮熟与蓬山远，叹暗隔、银河南北。跂绛霄、蜀帝魂归，慰藉卷帘人独。珍重消寒旧谱。展图又几度，宫草渲绿。只有南枝，历尽冰霜，怆绝山邱华屋。花心苦为春恩重，听笛里、鹤楼悲曲。料胜如、天水杨娃，写得出芳盈幅。"
"祝英台近·题俞寿曲焦岩话雨图","清末近现代初","金兆蕃","草粘堤，树遮寺。依约旧游地。寒雨连江，一白浩无际。夜来激笕淙檐，更深无寐，话多少、开天遗事。我衰矣。懒翻蜼鼎长篇，倦拾鹤铭字。落日登楼，倚杖为春起。年时修竹依然，髯仙归未，对君画、卧游而已。"
"惜红衣·寄式之用白石韵","清末近现代初","金兆蕃","瘦鹭拳霜，昏鸦背日。挽秋无力。倦眼摩挲，云鳞乱朱碧。风帘自展，空准拟、跫然迎客。还寂。梧井半枯，早心澜双息。铜驼卧陌。尘点孤筇，秋情定无藉。归帆梦向故国。跂窗北。倘许玉壶携问，一字杜韩来历。倚枕屏遥睇，如见屋梁颜色。"
"卜算子·仲虎丈寄示旧都禊集诗词，以庾子山华林园马射赋中落花杨柳二语分韵。独共字未有人拈得，辄作小词以补其阙","清末近现代初","金兆蕃","苑柳倚春骄，禁得东风重。水北修篁似旧无，怨雨愁云拥。禊事曲江头，游屐年时共。远树文莺不住题，唤起渔矶梦。"
"金缕曲·樊山彩云曲传诵一时，仆曩亦尝见其人。一昔入梦求诗，诿以樊山在前，仆当阁笔。乃请为词，要必诺，乃去。旦而异焉，为拈此解，不敢以长公梦盼盼比也","清末近现代初","金兆蕃","燕去楼空矣。夜深沈、灯昏月暗，倩魂憔悴。依约凌波真耶幻，底事远山敛翠。还重话、庚辛旧事。一骑桃花千重柳，压罗襟、斜佩朝天紫。沙黄辈，定输此。海山沦谪归无计。尽推排、红心拔尽，黄粱醒未。几度党家销金梦，几度陶家茶味。更谁惜、蜉蝣身世。汉燕唐环生无分，掩柴门、白发青裙死。添一段，玉台史。"
"霜叶飞·稚威游华山归而病，谒医上海，沈顿月余，以立秋日不起。行念逝者，不觉言之悽黯也","清末近现代初","金兆蕃","藓阶惊坠。枯桐叶，彫残何与人事。少微江夜敛寒芒，魂返高阳里。叹矍铄、如君更几。藏山游岳宁天忌。忆小极藜床，忽入听跫音，自远携筇而起。回念总角论文，萍粘絮散，旧迹丝乱重理。壁閒图尽少文游，酒答侯芭字。遽寂寞、人生到此。浑金璞玉都销碎。点茗瓯、危阑侧，何啻黄垆，有人沾涕。"
"蝶恋花","清末近现代初","金兆蕃","屋角斜阳红一寸。春到杨枝，人比杨枝嫩。帘押深垂炉篆烬。凄迷早又黄昏近。怪底朝来眉萼损。镜破鞋分，妖梦惊人准。日日平安空报信。彫年竟逐风霜尽。"
"蝶恋花","清末近现代初","金兆蕃","煮海成尘余迹在。岂有东风，榆荚杨花外。彩胜轻抛簪白柰。匆匆直恁无聊赖。鶗鴂恼人浑不耐。苦劝春归，那得春来再。鹃慕莺愁元未改。华胥梦里春如海。"
"蝶恋花","清末近现代初","金兆蕃","目极行云无处所。天半奇峰，幻作廉纤雨。宛转游丝刚缚住。晓风吹断抛人去。谁信灵和阶下树。废驿荒堤，重展鹅黄缕。树纵有情天未许。短长亭外多歧路。"
"蝶恋花","清末近现代初","金兆蕃","万绿天涯芳草遍。依旧湖山，花信番番变。瘦蝶惊风飞历乱。春情自此无拘管。一度郁金堂上见。掠地低飞，只是寻常燕。系足红丝搓作线。隔墙休绊残花片。"
"一萼红·久雨初霁，出郊访张咏清丈","清末近现代初","金兆蕃","小桥西。讶春寒泼水，新柳未全稊。屐印阶苔，帘遮门柳，烟草尽自凄迷。槿篱曲、柴扉昼闭，喜客至、凤字不须题。玉茁桃援，珠苞藤萼，勤护香泥。为道四郊多垒，破钟鱼寂寞，暗动惊鼙。旗影翻风，角声沈水，兵气欲化虹霓。钓矶畔、孤筇近出，寄诗思、斜日一莺啼。却听回帆鼓声，正度前溪。"
"金缕曲·挽章式之同年","清末近现代初","金兆蕃","臣质今亡矣。怅临岐、津桥鹃语，十年于此。冰雪交期风尘外，落落晨星而已。叹直谅、如君能几。千里论文书在箧，衍波笺、重注倾河泪。磨镜具，远难致。州贤思适兼滂喜。许肩随、兴文精本，遵王小记。手定诗文编年稿，应有珠光剑气。在故纸、丛中飏起。莫谓校雠推绝学，是西京、悃宽刘中垒。蒿里奏，侑家祭。"
"长亭怨慢·沈雪渔同年年八十有六，其子霄鹏迎养杭州，起居甚健。余方与约秋中当诣访，乃于中夏无疾遽逝，令弟逋梅来告，赋此写哀。君前官余姚训导最久，而葬木渎，故篇中及之","清末近现代初","金兆蕃","更不许、湖楼重见。暑雨哀蝉，一声凄咽。笠屐翛然，晚晴难倚老来健。拂衣归去，还入侍、通明殿。俯睨旧湖山，那忍看、风骄云幻。绿遍。叹池塘梦醒，不似当时葱茜。垂虹好句。尚传诵、老人星见。定忆得、咫尺姚江，种春雨、芳兰盈畹。换绕墓寒梅，他日回车肠断。"
"浪淘沙","清末近现代初","金兆蕃","浊浪起骄鲸。烽火相惊。饥鸟落叶月三更。难道荒寒如此夜，不算飘零。短梦绕空城。风雨柴荆。江潮呜咽断肠声。西去侬家槐树岸，知有谁听。"
"一枝春·藏园以文美斋百花笺徵书。走十七八时侍先学士天津，与其主人焦君相识，此笺初出即供涂抹，晚而南还，箧中尚有一二百番，乡县被兵，一时俱尽，睹物兴怀，咏叹深之","清末近现代初","金兆蕃","剪绿裁红，是何人、写出群芳新谱。余香剩有，画里露枝风絮。分题寄远，尚珍重、雁绡鱼素。应自笑。虚白云蓝，未比角花怡府。桥鹃向人深语。漫涂鸦试拟，南楼诗句。归装太晚，俊侣但随陶楮。沧尘骤起，化丁鹤、王凫仙去。君许借、涛井余澜，旧游记取。"
"摸鱼儿·忆团城古松，寄小汀","清末近现代初","金兆蕃","问苍官、不知其纪，液波南北萦带。日边楼阁凭高起，拱揖满天霜黛。凝翠霭。拥一片仙云，宛宛擎车盖。柯条未改。又独干孤撑，万针丛缀，韦偃见应拜。灵和柳，张绪当年故态。华颠仍照人海。树犹如此人无恙，磊落岁寒同耐。君自爱。盼万一河清，遥共苍髯待。巢痕尚在。倘相对轩渠，含元殿下，重倚树潇洒。"
"疏影·光绪辛卯陈蓝洲丈客武昌，尝梦舟行，两岸节荷叶，閒以疏柳，岸有渔家相款。丈言吾西湖荷花正盛，当归访之。既寤，写图寄其弟谔士丈。丁丑杭州被兵，图失复得，叔通出示徵题，时仲恕将自旧都南还，稚谔亦在上海","清末近现代初","金兆蕃","扁舟径入。叹岸桃落尽，春已无迹。密密疏疏，听雨留残，溪光软护寒碧。红裳翠佩年时事，忽猛忆、段家桥侧。又屋梁、日影惊人，却照蠡窗正白。分付云林笔底。惠连定念我，江汉羁客。笠屐来还，曲港年年，饱领薰风消息。最怜万绿先秋霣，剩一缕、梦痕重觅。料对床、相与披图，未免客袍同湿。"
"沁园春·喻志韶重游泮水","清末近现代初","金兆蕃","利市襕衫，八十耆英，一笑重披。叹池塘犹有，当年荇藻，宫墙留得，何代金丝。云采前书，霞标后赋，变换桑尘又一时。流传遍，羡放翁老去，万首新诗。江麋我怅衰迟。忆湖上难兄共钓矶。问隍蕉覆鹿，尚余梦迹，岩松栖鹤，未改风姿。柳暗当门，桃明夹岸，何减商余五色芝。期百岁，愿更端进祝，劝釂琼卮。"
"寿楼春·题项子京象","清末近现代初","金兆蕃","嗟烟云微茫。忽披图展对，风度清扬。想见嬉春裙屐，饯秋笙簧。宾满坐，诗盈囊。是我州乌衣诸王。漫玉烬沈檀，珠拈宝槵，残迹在江乡。沧波浅，名山藏。问缃尘锦贉，书阙诗亡。剩有乌丝题字，紫泥钤章。清閟阁，归来堂。后世名金陀同芳。倘临睨桃津，尚书赐庄秋草荒。"
"沁园春·仲恕南还，得闰盦近状，却寄","清末近现代初","金兆蕃","秋风起兮，一鹤南飞，问公起居。道闭门避俗，惟通燕到，近坊行散，不藉鸠扶。辑略藏山，补题付社，晨幌宵檠倚槁梧。拈豪倦，忽珠船创获，偶一轩渠。桑榆孰更华予。阻千里关河雁渐疏。叹青毡恋旧，憖存绝少，黄■送老，微尚犹虚。阑倚烟沈，楼惊日落，比拟新亭更不如。加餐饭，愿岁寒遥慰，贻我双鱼。"
"石州慢·小汀书告旭辰移居象坊桥，并寄昆弟近日小影","清末近现代初","金兆蕃","海日沈空，江雨弄寒，花事多阻。金缸正照瑶珰，色喜紫芝眉宇。象坊桥侧，倚筇昨展新居，城阴深拥斜阳住。高咏和山姜，道无多家具。还诉。心期倦鹤，生计枯蟫，并成愁绪。扫叶祛尘，况此卅年甘苦。白头兄弟，几夜共被深谈，幽栖讵忘同游侣。沈陆竟何如，作閒鸥仍误。"
"长亭怨慢·妇兄耿伯齐幼女才荪当淑人来归时，随母送嫁至天津，方六岁。长适桐城张书阁，书阁即世，暮岁里居，婚嫁粗毕。去年避兵，因其季女远适贵阳，既又徙邻县修文，衰病流离，奄忽长逝，赋此哀之","清末近现代初","金兆蕃","盼何日、重倾离绪。月夜松冈，黯然悽苦。蓦地波澜，驱人萍梗奈何许。乱峰寒碧，浑不似、枞阳树。竟化令威归，怎远度、山重川阻。追溯。忆垂髫出拜，独坐绣墩娇语。唤姑作叔。道休与、那人偕去。讵料得、万里龙场，恨今日、招魂无处。尽素旐来还，空向江干凝伫。"
"南浦·悼张咏清丈，丈工诗耽酒善画墨梅","清末近现代初","金兆蕃","西郭问幽栖，下重帘、懒看斜阳帆影。老屋复来还，萋萋碧、亲扫閒庭芜径。疏枝瘦蕊，笔端春信先春迎。频岁长须，催近局梵宇，鼠姑方盛。无端如斗江城，被狼烟猛扰，吟情酒兴。何忍海桑看，嗟行遁、无那荒村孤艇。忧生念乱，兰成哀入维摩病。春到先生去也，怆画稿诗囊空剩。"
"红林檎近·题林铁尊半樱词续稿","清末近现代初","金兆蕃","谁道春花幻，定如秋士何。体物月如镜，感时井能波。市喧林扉自寂，独坐抱膝高歌。仰视乌兔投梭。残景驻庭柯。粉蠹相料理，病鹤与婆娑。家山惝恍，云阴三两青螺。候渔归西塞，相从酬答，劝君酌彼金叵罗。"
"水龙吟·补题六十二岁小影","清末近现代初","金兆蕃","十年魂梦柴荆，无端悽断家山破。东陵剪蔓，南山扫秽，得归聊可。此祸何来，风车雷斧，颓云狂堕。叹焦原如洗，寒枝莫拣，青衫被，缁尘涴。画里林阴独坐。絷乌飞、隙驹轻过。枯筇憖负，黄杨庭角，绿槐门左。乡树回看，茫茫云物，重重烽火。问何当料理，青蓑绿笠，更沧江卧。"
"水调歌头·己卯上巳与同里诸君客上海者共饮酒家","清末近现代初","金兆蕃","令节复何有，尽醉不须推。海上流人四集，客自故乡来。休问年时花信，却映战场草色，烂漫逐春开。咫尺还乡水，昔昔一帆回。展情话，悯离乱，托深杯。此地故无烟雨，空忆旧楼台。千古永和癸丑，当日神州何状，沈陆有余哀。谁喻右军指，今古重徘徊。"
"花犯·庭中莳红蔷薇一丛，百朵烂漫，春余因忆先太夫人所居室后院此花最盛，游子不归，往往独赏自被兵后，老屋仅存，今又值花时矣","清末近现代初","金兆蕃","尽缠绵，柔条嫩蕊，东风为伊住。夜来酥雨。化万点殷红，风定犹舞。更谁听取残鹃语。楼头人竞妩。我但恐、雪疏衰鬓，斜簪花未许。年年白云念吾亲，芳丛只梦绕，徂归频误。晨幌启，褰衣立、片霞明处。天涯望、几回共对，春逝矣、平芜怀旧圃。空剩有、斜阳余绮，残英惊倦旅。"
"卜算子·咏荷敩白石梅花八咏 其一","清末近现代初","金兆蕃","岁岁未清明，阿母频传语。剪发调泥藕节封，方法休教误。日曝待全皴，雨过当深护。一蕊新抽半叶遮，唤弟同看取。"
"卜算子·咏荷敩白石梅花八咏 其二","清末近现代初","金兆蕃","楼外晓烟横，楼下湖波绕。插竹牵绳竞种菱，点缀田田少。官荡乍停桡，单坝旋回棹。满载花香不采花，未碍乌篷小。"
"卜算子·咏荷敩白石梅花八咏 其三","清末近现代初","金兆蕃","曲港又来薰，香细知花远。移护红阑赤板桥，花爱明漪浅。湖水傍城流，一片余霞烂。直向钱王庙侧开，却补红墙断。"
"卜算子·咏荷敩白石梅花八咏 其四","清末近现代初","金兆蕃","十刹不知名，环水皆台榭。莲叶圆圆稻叶尖，一绿浑无界。潞水碧浑浑，此地宜销夏。谁遣明妆照浊流，水气因花解。"
"卜算子·咏荷敩白石梅花八咏 其五","清末近现代初","金兆蕃","历下古时亭，断槛临新渌。水佩风裳问有无，但见丛芦绿。村店问羊留，裘带咨遗躅。颠顿风尘忽眼明，道左亭亭玉。"
"卜算子·咏荷敩白石梅花八咏 其六","清末近现代初","金兆蕃","小艇夜观荷，明月横塘水。同出淤泥不减香，花似还人似。船尾即中厨，亲与调甘脆。粉肉交融裹叶青，羹芼新莲子。"
"卜算子·咏荷敩白石梅花八咏 其七","清末近现代初","金兆蕃","水浊不宜莲，寂寞青溪路。珰羽缤纷宠莫愁，花韵争眉妩。盍共后湖游，弥望皆洲渚。常带岚光树影看，依约凌波步。"
"卜算子·咏荷敩白石梅花八咏 其八","清末近现代初","金兆蕃","小榭社坛幽，曲沼农场接。太液灵根尽自分，花亦饶三窟。净业复昆明，一匊灵均血。自此珰名烈士花，谁续濂溪说。"
"玉京谣·中秋前三日词社限韵","清末近现代初","金兆蕃","白纻消残暑，玉宇高寒，冉冉秋将半。络角微明，双星痴对银汉。叹老去、萍梗江湖，更苦念、分飞征雁。风尘满。天涯杳杳，乡山尤远。新凉却称行吟倦。睇林阴、莽战云一片。柳外斜阳，危阑谁与同感。忆有园、憔悴黄花，尚独立、陶家篱畔。流年转。还卷疏帘重看。"
"霜花腴·九日复举词社，同里诸君子亦招饮酒家，亡室卒于九月十日，今将十年矣，怆然赋此词以谢","清末近现代初","金兆蕃","十年九日，叹老鳏、无心更拟题糕。松稚冈低，槿枯篱短，夜深寂寂霜皋。旧林梦遥。恨战云、深罨寒潮。漫重提、载酒江亭，万芦花拥一楼高。料理佩萸囊菊，慰江湖倦旅，近局招邀。何处家山，连朝风雨，柴门尽自无聊。有愁未消。想尊前、吟兴方豪。湿红笺、竞琢新词，客谁携洞箫。"
"淡黄柳·本意用白石韵","清末近现代初","金兆蕃","连村溅血，叹息铜驼陌。断梦焦原心恻恻。任汝新稊暗发，谁对婆娑道相识。尽沈寂。盟言怨频食。任孤立，道南宅。倚东风、黯淡无颜色。莫忆年时，水边林下，犹映春旗竞碧。"
"水调歌头·寿邵伯絅七十","清末近现代初","金兆蕃","别后复相见，今又十年余。枫林残梦渐远，坐觉雁来疏。足下今年七十，想复勤加颐养，意兴近何如。葵麦旧游地，屐齿到还无。古城隈，御沟侧，忆精庐。遥飞一盏相贺，倘为我轩渠。消得平生湖海，尽有名山岁月，料理等身书。小山继珠玉，此段足清娱。"
"水龙吟·王欣夫学礼斋饯春图，图为杨无恙作","清末近现代初","金兆蕃","若为留得残春，千金一刻从天买。殷勤酒盏，缠绵词笔，客何为者。如此平原，余霞犹绮，碧云无罅。忍茫茫坐对，百端交集，伤心语，春归也。春去春重来也。更料理、燕娇莺姹。定应不是，灯明酒酽，今年今夜。户外桃花，能经几度，随风开谢。叹流光如驶，笼樱斸笋，又清和夏。"
"声声慢·篆青别后罕通音问，闻近岁尝至秣陵，未及来沪。其子客香港，中飞弹，家人不以闻，篆青不久亦下世，惟余一女令柔尚在，旧都赋此追挽","清末近现代初","金兆蕃","凝脂温玉，密缕融金，别筵首荐鲨鳍。月映觥筹，夜深斜射深卮。殷勤主人留客，奈归心、远践秋期。悬后约、缁尘燕市，重见何时。一问秦淮柳色，对登楼倦眼，未足栖迟。雹碎春红，那禁桐折孤枝。海山欲归未得，睨南云、天上同悲。问付托，道中郎有女，试卷留遗。"
"声声慢·张晓明女史县中世族，少有目疾，逾三十不字，母兄皆远行，与余长女稔。尝留余家相伴，既返婴山旧宅，食贫力作，所遇多忤，甲申十一月朔死于水，是可悯也","清末近现代初","金兆蕃","飞云萦梦，寒月荧眸，翩然竟蹈虞渊。手浣中衣，绕门日对沦涟。谁知是侬归处，叹长沈、玉洁冰坚。莫谩说、垂鲸跨鲤，妄托神仙。远赴崎岖万里，料贞魂定化，蜀道啼鹃。齧指慈亲，此生重见无缘。雕梁独栖海燕，太仓皇、跕雾溪鸢。定未忘，有寒闺旧侣，衔泪观天。"
"金缕曲·题张仲坚象，仲坚甲辰会试中式，年二十七，未廷对而卒","清末近现代初","金兆蕃","身是贞元士。忽心惊、虞曦欲堕，沧尘争起。径自乘风归去也，莫问炊粱熟未。憖泥雪、尚留科第。独抱匡时万言策，叹平生、未吐元龙气。魂化鹤，睨乡里。君亡四十余年矣。莽神州、人民城郭，虫沙荆杞。鹑首赐秦今悔祸，七日钧天尚醉。奈遍地、蜩螗羹沸。天上玉楼无人到，正优昙、花放纫为佩。书满箧，付贤子。"
"倦寻芳 辛未四十四岁在沈阳东北大学","清末近现代初","刘永济","絮云贮彩，玉气涵空，孤抱先冷。俊约寻秋，平步露台清迥。眼阔休伤关塞远，语寒初觉星辰并，甚无端，数沙虫浩劫，人天悲哽。正是处莲灯凄炯，蘸水荒魂，零乱难定。回首南中，烟液涨天千顷。剩有幽怀招楚魄，忍持密意规秦镜。料嫦娥，也含颦广寒愁凭。"
"满江红 辽吉沦陷，东北诸生痛心国难，自组成军，来征军歌以作敌忾之气。为谱此调与之","清末近现代初","刘永济","禹域尧封，是谁使、金瓯破缺？君不见、铭盂书鼎，几多豪杰。交阯铜标勋迹壮，燕然勒石威名烈。忍都将神胄化舆台，肚肠裂。天柱倒，坤维折。填海志，终难灭。挽黄河洗净，神州腥血。两眼莫悬阊阖上，支身直扫蛟龙穴。把乾坤大事共担承，今番决。"
"满江红  避日寇入北京。凭庑愁坐，示内子惠君","清末近现代初","刘永济","憔悴尘埃，镇相向、无言深惜。还省记、芦帘书砚，绣屏刀尺。我似风流张绪柳，君如湿润相如璧。便商量、琐屑到鸡豚，皆欢适。年过往，如飞翼。人未老，情非昔。况惊乌南朔，乱蛙晨夕。但保东门綦缟愿，岂甘午夜牛衣泣。奈鲸鲵、驱海浸天来，今何日。"
"水调歌头","清末近现代初","刘永济","银液写溟澥，绀宇正旻天。独弦聊永今夕，哀响彻千年。坐惜团圞明镜，迸裂千堆雪浪，零乱玉光寒。搅起馋蛟怒，争攫海云间。动吟魂，惊幻景，破愁眠。浮尘转毂，几人曾见缺时圆。乞取冰壶清泚，净洗凡情迷眼，何处觅亏全。试看山河影，终古自娟娟。"
"解语花 壬申四十五岁寓北京","清末近现代初","刘永济","烘莲旧节，唳鹤严城，危睇酸风射。绀烟浮瓦，觚棱外、悄悄素蟾西下。悲挝变雅，暗惹起、愁丝千把。清漏阑，犹倚香篝，冷绣薰残麝。还记珠光不夜，称承平年少，人物妍冶。翠鞯朱帕，笼纱底、对立秀发骄马。豪华梦也，休苦怨、狂飙吹谢。争奈他、深锁千门，教好春都罢。"
"浣溪沙  新晴，公园晚步","清末近现代初","刘永济","长向春风恋物华，又看碧沼泛琼葩，雨晴凉翠上衣纱。残霸江山馀落日，故皇台殿噪群鸦，暗惊伊洛化龙沙。"
"惜秋华  在武昌武汉大学","清末近现代初","刘永济","倦羽惊风，渺天涯寄泊，沉哀何地。残夜梦回，还疑醉歌燕市。冰霜暗忆胡沙，怅一霎、红心都死。鸿唳，料征程怕近，长虹孤垒。遗恨付流水。剩荒原夜黑，怨啼新鬼。莫自泪枯，谁遏涨天鲸沸。须知玉树声妍，浑不解、人间愁味。无寐，听寒涛、断魂潮尾。"
"扫花游  剑农寓庐红梅雪中盛开索赋","清末近现代初","刘永济","缟云冱结，正秀额霞腮，醉眠慵起。翠禽梦里，倚红罗画楯，满身花气。别有伤心，望断胡沙万里。恨重积，又霜角调悲，离苑芳萎。疏影羞照水，怕怨切东风，玉容憔悴。印脂未洗，带苍烟剪入，故人窗底。一片冰魂，共此寒宵迅晷。恁姝丽，便香销、不教轻委。"
"疏影  残柳","清末近现代初","刘永济","寒烟罥郭，渐暗惊瘦影，愁损眉萼。入手轻阴，犹忆春前，莺歌燕舞池阁。流萍未算伤心极，忍漫逐、尘香南陌。点暮空、几阵残鸦，早是酒消情恶。重问江潭漠渚，有谁更抚景，深怨摇落。客里相逢，如此天涯，剩取纤腰一搦。依稀尚有青青意，奈还怕、雪欺霜虐。怎伴他、飒飒萧萧，尽日小楼帘幕。"
"踏莎行  癸酉四十六岁 哭智觉四兄","清末近现代初","刘永济","碧海沉云，酸风破雁，临分执手馀悲泫。他生未卜此生休，法缘难续尘缘断。冰劫城麻，旋岚岩线，死生息息随流转。更从何处證前盟，人天渺渺成凄恋。"
"水调歌头  甲戌四十七岁","清末近现代初","刘永济","澄碧媚晶宇，银阙丽中天。谪仙归后，江国岑寂一千年。可惜琼楼高处，闲却无边风月，零露袭人寒。今夕复何夕，潋滟酒杯间。击空明，歌水调，起鸥眠。浮生草草，当头能得几回圆。漫恨微云点缀，须信清辉依旧，我自见亏全。雅叠如堪续，休负此婵娟。"
"鹧鸪天  奉题皓白所藏梨洲先生画像","清末近现代初","刘永济","抗疏呼阍气若神，袖锥寒夺众奸魂。难回天地还洪武，且敛精灵托旧文。山岳坼，海尘昏，乞师哀绝楚遗臣。谁知二百馀年后，又见虾夷入国门。"
"鹧鸪天  乙亥四十八岁","清末近现代初","刘永济","识破从来四大虚，一编遮眼亦蘧蘧。可怜赢得娇儿笑，者大阿爷尚读书。秋树静，夜灯孤，几曾仙字换凡躯。惠施毕竟尘间士，辛苦年年载五车。"
"鹧鸪天  大风中作","清末近现代初","刘永济","一夕惊飙万木危，开门黄叶打头飞。此声听惯浑閒事，摇落还深楚辩悲。蝉敛翅，燕辞归，人间客久渐知非。痴心惟有寒枝蝶，犹梦花阴试舞衣。"
"定风波  丙子四十九岁 有讥卖文价贱者，赋此解嘲","清末近现代初","刘永济","莫把文章等菜斤。千金何补长卿贫。记否词仙留俊语。自许。疏梅香在纵成尘。赖有龙琶堪一借。陶写。从他聋瞽与知闻。身外浮名真土芥。笑杀。扬云千载待扬云。"
"庆春宫 戊寅五十一岁 长武车中晨起有作，寄惠君长沙","清末近现代初","刘永济","寒野烟垂，春朝日紫，去程倦眼初醒。列戌哀笳，连江铁索，东南犹自鏖兵。彩绳双燕，定巢计、商量未成。骚兰新恨，歌黍前悲，无限牵萦。古今几局残枰。华蝶蘧蘧，诗鬓先惊。携酒江楼，看花山寺，那堪一片鹃声。留眼人间，怕真见、沧桑变更。客怀凄苦，千里飙轮，犹梦湘城。"
"玉楼春 不寐，寄惠君","清末近现代初","刘永济","小楼今夜凉如水，斜倚枕囊愁不寐。唤回心眼十年人，帐春深贪睡美。韶华过羽留无计，谁道人生非梦里。但能同向梦中游，那管黄鸡催换世。"
"点绛唇  己卯五十二岁  违难宜山，暂留浙江大学。移居宜山燕山村舍，示惠君","清末近现代初","刘永济","惊燕天涯，颉颃难定营巢处，柳凄花楚，来听蛮春雨。玉想云情，寂历荒村住。君知否，酒垆行酤，中有神仙侣。"
"蝶恋花 将随浙江大学迁于滇边之建水，感赋两阕，简寅恪、雨僧昆明 其一","清末近现代初","刘永济","瘴岭荒云无雁度。身在天涯，还向天涯去。花絮未堪漂泊苦，残春那更风兼雨。海约云期终恐误。梦里家山，绝似芜城赋。等是虚空无著处，人生何必江南住。"
"蝶恋花 将随浙江大学迁于滇边之建水，感赋两阕，简寅恪、雨僧昆明 其二","清末近现代初","刘永济","狨狖啼前魑啸后。飒飒惊风，短翼差池久。苦信秦庭乌白首，茫茫赢得投荒走。未见围棋挥鏖手。有限江山，无限狂歌酒。望眼漫傻依北斗，湖山传似临安旧。"
"高阳台 昨梦放棹东湖，露明荷净中，微波乍生，冰轮忽碎，化为千万，光景绝奇，得层波四字而醒，时急雨捎屋，馀寒在衾，凄然其如秋也。追怀昔游，足成此解","清末近现代初","刘永济","双桨千荷，层波万月，扁舟又落东湖。冷露闲鸥，如今也似城乌。淩波几度要琼佩，更几回、吊楚歌呼。算都成、翳眼空华，事往难摹。伤心群玉神仙府，有西昆楼阙，东壁图书。碧霭千门，晴宵万萼明珠。云屏未稳华胥梦，早无端、海换桑枯。但牵情、故宇神游，泪满菰蒲。"
"南柯子  赴辰溪湖南大学途中。晓发六寨","清末近现代初","刘永济","晓驿收烟净，晴岩入望遥。去程归路两迢迢，独立闲阶无绪看盘雕。伐驷歌秦什，霾轮赋楚招。昏昏兵祲几时销，满面尘埃随队上征飙。"
"鹧鸪天 筑阳市楼饮散与迪生别。迪生以浙江大学事入重庆，即遇空袭，念之不已，词以讯之","清末近现代初","刘永济","分手春宵月满衣，酒阑醉面拂凉飔。将雏倦比红襟燕，怀侣悉牵雪茧丝。商去住，各东西，转头离会两难知。花前忽动天魔劫，怅望雷渊幸脱时。"
"鹧鸪天","清末近现代初","刘永济","宅火熊熊那可居，却从何处觅三车。众生历劫魔群喜，大浸稽天圣独吁。休侘傺，且虚徐，可怜蹩躠铸唐虞。而今识破弥天诳，坐阅鳌倾一语无。"
"鹧鸪天","清末近现代初","刘永济","岁序潜移悄自惊，江村物色又全更。蚕初作茧桑都老，豆欲行藤架已成。云易幻，水难停，百年销得几瞢腾。疏棂小几茫茫坐，翻尽残书眼翳生。"
"水龙吟  庚辰重午","清末近现代初","刘永济","客怀如梦如烟，佳辰只作寻常度。殊乡节物，香蒲角粽，依稀荆楚。汉上旌旗，湘中鼓角，岭南烽火。正忠肝义胆，争城陷垒，能馀几，清平土。前事渚宫漫数，尽沉酣、琼筵歌舞。高唐梦冷，章华春晚，江山谁主？极目心伤，断魂难返，江南红树。剩一潭怨水，年年此日，费辞人赋。"
"浣溪沙","清末近现代初","刘永济","画扇罗衣惜旧狂，年年惟是赚回肠，今朝眼底事茫茫。雪腕巧盘长命缕，翠眉浓写辟邪王。卧看儿女闹端阳。"
"浣溪沙 文庙晚归 去年日寇空袭乐山，全城被毁，文庙独存，武大本部即设于此","清末近现代初","刘永济","鲁殿孤存气自尊，古怀幽恨待谁论？乱来弦诵杂兵尘。隔水晚山烟幂幂，出城乔木雨纷纷，小车归去市灯昏。"
"朝中措","清末近现代初","刘永济","不缘幽恨损欢悰，游迹亦豪雄。杜老曾经伏骥，苏仙向此蟠龙。绮罗城郭，桑麻郊坰，富丽茏葱。何日山川清晏，商量雨屐烟篷。"
"木兰花  连日苦暑，得雨喜赋","清末近现代初","刘永济","连朝赤帝行躔道，热属炎官张火纛。残书欲读眼生花，新句虽成愁写草。宵来猛雨疑山倒，接畛清泉活枯槁。云巢百事任安排，只向天公求一饱。"
"减字木兰花 吊法京凯旋门。门有纪念战胜之碑，二十年前欧战后建，今闻已为德军移去矣","清末近现代初","刘永济","丰碑去国，今日休悲陵变谷。二十年前，曾见雄师凯乐旋。翻歌成哭，梦断钧天何日续！宫月荒寒，可有金仙带泪看。"
"生查子","清末近现代初","刘永济","我有一云巢，只在云深处。缥缈任东西，久暂随缘住。洁白异芹泥，芳润和花雨。何事管兴亡，还作人间语。"
"减字木兰花二首 其一","清末近现代初","刘永济","琳宫幽邃，步步霜腴词境内。蜕出尘寰，陡见青空覆大千。山僧刺刺，我自天风生两耳。也似金仙，坐阅兴亡了不言。"
"减字木兰花二首 其二","清末近现代初","刘永济","江山犹是，千古离堆差可指。小楫轻舟，梦入吴榔藻国秋。云居清閟，世上惊尘飞不至。待卜菟裘，晨夕从君觅胜游。"
"西江月 病馀日课小词，惠君嘲我如蚕吐丝，赋此为解","清末近现代初","刘永济","日日垂帘欹枕，朝朝短咏微哦。多君怜我似蚕蛾，自吐冰丝缠裹。不解题桥献赋，不能跃马横戈。九秋风露得来多，只共蛩螀吟和。"
"江城子 豢龙戒予吟多损神，劝写金刚经以结胜缘，词以报之","清末近现代初","刘永济","慈王何力度狂流，遍阎浮，斗龙虬。一匊残灰，中结万恩仇。便写金经胝右腕，冤不解，愿安酬。斑斓囊句费冥搜，恣儿呕，无母忧。只有吟边，眉萼为添愁。多谢故人怜瘦损，书郑重，意绸缪。"
"菩萨蛮","清末近现代初","刘永济","棱棱瘦骨凝鞭血，敝车欹侧关城血。振鬣一长嘶，马情人岂知？当年辽冀战，事往如流电。高纛拥千骑，谁家玉雪儿？"
"蝶恋花","清末近现代初","刘永济","雨外河山生晓梦。小枕疏衾，乍觉新凉重。草际吟蛩天自动，焦桐莫便成凄弄。檐雀喧晴时一哄。远讯难凭，颠倒钗头凤。侍倩西风开宿雾，西风只作凋零用。"
"浣溪沙 蝉","清末近现代初","刘永济","娇鬓移筝韵欲流，丝丝还诉故宫愁，泪珠万一尚能收。落照孤村催换世，西风深樾与悲秋，人间何苦蜕痕留。"
"浣溪沙 雨中桂花零落，用梦窗韵赋之","清末近现代初","刘永济","远岫层阴罨绿房，露华初未染秋黄，湿烟微逗月宫香。绝不爱怜长日雨，等閒零落隔幽窗，秾枝有忆定云孀。"
"玉楼春","清末近现代初","刘永济","从严懒下伤春泪，今日愁来难作计。拚将双泪滴成川，还只鱼儿知此味。迁陵变谷无穷事，都共飙轮晨夕驶。但怜红紫换荣枯，毕竟人生皆梦醉。"
"浣溪沙","清末近现代初","刘永济","行到蚕丛地尽头，凄清云物又成秋，销忧难觅仲宣楼。剩水吞声过楚峡，斜阳凝血下神州，欲呼辞魄吊高丘。"
"临江仙","清末近现代初","刘永济","闻道锦江成渭水，花光红似长安。铜驼空自泣秋烟。绮罗兴废外，歌酒死生间。野哭千家肠已断，虫沙犹望生还。金汤何计觅泥丸。西南容有地，东北更无天。"
"鹧鸪天二首 其一","清末近现代初","刘永济","岁月匆匆去似飞，榆边旧恨换新悲。辽天化羽如重到，城郭而今有是非。黄海渚，白山隈，藜床乌帽事成灰。北陵千亩前朝树，历尽兴亡应长围。"
"鹧鸪天二首 其二","清末近现代初","刘永济","凄绝琼楼待旦人，独持鸾镜感霜痕。谁怜铜辇秋衾梦，终作银台昼炬身。千丈浪，万重云，要将黄海赌乾坤。当年横笛高歌意，赢得词仙话苦辛。"
"浣溪沙","清末近现代初","刘永济","湖水湖云历劫中，楚兰新怨满西风，风前闲忆旧房栊。窗递水馨添砚润，瓶供霜艳斗灯红，那时情味梦匆匆。"
"浣溪沙寄湘弟遂园","清末近现代初","刘永济","驱雁悲风飒飒生，林园推枕有人惊，陟冈诗就乱愁并。万里空山馀老屋，百年乔木聚疲氓，残灯衰鬓苦牵萦。"
"浣溪沙","清末近现代初","刘永济","煮字难充众口饥，牵萝何补破残衣，接天兵祲欲无辞。一自权衡资大盗，坐收赢利有伧儿，一家歌笑万家啼。"
"浣溪沙 辛巳五十四岁。","清末近现代初","刘永济","镜里欢情渐化尘，梦中芳草远游轮，飘魂忍泪为逢春。终古鸡虫谁作主，野坛狐鼠自通神，山川能语定酸辛。"
"浣溪沙 奉酬抚五归燕之什，即用原韵","清末近现代初","刘永济","蘸尾新波漾曲黄，巢痕重认读书堂，输他云路得还乡。软语向人多蕴藉，蹴帘惊梦忒轻狂，可能衔恨付苍茫。"
"唐多令","清末近现代初","刘永济","做暝柳丝多，惊凉燕语讹。乍春来早又春过。莫惜花时风雨虐，花纵好，意如何？幻梦锦千梭，乾坤蚁一窠。雾溟濛各自摩挲。屈子独醒陶令醉，千载上，两峨峨。"
"玲珑四犯 闻鹃用白石韵赋之","清末近现代初","刘永济","扑眼劫尘，摇魂祅火，曰归归向何许？百年身纵在，几海桑仿古。兰成恨羁懒赋，漫情伤、海陵江浦。急鼓孤城，哀笳荒戍，惟有此声苦。啼空满，巴山路。总凄凉不在，温梦庭户。几枝寒月外，怨碧飘春去。家山破后休凄念，算尘隙、同为驹旅。愁更省，津桥暗、惊心倦侣。"
"法曲献仙音  看鸦","清末近现代初","刘永济","寒角荒屯，晚钟残刹，倦翼呼俦成阵。散入苍烟，带将斜日，翻翻乍明还隐。爱古桕分栖好，啼声故相引。转蓬恨，傍西风、被他惊觉。山径窈、闲曳瘦藤低趁。漫省少陵诗，绕延秋、空噪饥吻。晓色唐宫，更谁怜、纨扇愁损。料南飞零梦，尚怯关河凄紧。"
"谒金门二首 其一","清末近现代初","刘永济","帘不卷，帘外乌声千转。心事至今犹电幻，梦多愁更乱。旧约山轻海浅，新恨水长天远。雁讯不来空缱绻，讯来肠又断。"
"谒金门二首 其二","清末近现代初","刘永济","帘不卷，天意阴晴难算。落尽红芳飞尽燕，愁痕深不见。床上宝筝尘羂，镜里泪珠成串。已是为他辛苦遍，此情争忍变。"
"浣溪沙  辛巳重午","清末近现代初","刘永济","裹黍缠丝事已陈，偏沾新恨入清尊，不成醒醉转酸辛。一曲澄江喧戏鼓，半城斜日送游轮，天涯风物底相亲。"
"南乡子","清末近现代初","刘永济","欢去杳难寻，忍向东风话旧心。身世轻沤浮巨涨，沉吟，底事关情直到今。凉气满疏襟，坐掩残编夜正深。雨压重檐如欲碎，萧森，只为伤春已不禁。"
"南乡子","清末近现代初","刘永济","压梦漆云深，雨气昏昏袭枕衾。梦外乾坤龙战苦，阴森，白骨成山骨挂林。天帝式凭临，肯把神鳌一击沉。愿乞银河湔铠仗，从今，日月昭回万象湛。"
"水龙吟 前夕梦豢龙翩然莅止，袖出诗卷相示，大呼倦谻。今晨得其邮书，知财政会毕便归，峨眉之游不果矣！纪梦述情，谱此代柬","清末近现代初","刘永济","雨深梁月藏辉，故人忽堕巴山里。欢然共展，怀中新句，连呼倦矣。丛桂空吟，野猿应笑，耳尘难洗。向长亭短驿，风轮雾盖，来还去，情何似。爷屋司农无计，漫招邀、琼筵高会。夷吾九府，计然七策，徒传纸贵。万纬千经，可怜都换，长沙哀涕。怅梦回晓帐，离愁渺渺，恰双鱼至。"
"浣溪沙 晚归，楼主惠赠藏香笺纸，赋谢","清末近现代初","刘永济","静爇黄云散法馨，闲抽玉版试霜晴，尚留余习梦承平。自笑不为无益事，也知难遣有涯生，谢君分我十分清。"
"减字木兰花","清末近现代初","刘永济","斜阳恋郭，残宋江山红一角。随意行歌，知道人生为甚么！有情终苦，试看江头杨柳树。愁浅愁深，谁识天寒翠袖心？"
"木兰花慢 绍周六兄前岁五十初度，同好咸以诗文为寿。予时方崎岖道路中，无一语相贶，补赋此调寄之","清末近现代初","刘永济","倚檐楹万感，算都换、鬓丝皤。记燕几裁云，禅床屑玉，如梦经过。鸣珂，故家巷里，怅承平乔木化寒莎。惟有冲襟秀抱，宛然霁月澄波。天和。静养行窝。春著树，水盈科。念照天狼燧，长镵白柄，何处烟萝？嵯峨。更兼萧瑟，写生绡定惜旧山河。甚日西窗剪炬，一尊换取颜酡。"
"浣溪沙","清末近现代初","刘永济","走壁金蛇绕屋雷，孱魂衾底唤初回，一椽如牒泊天涯。天意几时回薄怒，人间何计醒群迷，欲寻詹尹问蓍龟。"
"减字木兰花","清末近现代初","刘永济","草间偷活，魑魅喜人方计拙。守定心魂，忍见寒芜及国门。荒荒横术，起舞华容谁失色？万海千田，说与麻姑鬓减妍。"
"虞美人","清末近现代初","刘永济","风烟撼顿兰成树，枯尽何人赋？夕阳无限好山川，只有残鸦飞去又飞还。情怀无赖如中酒，颠倒思量久。层层堆上寸眉来，不似寻常时候易安排。"
"满宫花  赠竹杖","清末近现代初","刘永济","酒钱悭，游屐懒。搜壁每劳飞电。千山万水久扶持，看尽翠朝红晚。扇须捐，书易倦。争抵此君长伴。何时投向葛陂中，待看老虬神变。"
"忆江南","清末近现代初","刘永济","秦淮月，炯炯下芜城。败柳悄依驰道立，荒鸡凄作野魈鸣。山色六朝青。秦淮水，呜咽似关情。狂粉醉迷胡旋舞，夷歌愁断后庭声。孤烛梦神京。"
"谒金门","清末近现代初","刘永济","春去骤，春去人间知否？叠叠凉云如水皱，闲阶风满袖。斜照荒江残岫，早是够人消受。底事干卿凝伫久，新蝉嘶过柳。"
"浣溪沙 客有阿好，称许过情者，赋谢二首 其一","清末近现代初","刘永济","朱况灵踪久邈然，敢驱下泽望高轩，苦吟凭仗故人怜。燕子斜阳犹有世，桃花流水已迷源，言愁休止倍前贤。"
"浣溪沙 客有阿好，称许过情者，赋谢二首 其二","清末近现代初","刘永济","神草难医自圣颠，多生结习未全捐，年来著句苦难妍。刺绣倚门移贵贱，寸莲尘麝费缠绵，捲帘通顾语微酸。"
"采桑子  雨坐示惠君","清末近现代初","刘永济","年时听雨高楼上，痛惜花枝。明日离披，喜道今宵美睡宜。而今风雨巴山夜，相对如痴。点滴寻思，不耐新凉更索衣。"
"减字木兰花  读须溪词","清末近现代初","刘永济","倚楹万虑，总被孤城潮打去。野庙荒原，犹说临安看上元。送春良苦，谁遣风沙暗南浦。春亦堪怜，去到天穷地尽边。"
"鹊踏枝四首 其一","清末近现代初","刘永济","秋入沧江葭苇白。瑟瑟萧萧，做弄愁声息。万雪千霜须拌得，春光犹隔枝南北。欲唤清尊输酒力。如此人间，何处寻芳迹。空外蝉筝弦渐急，无端勾引闲思忆。"
"鹊踏枝四首 其二","清末近现代初","刘永济","四合文纱云海隔。艳蜡鸳屏，回首成秋色。谩道人心非卷席，从严凤纸轻蝉翼。思梦情怀颠倒极。何似从今，独抱幽芳立。扫却门前狂辙迹，由他鸳凤谁双只。"
"鹊踏枝四首 其三","清末近现代初","刘永济","早是惊心欢易失。叵耐春人，歌酒围香密。不见嘶骢杨柳陌，阴阴换尽颦蛾色。蕙想兰怀私自惜。伫苦停辛，尘影难端的。盼断番番花信息，可怜只当闲风日。"
"鹊踏枝四首 其四","清末近现代初","刘永济","过眼纷纷朱变碧。始信人生，不似琴弦直。费尽晶盘鲛泪滴，思量不及山头石。锦瑟年华驹过隙。柱柱弦弦，犹自成追惜。渺渺觚棱星斗北，罗衣夜久支寒立。"
"月下笛  用清真体","清末近现代初","刘永济","雨咽蝉筝，寒迟雁缀，转添秋寂。羁愁易积，未比年时禁得。怕无多、残水剩山，西风万一霜讯急。唤新亭旧感，沧江零梦，并成凄测。三年倦旅，惯节序惊心，浪吟销日。游情顿减，负了岷峨灵迹。料芳期、望春尚赊，无心记省东去驿。闭閒庭，暗怯荒城、画角凉吹入。"
"念奴娇  秋燕","清末近现代初","刘永济","禁秋翠羽，恁凄凉、犹恋曾巢阿阁。剪剪荒云来又往，倦柳衰荷城郭。电络灯竿，差池欲上，愁认秋千索。天涯如此，奈何归计迟暮。最是淡霭残晖，衣单竹冷，特逗人情恶。软语风樯相劳苦，还共殊方栖托。迟日妆楼，微飔筝院，梦浅浑忘却。烟昏雨晓，啅枝慵伴寒雀。"
"浣溪沙 中秋梦醒，瓶桂香甚，偶忆遂园双桂","清末近现代初","刘永济","昨夜秋衾梦亦香，梦余回味旧林塘，琐窗双桂入思量。烟养灵蕤珠错落，风摇腴叶翠琳琅，何知尘世有浓霜。"
"雨霖铃","清末近现代初","刘永济","衰兰歌绝，剩魂销到，乱水凄叶。重湖万点狂雨，惊梦里、鱼龙悲咽。绿冷蘅皋问几，见湘灵芳褋。但万里、千里关河，断莽斑斑鬼雄血。西风惯与愁肠结，向酒边换却清秋节。吟怀早是凄苦，争忍听、故山哀鴂。暗幌衰灯，往事纷纷眼底明灭。只赚取无限苍凉，诉与残宵月。"
"浣溪沙  中秋前夕闻湘捷","清末近现代初","刘永济","电语流空夜正赊，将军雄剑断长蛇，衡云犹护梦中家。分付清尊催皓月，安排长笛换惊笳，恨深愁极一欢哗。"
"琵琶仙","清末近现代初","刘永济","秋老山空，乱蛩里、露草光摇玑玓。鸾驾应怯新凉，霓衣皱轻白。愁记省眠云俊侣，暗萦惹十年尘迹。涨海铜琶，明湖翠盏，都到胸臆。算惟有丸月疏星，向天末、依然伴岑寂。多少瑶情霞思，总而今抛掷。伤换劫河山坏影，堕玉尊特地凄碧。那更残曲重寻，故人难觅。"
"浣溪沙  枕上闻雁","清末近现代初","刘永济","客馆迢迢梦不归，衰灯络纬作秋悲，咽空何处雁群回。侧眼风沙昏敌骑，禁声冰雪犯重围，南云犹傍夜深飞。"
"浣溪沙 酒罢，偕天闵踏月閒话","清末近现代初","刘永济","被酒欹斜步影归，月华如水浸秋衣，半江寒雾裹清辉。疏野逢人原落落，空明生想入非非，狎波鸥侣渐忘机。"
"鹧鸪天 久闻黄冈十力熊君，今世奇士，任道精勇，无缘会合。昨承贻我近著语要，兼称道拙词，赋此奉谢","清末近现代初","刘永济","千里襟期接霁光，一编相饷重琳琅。玄文秘帐谈初异，小技雕虫恨不祥。尘味浅，古怀长，山高风雨倍凄凉。遥知隐几人犹昔，为问三车可救狂。"
"鹧鸪天","清末近现代初","刘永济","镜里朱颜别有春，莫教明月翳纤云。蛾眉招嫉何缘画，犀角通灵自辟尘。寻絮影，认萍根，春泥春水总愁痕。何如十二楼中住，放下珠帘了不闻。"
"鹧鸪天  壬午五十五岁 梅","清末近现代初","刘永济","香冷红罗梦欲阑，石湖旧月影珊珊。可怜笛里胡沙语，哀怨分明索解难。官阁迥，驿程寒，一枝在手惜空残。何须看到荼蘼谢，愁绝东风第一番。"
"浣溪沙六首 其一","清末近现代初","刘永济","宿雨新晴水满湖，旧来楼外燕相呼，寻思何事似当初？月季添香供插髻，梧桐分绿佐雠书，此时闲忆断肠无。"
"浣溪沙六首 其二","清末近现代初","刘永济","点笔摊书总不宜，倦怀惟有砚尘知，海槐栏槛夕阳迟。几日酣风荷叶大，一畦新雨菊苗肥，可能看到作花时。"
"浣溪沙六首 其三","清末近现代初","刘永济","千古长江不尽流，绮罗城郭几荒丘，含情凝望海东头。晕色灯衣笼浅夜，贮声歌匣带边愁，人家犹是画中楼。"
"浣溪沙六首 其四","清末近现代初","刘永济","同种藤阴已满窗，旧移筱绿渐遮墙，小楼今负十分凉。琉盌冰瓤新浴爽，罗衣画扇午妆香，当时只道是寻常。"
"浣溪沙六首 其五","清末近现代初","刘永济","海样罗衫乍剪成，湖游争趁月新晴，相逢柳下宝车鸣。沙鸟几回惊艳冶，汀花长是困喧腾，而今寂寂转伤情。"
"浣溪沙六首 其六","清末近现代初","刘永济","猎猎东风转绣旗，断红零粉尽西尽，情知春去重低徊。锦字欲封愁惹泪，篆香频爇奈成灰，商量百计不如归。"
"临江仙  次韵答豢龙","清末近现代初","刘永济","试问深愁何日见，定须翻倒天地。情知春思损蛾眉，忍将啼雨意，轻遣梦云知。叵奈佳期期不至，天涯换尽芳菲。回文空寄蕙娘辞。凄凉一段锦，宛转万端丝。"
"浣溪沙三首 其一","清末近现代初","刘永济","不见泉明漉葛巾，喜君豪饮气轮囷，相逢寒谷变春温。好筑糟邱聊作长，傥封酒国定称臣，不须持盏唱横汾。"
"浣溪沙三首 其二","清末近现代初","刘永济","三载江城似梦过，今宵风月足婆娑，且将酒盏压金戈。高点银灯看醉舞，漫凭鸾管写哀歌，只愁无计奈醒何。"
"浣溪沙三首 其三","清末近现代初","刘永济","止酒谁言惨不欢，我看人醉亦陶然，莫将醒醉作方圆。独把空杯原有味，须知天籁本无弦，泉明应识长公贤。"
"阮郎归","清末近现代初","刘永济","春风换梦一番番，愁来如玉环。听鹃才罢又听蝉，天涯山外山。苓窃帝，触吞蛮，荒唐天对难。一波旋过一波连，云沙鸥自闲。"
"喜迁莺 香港陷落数月，始闻寅恪脱自贼中，将取道桂黔入蜀，已约乃弟致书，劝其来乐山讲学，词以坚之","清末近现代初","刘永济","鲛尘掀户。又惊起乍宿，南云双羽。委地蛮花，飐空腥浪，轻换翠歌珠舞。漫省荡愁山海，曾是谁家丸土！断肠事，剩闲鸥三两，苍波无语。知否？人正在，野水荒湾，灯底相思苦。万驿千程，乱烽残戍，归梦去来何处？未了十洲零劫，休问寒灰今古。雁绳远、怕玉珰俊约，欲成还阻。"
"虞美人","清末近现代初","刘永济","髡林平楚迷烟陌，水上荒荒日。登临莫自怨凋残，一角芜城犹得望中原。何时马角乌头白，镜誓年年惜。便凭啼雁诉情衷，未必画楼知道有秋风？"
"诉衷情 偕家人步出西城，至露济寺苗圃看菊二首 其一","清末近现代初","刘永济","寥天鸿断水痕收，霜气淡林邱。重云未成晴意，翻作可怜秋。闷怀抱，散无由，且嬉游。寒花丛筱，稚子山妻，半日淹留。"
"诉衷情 偕家人步出西城，至露济寺苗圃看菊二首 其二","清末近现代初","刘永济","销金匀粉弄妍柔，佳色为谁留？天涯一篱清露，犹带晋风流。歌啸地，已荒丘，重回头。捲帘人瘦，泛蕊杯空，懒赋新愁。"
"鹧鸪天","清末近现代初","刘永济","金粉楼台蜃气昏，酒朋狂侣更无存。寒宵梦里春痕在，影事凄迷恼乱人。梅共鹤，病兼贫，蜀山深处一荒村。林风静后微闻露，溪月闲来自过门。"
"南柯子 除夕","清末近现代初","刘永济","懒换宜春帖，闲思剪綵花。眼前何限旧韶华，摇漾一双红烛影交加。云冷成微雪，城嚣散宿鸦。儿童欢舞气腾霞，拾得人间好语向爷誇。"
"木兰花慢  癸未五十六岁 挽豢龙","清末近现代初","刘永济","万缘吹剑首，忍遥吊、楚兰魂。正残画芜城，斜阳故宇，何限愁痕。乾坤，只供醉眼，奈忧时肝胆自轮囷。谁惜千经万纬，换来泪雨哀云。前尘，去水粼粼，情漫苦，梦难温。记乱雪榆关，惊涛汉渚，恨墨空存。孤坟，甚时酹酒，唤灵旗、赤豹出荒榛。为语沧江淡日，故人垂老酸辛。"
"鹧鸪天","清末近现代初","刘永济","残劫关河赚泪多，医愁无处觅消摩。红箫宫羽新商定，付与谁家小玉歌。人倦困，柳婆娑，闲堂睡起雨初过。乱蝉得意声如沸，可奈西风薄幸何。"
"鹧鸪天 骤雨生凉，诵天闵惠示新词，快答一阕","清末近现代初","刘永济","银箭流空雨势豪，阵云如马过江皋。浮生暂得清凉睡，那管明朝米价高。尘满甑，酒辞瓢，隔墙鹅雁正嗷嘈。高情未办驱穷赋，懒惰无心作解嘲。"
"鹧鸪天  寄怀孤桐重庆二首 其一","清末近现代初","刘永济","老去填词韵最娇，嘉陵如画且消摇。垆边可有人如月，酒里何妨句满瓢。春逝水，世翻涛，自扶筇杖入蓬蒿。衰灯暗雨巴山道，冰雪关河恨未销。"
"鹧鸪天  寄怀孤桐重庆二首 其二","清末近现代初","刘永济","电光火中海又桑，纷纷蚁穴换侯王。物情看到头成雪，剩取芳怀贮锦囊。伤却曲，赋迷阳，秦弓何日射天狼。人间棋局终难了，眼底鸥波万里长。"
"菩萨蛮","清末近现代初","刘永济","花边谁唤娉婷出，柔肠别有丁香结。未办缕金衣，清歌只自奇。还君青玉佩，宛转千重意。眉样画难工，何关心不同。"
"木兰花 岭海画人关君山月，以所作古木栖禽题曰《双栖》见贶，奉此为谢","清末近现代初","刘永济","天风袅袅吹琼佩，缠鬓海山云雾气。胸中块垒不宜人，腕底河山惟赚泪。荒城野水飘蓬地，自有芳怀相妩媚。树高藤古写双栖，消领含毫珍重意。"
"减字木兰花  观德军入巴黎照片","清末近现代初","刘永济","瑶京换色，卐字旗常骄蔽日。铁骑喧腾，网户深中粉泪零。舞场歌席，不见故人空故国。酒酽茶香，怕听骁雄话寨当。"
"鹧鸪天 孤桐寄示齐天乐词，惠题拙著屈六讹，兼及豢龙永逝之哀，赋此答谢","清末近现代初","刘永济","一片骚情万古愁，故人词笔共绸缪。云山入望同青眼，烽火相思并白头。惊露气，下汀洲，断行离雁又逢秋。自怜士季新成论，剩向嵇公户外投。"
"鹧鸪天","清末近现代初","刘永济","伏枕巴山雨正狂，雨余秋思满虚堂。那知辞客悲何事，自爱高槐送浅凉。空慷慨，总荒唐，拌教双耳万蛩螀。平生惯识萧疏味，未必西风定我妨。"
"定风波 两年以来，屡约藏云来武汉大学讲学，辄因故不果，拈此调之","清末近现代初","刘永济","千里秋江野涨平，年年相望抵双星。人世事多情易幻，不见，鸾钗钿盒也难凭。莫倚韩娥歌曲妙，年少，花前传得几新声。今夜银屏红烛背，微睡，可曾飞佩入江城？"
"二郎神","清末近现代初","刘永济","寸肠万绪，共雨外、际空云乱。正岸阔波肥，林髡山老，秋味疏襟自道。暗数平生欢游地，竟半化、狐町狸疃。知奏表寝陵，清尘原庙，甚时才见？凄断。青衫旧影，年来都换。尚倦客文园，穷途兵尉，污面尘埃未浣。梦里华胥，眼前桑海，长是系情无限。还又怕，百种思量，化作画帘烟篆。"
"虞美人 乐山送客","清末近现代初","刘永济","江山不减唐时秀，城郭都非旧。君来何用更伤今，好写秋声秋色上瑶琴。五年楚客听猿意，说与应憔悴。相逢谁道鬓成霜，谈笑纵横，犹似少年狂。"
"浣溪沙 客谈北平广播荀慧生歌曲","清末近现代初","刘永济","一自华胥好梦惊，听风听水每愁生，烟尘无处问瑶京。玉树歌中应有泪，云波空外漫传声，有谁凝碧独伤情。"
"鹧鸪天  烟雨中望淩云山","清末近现代初","刘永济","愁外淩云欲画难，带烟和雨有无间。临江独塔风仪古，簇寺青林结构圆。山谷酒，放翁船，旧来曾赏此山川。而今寂寞寒空里，犹为羁人一破颜。"
"玉楼春  寄怀枣园辰溪","清末近现代初","刘永济","白蘋风起凉初峭，万里故人书始到。分襟岁月未为多，侧帽情怀何故少。人言何所无芳草，莫倚阆风悲远眺。君从楚客赋中行，我向巴猿啼处老。"
"踏莎行","清末近现代初","刘永济","怯冷吟怀，禁秋倦眼，持杯佳兴随年浅。今宵风露浩然清，山堂寂寞无人管。旧舞华清，新声香远，一般零落琼箫怨。嫦娥老去不知愁，年年循例开瑶殿。"
"三部乐  癸未中秋","清末近现代初","刘永济","霓节行空，映万顷玉烟，伫寒凝白。素辉多处，知在谁家瑶席。有人正、伤别伤秋，剩趁歌伴酒，翠鬟偷泣。甚时说与，雁断鱼沉消息。寻思十年梦影，够教人瘦损，教人凄恻。那堪羽裳曲改，银桥尘隔。莽天涯、冷蓬乱荻，都不是、瀛壶旧色。悲调漫擪，残枝外、何限惊翮。"
"清平乐  甲申五十七岁","清末近现代初","刘永济","停云待雨，漠漠春无主。昨日思量今日误，鱼浪赚人良苦。愁来无绪无端，有谁妙解连环。些子东风残梦，如何尔许萦牵。"
"清平乐","清末近现代初","刘永济","拌花猛雨，檐溜春江注。会有蛟龙移洞府，声势欲摇山去。朝来岩壑依前，风光倍觉新妍。读罢南华秋水，翛然一枕清眠。"
"祝英台近","清末近现代初","刘永济","酒迷天，尘换劫，情在奈何许。些蕙骚兰，都是梦中语。那堪残夜幽蛩，遥空悲角，总搀入客窗风雨。向谁诉，便教翻倒天池，相期恐终误。疑雨疑云，心事乱于絮。可怜舞恣歌酣，绝无青鸟，敢飞近春人尊俎。"
"浪淘沙 衡阳之役，闻方军苦战四十七昼夜，将士伤亡殆尽，而援军不至，词以哀之","清末近现代初","刘永济","风雨卧天涯，凄断金笳。故山从此战云遮。莫向蒿藜寻败壁，雁也无家。残垒跕饥鸦，白骨叉牙。苌弘怨血晕秋花。新鬼烦冤旧鬼哭，无尽虫沙。"
"浣溪沙","清末近现代初","刘永济","蠛蠓鲲鹏各有天，成名何必定英贤，颇疑狂阮未超玄。儿女敬深知老去，山妻情倦话东还，政须随意与清欢。"
"步蟾宫 寇氛逼新宁，怀故园兄弟","清末近现代初","刘永济","荒鸡催曙窗容转，又一夜、山屏空展。缄愁欲寄故园人，奈万里、云罗无雁。回肠久为狂尘断，钓游地、看看惊变。风残黄叶更何心，犹自向、鸰原回旋。"
"浣溪沙 其一","清末近现代初","刘永济","久阙高情作胜游，尘埃长负旧盟鸥，荒城一上抵登楼。晴野大云含雨度，平江浊浪拍山流，又收残暑入新秋。"
"浣溪沙 其二","清末近现代初","刘永济","短鬓逢秋意向阑，情知客久亦当还，每寻閒事遣心安。北碣眩人欧褚上，南书置我宋齐间，未能忘义且忘年。"
"浣溪沙 其三","清末近现代初","刘永济","绵雨生凉断又连，并刀如水剪愁难，不知后土几时乾。润壁蜗留银篆古，衰灯蛩诉络丝寒，此时人意正凄然。"
"浣溪沙 其四","清末近现代初","刘永济","风散残云乍放晴，添衣嫌重减嫌轻，寒蝉时曳两三声。偶遇各谈瀛海沸，微闻嫠哭莒城崩，壮怀消尽不成惊。"
"浣溪沙 其五","清末近现代初","刘永济","雨过溪堂野涨昏，烟涵初日作秋雰，袭人凉思酒难温。湘水怨啼惟染竹，楚宫浓梦只行云，从来哀乐各天垠。"
"惜秋华","清末近现代初","刘永济","雾隐林峦，酿秋光未稳，禽声先喜。中酒倦酲，纷纷乱愁难理。当前万景阑珊，奈苦作韶华妍媚。山阿晚，幽篁翠冷，伊谁凝睇。歌哭竟无地。蜃蛟腥顿满，旧游邻里。噩梦断新恨褪，定知何世！雷车电翼纷纭，问甚日、许成归计。憔悴，闭重门、夜寒霜坠。"
"玉楼春","清末近现代初","刘永济","村墟日上人声集，几砚床书喧外寂。阶莓云润绿偏浓，廊叶风多旋不息。慵来应物如顽石，静处观生真退鹢。林峦入晚合苍烟，倦羽寒灯同此夕。"
"倦寻芳","清末近现代初","刘永济","旧家燕老，剩水鸥闲，秋思悽楚。杖屐幽寻，偏惹梦华哀绪。凤阙平驰胡地马，龙文惊折梁宫柱。更何心，问牙签玉轴，石渠天府。况别有忧端千缕，羁枕无眠，魂乱窗雨。幻入溟濛，猿鹤故山何处？凄绝幽兰山鬼佩，冷然悲瑟湘灵鼓。负清游，但空吟庚郎新赋。"
"虞美人 甲申中秋无月，歌此为云巢酒客劝","清末近现代初","刘永济","朦胧月映冥冥雾，雾重还成雨。下方晴暗亦何常，我欲乘鸾空外赏清光。醉中佳趣君应领，切莫推辞饮。飞觞聊且问嫦娥，明岁今宵何处更高歌。"
"玉楼春  星夜露坐示惠君","清末近现代初","刘永济","马山雨脚常如线，难得今宵云幕卷。莫嫌秋馆太寒清，紫贝翠珠空际满。高人取适随宜便，涉趣时能生妙观。谪仙吟屋耀龙鸾，人道松明烧岁晏。"
"忆旧游","清末近现代初","刘永济","正猿岩照雨，雁水生寒，秋近重阳。病叶辞柯去，露遥岑秀骨，堕影幽窗。胜情暗惜非故，尘帽怯风狂。漫万里荒台，百年浊酒，恼乱诗肠。名王，觅无处，记戏马登临，曾慨兴亡。底事长淮上，又迷人葵麦，摇漾秋光。断魂事影何限，渔唱没苍茫。便古峤新晴，飘零赋笔愁佩囊。"
"蝶恋花 乙酉五十八岁 挽枣园","清末近现代初","刘永济","障眼狼烟销百虑。撒手人天，难觅巫阳予。礼器凋残犹抱取，可怜头白吟梁父。坠月关山成独寤。清切琴尊，空记联襟处。何日重寻芳草路，沅江长恁呜咽语。"
"玉楼春四首 其一 新历八月十日感事有作。日本投降，战事结束","清末近现代初","刘永济","瑶台昨夜传银电，芳事依稀知近远。擘开紫菂苦深含，抽尽红蕉心未展。嬉春绣毂轻雷转，尽载笙歌归别院。馀音闲袅落花风，迤逗新愁人不见。"
"玉楼春四首 其二 新历八月十日感事有作。日本投降，战事结束","清末近现代初","刘永济","银屏一曲天涯似，谁遣青鸾通锦字。零红断粉总愁根，忍作东风行乐地。十年冉冉无穷事，似影如尘浑不记。劝君一盏碧蒲萄，中有红绡千点泪。"
"玉楼春四首 其三 新历八月十日感事有作。日本投降，战事结束","清末近现代初","刘永济","西园雨过风犹劲，细算无多春色剩。花心睡蝶漫魂酣，叶背流莺休舌佞。双情缱绻凭谁證，锦段貂褕珍重赠。须知鸳枕有沧桑，好梦浓时偏易醒。"
"玉楼春四首 其四 新历八月十日感事有作。日本投降，战事结束","清末近现代初","刘永济","青山缺处平芜远，不见江南芳草岸。待凭春水送归舟，还恐归期同电幻。愁情久似春云乱，谁信言愁情已倦。风池水皱底干卿，枉费龙琶金凤管。"
"鹧鸪天","清末近现代初","刘永济","半月重阴未放晴，岷蛾长夏气凄清。此身也似知秋叶，独向高梧策策鸣。濠濮想，武陵情，一灯摇碧辘轳生。云荒雨怪犹如此，知道阳台梦是醒。"
"醉落魄","清末近现代初","刘永济","金轮度厄，千秋怪事须臾出。惊乌归树星摇碧。叶底花阴，千万半规日。苍茫地下臣虮虱，囊书欲奏梯难觅。琼霄惨澹煤炭黑。紫府神官，何处恣狂佚。"
"齐天乐","清末近现代初","刘永济","西风偷换鸣蝉树，綀襟嫩凉先怯。淡霭沉山，稀星堕水，秋阔天容如抹。瑶宫片月，映深碧层霄，洞然瑩彻。万景昏冥，世间惟此最高洁。今宵谁共胜赏，露萤低自照，如伴凄切。雾冷南楼，波荒北渚，千古风流都歇。江山俊杰，算一例成尘，浩歌空发。伫久红桥，境清鸥梦接。"
"西平乐慢 乙酉重九","清末近现代初","刘永济","淡日疏林，乱烟蓑草，摇落万感秋蓬。荆棘铜驼，废宫仙掌，江山梦断重逢。念直北关河壮阔，东海烟涛浩渺，筹边定策，何人啸虎生风。际此凭高眺远，无限事，缥缈入孤筇。胜朋佳侣，春城夏国，花月英游，歌笑欢丛。都付与、流红逝水，粘粉轻泥，那更爰居去后，辽鹤归来，城郭人民历劫空。浮世幻多，高情易损，千古贤豪，但有渊明，醉倒东篱，南山照眼葱茏。"
"声声慢","清末近现代初","刘永济","人如花瘦，梦与云荒，清尊倦领残秋。坠叶风中，啼鹃唤起閒愁。河山纵然无恙，莽烟尘、还怕登楼。书漫捲，甚白头诗酒，仍滞西州。长望韬戈洗甲，奈鲸鲵乍静，萁豆还雠。佩委兰衰，谁哀无女高丘。便教片帆归去，问故山猿鹤都休。情正苦，听创鸿声度蓼洲。"
"木兰花慢 挽迪生","清末近现代初","刘永济","指修门路杳，竟无地、返骚魂。但断梦关山，羁游京国，莽莽愁云。酸辛，旧时俊侣，抚遗篇犹似见丰神。何意亭亭玉树，顿成宿草新坟。谁云，天道亲仁，回短折，路长存。算古来如此，君宁有恨，我恸斯文。乾坤，乍经浩劫，对寒灰加意惜芝焚。神理绵绵未尽，灵兮来享清尊。"
"浣溪沙  丙戌五十九岁，迁居城内凤湾武大招待所","清末近现代初","刘永济","啼鴂春城客自伤，荒葵闾巷怯归装，何时去住两能忘。新绿阴中禽鸟乐，乱红香里蝶蜂狂，韶光端的与人妨。"
"三姝媚 烟中望娥眉三峰，云气氤氲，黛螺娟好，极惝恍迷离之致，词以写之","清末近现代初","刘永济","修蛾谁染就。向青空晴春，倍添妍秀。浅幂霏微，似藐姑初醒，倦搴匼绣。帝宇河山，还又是、凄凉时候。半郭斜阳，一剪明波，替人僝僽。烟霭凄迷望久。恍涌现金天，化城神鹫。咫尺灵场，问几时能向，幻尘挥手。暝色阑干，闲倚到，残鸦啼后。应有仙云来往，招侬载酒。"
"八声甘州","清末近现代初","刘永济","漫斜阳野草唱新词，城荒燕无家。便春明朝市，蓬莱宫阙，今化龙沙。翠莽黄云万里，废堞隐悲笳。白首飘流感，何止天涯。闻道长安棋局，又衣冠第宅，争斗妍华。只苍山暗泣，流水自长嗟。料如今、逃秦人渺，问渔郎何地觅浮花？空凄惘，悄无人处，门掩昏鸦。"
"浣溪沙二首 其一","清末近现代初","刘永济","海燕初来不下帘，薄晴微雨苦相兼，无端无绪自憎嫌。忍见黄台三摘蔓，空怜春箔再眠蚕，灵糈何用问巫咸。"
"浣溪沙二首 其二","清末近现代初","刘永济","风定尘香净扫除，江城七见换青芜，人家深树又鸣鸪。生事略同霜后叶，行囊才有火馀书，川途满眼独踟蹰。"
"摸鱼子 乐山送春，用沤尹梅州送春韵","清末近现代初","刘永济","莫情牵柳梢花底，残春风雨能了。朝来颇怪莺簧涩，百啭不成新调。堪恨恼。是锦绣林园，看即渡轮少。妍歌倩笑。怎写入瑶笺，声声字字，都化断肠稿。蝶魂荡，还恋香心睡好。浑忘林艳轻扫。愁根最在萋萋处，啼宇几曾知道？归便早。便挽住韶光，绿鬓人空老。孤芳自抱。算万感哀时，疏狂借酒，何似梦颠倒。"
"祝英台近","清末近现代初","刘永济","海摇天，山碍日，愁重渺难度。薄幸东风，催换旧林宇。可怜燕尾馀香，蜂须轻粉，也还被流莺啼去。总无据，年年伤别伤春，痴怀渐非故。隔岸云峦，搴裳倦深阻。翠阴门馆尘清，一凉天借，且消领霎时闲趣。"
"鹧鸪天  随武汉大学复员回武昌。彦威书来问近况，赋此代柬","清末近现代初","刘永济","取次穷愁不放饶，年来潘鬓自然凋。閒情未愿为明烛，微命从知寄折苕。天地外，一蓬飘，楚歌何处木兰桡。重来江介悲风地，卧听东南日夜潮。"
"烛影摇红 丁亥六十岁 寄怀湘弟长沙","清末近现代初","刘永济","芳讯沉沉，落梅帘户东风消。匼波潋滟蘸初阳，湖上人家晓。叶底鸣禽变了，惹相思、吟堂梦草。白头昆弟，两地青灯，一般愁抱。乔木荒凉，故家风味今休道。文章何定换浮名，乞米难裁稿。花雨纷纷倦扫，佩香零、伤春共老。楚天望极，雁外兵尘，阑干红照。"
"唐多令","清末近现代初","刘永济","潮夕打空墙，城春草木香。酒歌尘、那识沧桑。惟有旧时王谢燕，向巷陌，说兴亡。奋臂笑螳螂，纷华世已荒。只赢得北顾仓皇。漫倚长江天堑在，料无地，著刘梁。"
"浣溪沙 春草二首 其一","清末近现代初","刘永济","谁解怜芳到甲根，漫将生翠比罗裙，断肠何止忆王孙。莽莽但添新战血，离离犹带旧烧痕，东风无力绾春魂。"
"浣溪沙 春草二首 其二","清末近现代初","刘永济","春草春波惹恨长，平原极望更苍凉，伤心千古一江郎。自有莺花萦冶思，那知啼鴂损年芳，教人无奈郁金堂。"
"玉楼春","清末近现代初","刘永济","韶华肯为愁人好，止与玉楼供巧笑。但怜芳树换新阴，未惜断红迷野草。排空雨阵何时了，倦枕朦胧昏又晓。燕帘莺户对啁啾，知占春光多定少。"
"南乡子","清末近现代初","刘永济","古恨未全裁，新恨多于陌上埃。重到萧梁亡国地，堪哀，欲赋渐无瘐令才。壮气已蒿莱，一任黄鸡白日催。满眼迷离魑魅影，奇哉，何处吴儿可买呆。"
"临江仙二首 其一","清末近现代初","刘永济","闻道东湖秋色好，吟筇懒上渔舟。旧游零落几沙鸥。红衣应有恨，碧水不流愁。一自津桥闻语鸟，琴尊犹此淹留。人生自断岂天谋。不成岸壑卧，终见鹿麋游。"
"临江仙二首 其二","清末近现代初","刘永济","满意故山林壑美，天教佚老吾庐。醇风还记我生初。鸡豚喧社叟，幡鼓乐灵媭。一觉黄粱犹未熟，眼前百鬼千狐。漫惊东野隘天衢。有山焚介子，无地著潜夫。"
"临江仙 前词良苦，赋此自解","清末近现代初","刘永济","旷宇闲云何处著，回头笑指清虚。此中楼阁赤霞扶。琅玕方日长，冠帔与时殊。未识诗书缘底用，何劳贱墨尊儒。陶公漉酒葛公呼。醉狂忘彼是，乌兔自乘除。"
"水调歌头 绍周惺园新筑成，歌此贺之","清末近现代初","刘永济","小隐隐林薮，大隐隐金门。先生非仕非隐，何处置琴尊？莫是壶公壶里，更向巢父巢内，分得一窝云。不用凿坯遁，长足葆吾真。素王书，黄石策，锦囊文。等是尘封蠹纸，今已不能神。看到红桑生海，又见高陵为谷，我亦倦埃氛。何日践佳约，千万买芳邻。"
"水调歌头  贺无咎新居","清末近现代初","刘永济","心迹两无累，随处有衡门。未闻买山巢许，此语最清真。尝笑四门博士，送人盘谷归隐，圭角苦嶙峋。我爱陶彭泽，离世不离群。飞云履，灵寿杖，华阳巾。偶出徜徉荒肆，太息劫灰新。坐对真人白水，闲数王朝霸代，年历漫纷陈。兰玉看争秀，云构喜长春。"
"浣溪沙 戊子六十一岁","清末近现代初","刘永济","枕上吟魂不受招，溪山佳处去迢迢，人间烦热暂能消。万叠翠云如幄密，一湾柔绿殢人娇，梦魂刚到小红桥。"
"鹧鸪天  读寅恪丁亥除夕诗感赋","清末近现代初","刘永济","绝倒驴鞍那可期，拂簪盥眼定何时。重衾夜夜江山梦，老去龟堂未断痴。红烛泪，替谁垂，更长吟坐独成悲。残梅乱雪纷纷里，巴觉春光冉冉非。"
"鹧鸪天 题绮尘云想山庄诗词集","清末近现代初","刘永济","剩水残山思不禁，小屏欹枕费沉吟。才秾合作云裳想，粉褪难温梦蝶心。白地锦，紫光金，何缘寥落到如今。遥知淅淅巴山雨，未抵泠泠楚客琴。"
"鹧鸪天","清末近现代初","刘永济","两鬓繁忧渐不禁，镆铘无复作龙吟。比邻鸡黍知何日，晚岁冰霜共此心。缣一帧，意千金，中年多感况如今。悬门弧矢成衰朽，惭负钟期解听琴。"
"玉楼春 山梅初绽，适值大雪，赋此索湘弟和二首 其一","清末近现代初","刘永济","山中昨夜寒光彻，费尽天工珠万箧。萼华素被梦初回，临镜妆新娇欲绝。妖娆颊粉香疑热，璀璨唇饴红可齧。天教风韵故无双，争奈看花心眼别。"
"玉楼春 山梅初绽，适值大雪，赋此索湘弟和二首 其二","清末近现代初","刘永济","当年际此狂难遏，喜醉夜晴花映雪。而今畏冷闭门多，荒却一天香共月。故园亦有梅花窟，玉照精神光四彻。与君俱是此中人，试吮霜毫为我说。"
"临江仙 惠君携两儿归长沙，寄泊无所，书此慰之","清末近现代初","刘永济","二十年来尘影，而今回忆都难。天崩地坼海涛翻。与君俱过却，何遇不心安。我愧山公豪纵，君如陶令贞艰。差池无处寄修椽。蓬蒿三亩宅，难似得江山。"
"小重山 窗外梅方盛开，为后仓伤残，词以吊之","清末近现代初","刘永济","宝钿琼珠一霎空。仙娥同度劫，苦匆匆。横斜疏影已无踪。寒宵月，犹自照房栊。高致本难容。漫将零落恨，诉东风。无情斤斧到芳丛。鲛绡碎，香血未销红。"
"金缕曲  巳丑六十二岁 寿剑农七十","清末近现代初","刘永济","此酒君须领。莫情牵、赢颠项蹶，败人佳兴。如梦江山如云事，扰扰何分醉醒。笑屈子、徒怀孤夐。老去著书多岁月，把名山嘉业从容定。扛健笔，重周鼎。忆从梅澨兰盟订。卅年来、云龙离合，沦桑纷更。各抱苍茫兴亡感，重向江潭照影。奈还又、衔芦相警。且喜遐龄同寿鹤，尚羽仪、修洁临风劲。斟大斗，再三请。"
"浣溪沙","清末近现代初","刘永济","老去何心惜岁华，花阴红日任西斜，微生安问有无涯。竟体轻扬风阁絮，无端狂急水田蛙，可怜何益底纷拿。"
"蝶恋花  南京解放五日武昌解放。四月二十四日效冯正中体四首 其一","清末近现代初","刘永济","飒飒惊飙摇绣户。楚雨巫云，吹散无凭据。梦重不知春色暮，起看花片零如雨。雾阁云窗深几许。一晌贪欢，忘却愁来路。不道佳期期已误，嫌人青鸟纷纷鹜。"
"蝶恋花  南京解放五日武昌解放。四月二十四日效冯正中体四首 其二","清末近现代初","刘永济","一曲伊州真错舞。旧日萧郎，无分通眉语。别苑红英浓似雾，纷纷蜂蝶寻香去。漫恨恩情同草露。绮席欢场，一散何由诉。凤尾檀槽金雁柱，砑罗裙上低鬟诉。"
"蝶恋花  南京解放五日武昌解放。四月二十四日效冯正中体四首 其三","清末近现代初","刘永济","可惜良缘天不与。卷上珠帘，翠羽单飞去。脉断银滍风浪阻，神仙叵奈相思苦。镜里暗伤颜色故。强把螺丸，加意添眉妩。费尽灵波千万语，奈何覆手云成雨。"
"蝶恋花  南京解放五日武昌解放。四月二十四日效冯正中体四首 其四","清末近现代初","刘永济","玉树歌停鸾罢舞。黼帐华扃，尽化销魂土。满眼城狐兼野鼠，分明画出芜城赋。草草年光真迅羽。莽莽河山，冤结无重数。阵阵悲风和泪雨，纷纷如助江潮怒。"
"鹧鸪天","清末近现代初","刘永济","几日西风咽晚蝉，风前初觉夹衣单。无端一阵临明雨，落尽桐花倍惘然。捐细故，慕高贤，杜陵诗骨老弥坚。赤霄玄圃归何日，翠尾金花语自妍。"
"鹧鸪天","清末近现代初","刘永济","雪藕调冰事可删，山中五月有馀寒。齐纨岂待凉飙弃，楚佩曾闻梦雨残。尘虑遣，老怀宽，此心无著不须安。青林漫道芳华尽，试看新霜著意丹。"
"朝中措","清末近现代初","刘永济","十年辛苦阅兴亡，陈迹渐微茫。剩有萦帘香篆，回环画取愁肠。文难乞巧，书难乞米，旧业秕糠。漫诩曹瞒老学，何殊湣度过江。"
"鹧鸪天 中秋同家人山斋玩月","清末近现代初","刘永济","玉斧新修宝镜成，嫦娥临夜敞云屏。初翻桂殿无双曲，共舞瑶台第一层。光满抱，酒盈觥，当头几见月华清。莫将老去悲秋意，减却儿曹乐赏情。"
"鹧鸪天","清末近现代初","刘永济","六十年中百变俱，可怜倦眼眩龙鱼。难抛身外无穷事，补读人间未见书。悲往日，感今吾，镜中白发渐盈梳。残年饱饭良多愧，敢道乾坤一腐儒。"
"金缕曲  寄怀邵襄京师","清末近现代初","刘永济","前梦君休说。喜元龙、而今老去，豪情犹昔。忧患如山昂头过，何足伤君毛发。论成败、原无标的。诗句惊人谁解听，恨杜陵、不共生今日。且看射，南山石。嗟予阅世留残息。记当年、元方健在，相从朝夕。玉雪襟怀悬河口，说剑谈兵无敌。乍回首、云飞烟隔。廿载苍茫桑海换，忽横斜、雁字淩空得。愁望断，天南北。"
"浣溪沙 宴池屡寄诗存问，余方戒吟，未有答也。比复来索拙作且惠佳篇，为破戒作两阕酬其美意 其一","清末近现代初","刘永济","敢道蛾眉不入时，难随鼙鼓弄腰支，春来叠损画罗衣。乍近芳丛疑更怯，细思前梦是还非，此时情味费低徊。"
"浣溪沙 宴池屡寄诗存问，余方戒吟，未有答也。比复来索拙作且惠佳篇，为破戒作两阕酬其美意 其二","清末近现代初","刘永济","犹惜当年不嫁身，缘何蕉萃减丰神，隔帘著眼傥能真。凤蜡心枯空剩泪，龙琶弦涩强成声，感君珠玉远相亲。"
"阮郎归  辛卯六十四岁 病树索题东湖修褉图，余习翁笔也。是日予病未赴","清末近现代初","刘永济","鸥乡千顷翠颇黎，祓除凭仗伊。春光难得与佳期，清游休教迟。招俊侣，载新诗，扁舟画里移。病怀争奈等春泥，桃花空满溪。"
"水调歌头  壬辰六十五岁 国庆颂","清末近现代初","刘永济","四座且安坐，听我唱新诩。中华古称神胄，文物久衰微。溯自蛮烟东犯，四境重关都启，欧美竞淩欺。魑魅与饕餮，相率吸人脂。到而今，已百载，更谁悲。识时赖有英杰，奋起树红旗。万里长征伟绩，八路雄师苦战，粲烂建弘基。天地顿清朗，民物共雍熙。"
"浣溪沙 答和啸苏见怀词韵","清末近现代初","刘永济","几见人间百岁翁，云何刻意恼匆匆，好看秋月醉春风。密意向人丝宛转，小词寄我玉丁东，未妨深浅话仙蓬。"
"鹧鸪天 贱辰承啸苏惠词，赋谢","清末近现代初","刘永济","旧事如尘复似烟，何须重话海为田。久荒蓬矢桑弧志，远愧阳春白雪篇。生有限，乐无边，相期同度太平年。耽吟绮丽花间句，合暑消摇地上仙。"
"沁园春 丁酉七十岁 戏效苏辛隐括体，隐括楚辞招魂篇，用招台湾游魂。为和平解放台湾作","清末近现代初","刘永济","魂兮归来，招具该备，胡为不归？底去君恒干，旋入雷室，舍君乐处，投彼雄虺。纵目长身，封狐大蝮，日夜悬人戏以娱。君何乐，尚彷徉旷野，徒自遗菑。须知砥室琼篱，有兰膏明烛耀罗帏。更瑶浆蜜勺，甘辛味合，吴歈郑舞，二八容齐。江水湛湛，丹枫岁岁，千里江南应暗悲。君何往，趁修门未钥，归去来兮。"
"水龙吟 戊戌七十一岁 参加长江大桥落成通车典礼后，赋此志喜","清末近现代初","刘永济","遥空幻出虹霓，共惊万手争天巧。飞梁稳驾，飙轮平辗，祥烟缥缈。上下晴雷，东西骇浪，声和欢笑。问词人墨客，吟江赋海，这奇景，可曾道？最是中苏友好，两同心，铸兹瑰宝。方金更贵，比玉尤坚，人间应少。丽矣弘观，伟哉吾党，从容领导。喜倾城出看，千秋盛典，庆成功早。"
"浣溪沙","清末近现代初","刘永济","小幅烟峦引梦长，当时客座有辉光，转头五十九年强。燕寝清香犹宛若，鲤庭韶景久苍凉，孤儿今已满头霜。"
"减字木兰花  己亥七十二岁 建国十周年国庆恭献俚词二首 其一","清末近现代初","刘永济","欢欣鼓舞，喜事从头难细数。十载陶甄，已奠宏基万亿年。一人有庆，福履如川绥兆性。高举红旗，皈向人民大导师。"
"减字木兰花  己亥七十二岁 建国十周年国庆恭献俚词二首 其二","清末近现代初","刘永济","嗟予不造，壮岁苦辛如食蓼。幸此馀生，重沐阳光乐太平。煌煌弘业，小技雕虫惭润色。惟有葵心，夙夜长怀向日忱。"
"减字木兰花","清末近现代初","刘永济","庞眉书客，自以文章为润泽。执手言欢，狂态依稀十载前。山川寥廓，万里秋旻飞老鹤。何用伤离，同在长江水一涯。"
"临江仙 参加市政协会议后感赋","清末近现代初","刘永济","长恨此身无著处，而今识得真源。一条大道直如弦。云开天广阔，风定海平安。谁道人生难再少，此言我爱苏仙。清时万景共鲜妍。生香花不断，乐意鸟相关。"
"桃源忆故人 怀慧子","清末近现代初","傅熊湘","中年枉写牢愁赋。没个知音谁语。望断江南烟树。缥缈人何处。天涯独自伤情绪。满目乱山无数。红叶莫随风舞。倩寄新诗去。"
"西江月 放言","清末近现代初","傅熊湘","把笔写愁无限，及时行乐常稀。浮生只合醉如泥。时事不消说起。海上仙山缥缈，眼中梦境离奇。白衣苍狗总堪疑。何物能令公喜。"
"西江月","清末近现代初","傅熊湘","座上东坡说鬼，佛前苏晋逃禅。有时兴到喜谈天。又作荒唐驺衍。彭泽何须高隐，旌阳未必神仙。可人最是李青莲。终日酒杯愁浅。"
"西江月","清末近现代初","傅熊湘","一曲晓风残月，数声铁板铜琶。兴酣落笔走龙蛇。谁信曲高和寡。世事水中捞月，人情雾里看花。浮生一半寄红牙。笑骂由他笑骂。"
"西江月","清末近现代初","傅熊湘","千古大江东去，辽天孤鹤归来。英雄竖子总蒿莱。算有青山犹在。只合衔杯乐圣，不然绣佛长斋。此心入世已成灰。那管桑田沧海。"
"西江月","清末近现代初","傅熊湘","雁以失鸣见杀，木缘拥肿而天。周将才与不才间。而后而今知免。老子犹龙远矣，仲尼若狗累然。潜龙无闷狗堪怜。尝得蒸豚一脔。"
"西江月","清末近现代初","傅熊湘","万树梅花绕屋，千头橘婢当山。一邱一壑任吾閒。休较谁长谁短。蒲扇风堪却暑，糠皮火好消寒。柴门无事日常关。那识人间冷暖。"
"西江月","清末近现代初","傅熊湘","西子扁舟范蠡，赤松两屐张良。神龙潜尾利于藏。人世独来独往。蹈海仲连无取，踰垣干木难量。羞他竖子说侯王。何似此公倜傥。"
"西江月","清末近现代初","傅熊湘","披发酒边高叫，昂头天外閒游。奇情一纵意难留。自笑吾狂依旧。眼底东南云气，掌中西北神州。新亭泣涕请君收。消个夷吾终有。"
"西江月","清末近现代初","傅熊湘","倏忽早知地哑，灵均枉恨天聋。窍难开凿问难通。偏又会将人弄。占谶告余以臆，岂惟大块梦梦。人间亦有物相同。释策谢之曰懂。"
"西江月","清末近现代初","傅熊湘","有酒莫辞频醉，白驹过隙匆匆。少年转瞬便成翁。真个浮生若梦。开口笑时能几，劳吾形者无穷。盗丘膻舜可怜虫。不值达人一哄。"
"满江红 生日感赋","清末近现代初","傅熊湘","醉梦浮生，又过了、春秋廿六。从此去、茫茫来日，后期难足。晦朔易随朝菌改，羲和苦把征鞭促。只由他、年去更年来，相追逐。梦化蝶，醒忘鹿。野获麟，隅止鵩。算何真非幻，何荣非辱。呼我任名牛与马，共谁争食鸡和鹜。觉当时、阮籍太猖狂，穷途矣。"
"满江红","清末近现代初","傅熊湘","黄菊花开，秋容淡、还添红叶。欢会少、故人难见，金罍易竭。莫使尊前人负酒，怕看镜里头成雪。更停杯、不饮待如何，空愁绝。今生事，凭谁说。今生愿，无事歇。叹未甘速老，岂应偷活。碧化渐生身后感，错成料费人间铁。拚一襟、幽恨自凄凉，高歌阕。"
"罗敷媚 题钝剑听秋图","清末近现代初","傅熊湘","秋心夜上梧桐月，冷露凄然。虫语联绵。搁破西窗一枕眠。词人老去心情懒，孤雁遥天。落叶哀蝉。一例悲秋只自怜。"
"罗敷媚","清末近现代初","傅熊湘","一天秋色难描画，况是秋声。道是秋声。纵有欧阳赋不成。西风碎撼芭蕉雨，此夜曾听。那忍重听。多恐宵深剑欲鸣。"
"罗敷媚","清末近现代初","傅熊湘","夜深灯烬花犹落，月晕微阴。默坐沈沈。时听空阶蟋蟀吟。閒愁閒恨都无著，漫抚瑶琴。没个知音。负却悲秋一片心。"
"忆王孙 怀朱少屏","清末近现代初","傅熊湘","鲁戈挥尽泪如麻。切切哀弦空自嗟。又近黄昏日易斜。忆朱家。惆怅江南天一涯。"
"长相思 怀高钝剑","清末近现代初","傅熊湘","卿也痴。侬也痴。不是寻常惜别离。相思入骨时。梦何之。意何之。四载逢君未有期。匆匆岁又移。"
"相见欢 怀陈蜕庵","清末近现代初","傅熊湘","壮怀欲问天公。恨无穷。萧瑟暮年词赋为愁工。秋来聚。今何去。信难通。可是脚跟无线转如蓬。"
"宴西园 怀黄巽卿","清末近现代初","傅熊湘","曾记西园夜雨。曲曲心期閒絮。匹马走黄河。泪痕多。侬亦风尘倦矣。郁郁安能居此。相约买青山。白云閒。"
"百尺楼 怀陈可毅","清末近现代初","傅熊湘","海上识元龙，一见情如故。赏我新诗爱我书，慰我天涯苦。木落洞庭秋，门外风如虎。劳燕东西各自飞，无复知音遇。"
"罗敷媚 怀张丹斧","清末近现代初","傅熊湘","新知触眼春云过，苦念兰成。萧瑟平生。落魄江湖载酒行。诗人老去莺莺在，谱尽閒情。恩怨都轻。赢得青楼薄倖名。"
"谒金门 怀黄梦蘧","清末近现代初","傅熊湘","留不得。满目凄凉行色。黑水白山何处极。为君心恻恻。相望一村犹隔。忍说天南地北。门外垂杨春自碧。明朝愁与折。"
"好事近 怀方旭芝","清末近现代初","傅熊湘","白眼看青天，消得古今愁否。富贵浮云閒过，任白衣苍狗。不须就我课诗功，归去更谋妇。閒说秦嘉徐淑，是人间佳耦。"
"桂枝香 中秋感怀，赋示觉子","清末近现代初","傅熊湘","曲阑微步。看皓魄凄凉，欲归还伫。望断遥空，玉宇琼楼何处，嫦娥肯任圆时误。只浮云、无端遮住。晚风吹乱，南飞乌鹊，纷纷绕树。把酒问天天不语。更秋梦模糊，风凄月苦。三五良宵，不似旧时眉妩。云鬟解识相怜意，渺悠悠、满天香雾。閒愁莫遣，举杯同醉，若歌侬舞。"
"喜迁莺 和钝剑移居留溪","清末近现代初","傅熊湘","飞来一纸。道移住留溪，遣怀赋此。秋雨潇潇，秋风淅淅，拚把愁肠惊喜。又作稚川移宅，漫说晏婴近市。心空净，境清閒，不怕阿侬羡死。否否，任凭他、抱膝高吟，未必安便耳。红豆抛残，青山买得，翻怨今非昨是。肯使弯强压骏，付与黄冠草履。都休了，待归来，且自饮醇拥美。"
"扫花游 登阁","清末近现代初","傅熊湘","晚秋兴索，正鸯浦盟寒，鹭汀风起。俊游未已。奈登高极目，易伤人意。旧日阑干，独自何心更倚。望无际。又鹜逐霞落，天映秋水。前事如梦里。费几度思量，几番憔悴。乱愁怎理。但珠帘画栋，暗消清泪。细数流年，后约空凭准拟。这情味。算归来、一时难记。"
"水调歌头 九月十一日邀蜕盦登麓山","清末近现代初","傅熊湘","朝起望天际，晴色荡微波。黄花应未开遍，九日昨才过。爱晚亭边枫叶，知有山灵为我，早放醉颜酡。转眼便秋老，不往待如何。人间事，供一笑，总由他。一生当著几两，游屐过山坡。屈指旧交余几，只有青山长在，向我好情多。湖海元龙倦，试听楚狂歌。"
"高阳台 登长沙城作","清末近现代初","傅熊湘","瓜苦秋华，莲红夜落，能消几度清游。孤雁归迟，断云飞过南楼。当年词客伤怀地，到今时、一例悲秋。更凄凉，眺尽平芜，惹尽閒愁。登临不忍重回首，但苔封古堞，草没荒邱。蚁斗蠹争，等閒付与东流。西风渐觉芳菲尽，只荻花、枫叶飕飕。倚斜阳，一片孤城，一片汀洲。"
"点绛唇","清末近现代初","傅熊湘","去雁来鸿，书凭锦字无端的。后期难觅。新恨成堆积。雨阻重阳，独坐添愁寂。何人笛。数声悽恻。和著寒鸣蟀。"
"清商怨","清末近现代初","傅熊湘","新来情意渐懒。怅玉人天远。已觉更长，如何偏梦短。衾头谁信泪满。怪不似、旧时先暖。尽著寒侵，孤眠谁更管。"
"忆江南","清末近现代初","傅熊湘","閒情绪，默自思无端。心事万千都不是，别无人处泪阑干。凤屧透春寒。"
"相见欢 次韵和钝剑","清末近现代初","傅熊湘","幽愁诉与谁同。小园中。耐得花开愁雨又愁风。春虽去。教鹃语。莫匆匆。多少残英犹恋夕阳红。"
"浪淘沙 七十二鸳鸯词","清末近现代初","傅熊湘","七十二鸳鸯。对舞成行。金笼长锁困翱翔。双死双飞原有愿，不怨风狂。旧梦总难忘。地老天荒。悲秋更比送春忙。惆怅黄花开烂漫，何处山冈。"
"罗敷媚 集定庵句","清末近现代初","傅熊湘","才人病后风情死，唳鹤吟鸾。试语还难。凤胫灯青香篆寒。魂消心死都无法，如梦如烟。回首依然。空损秋闺一夜眠。"
"浣溪纱 山庄晚眺","清末近现代初","傅熊湘","远树微茫一剪平。夕阳斜衬断霞明。晚来天色界红青。溪涨一痕浇菜雨，村喧十里打禾声。歇凉人爱坐瓜棚。"
"一痕沙","清末近现代初","傅熊湘","买得良田二顷。便合此间长隐。分半种桑麻。半栽花。前面青山如画。时有白云来下。高处两三峰。是章龙。"
"卖花声 柳","清末近现代初","傅熊湘","烟外柳丝丝。雨困云痴。长亭秋老又多时。别后飘零谁更管，人隔相思。风已不禁吹。腰弱难支。章台青袅一枝枝。曾是旧游攀折处，应惜芳菲。"
"卖花声","清末近现代初","傅熊湘","窗外又晨鸡。曙色熹微。断肠人去隔天涯。瘦尽腰围销到骨，不彀相思。无计斩情丝。有恨谁知。泪痕洒上海棠枝。一寸春心红未死，化作胭脂。"
"人月圆 戏用坡句，和谭介夫","清末近现代初","傅熊湘","旧时明月还相照，月也不胜寒。不知天上，琼楼玉宇，今夕何年。乘风便好，翩然归去，同看婵娟。只愁人有，悲欢离合，自古难全。"
"蝶恋花 感事，次利贞韵","清末近现代初","傅熊湘","好梦依稀留不住。午枕醒回，一晌愁无语。独自思量情更苦。为伊悔把年华误。抛尽离肠千万绪。莫更相寻，重认分携处。"
"虞美人 次梦蘧韵","清末近现代初","傅熊湘","柔荑斜倚樱桃露。兰气微微吐。怨人还带泪痕啼。不道萧郎背地立多时。前番薄倖应难究。今后郎知否。教郎去作白杨花。一任东西南北没人遮。"
"忆江南 叹逝","清末近现代初","傅熊湘","閒梦远，便去作清游。燕市悲歌人已远，斜阳西坠水东流。此意竟悠悠。"
"忆江南","清末近现代初","傅熊湘","閒梦远，细雨落江天。鹃泣冬青空有恨，风飘榆荚不成钱。春尽草芊芊。"
"生查子 题秋夜听雨图","清末近现代初","傅熊湘","香泥小印红，旧识中郎号。读画又宵深，时见秋灯笑。细雨落檐花，消得高歌浩。此意托声桐，未免知音少。"
"贺新凉","清末近现代初","傅熊湘","笑指天边月。曾照人、几回欢聚，几番离别。依旧清辉池亭满，望处凉生毛发。怎奈向、閒愁未歇。忆得去年相伴久，爱窥帘、一点长孤洁。满地碎，铺香雪。今年对月情怀切。怕匆匆、风狂雨横，易伤圆缺。谁解南飞乌鹊意，绕树悲鸣凄咽。早搅断、愁肠千结。行见盈盈三五夜，又桃华、两地成虚设。尽此际，叹清绝。"
"浣溪纱","清末近现代初","傅熊湘","小步空庭夜色凉。迢迢银汉挂天长。儿童爱唱月光光。几点流萤飞野草，数声啼蟀出东墙。西风消息费思量。"
"蝶恋花","清末近现代初","傅熊湘","不道秋来人正苦。一夜西风，搅得愁如絮。寒蟀数声啼不住。更添几阵梧桐雨。心事只今谁与诉。几度思量，没个安排处。爇罢水沈香一炷。篆烟斜袅相思字。"
"相见欢","清末近现代初","傅熊湘","幽闺月度东窗。掩兰釭。时听猩猩何事吠村庞。愁难卧，相呼起。步回廊。可奈月华犹照影双双。"
"如梦令","清末近现代初","傅熊湘","清景閒庭深夜。耿耿素娥欲下。移影满窥帘，度了藤阴一架。堪诧。堪诧。才放海棠又谢。"
"踏莎行","清末近现代初","傅熊湘","小阁当风，高楼听雨。秋来一夜愁无数。灯前辜负可怜宵，思量旧梦悲如许。小有宾朋，略饶歌舞。百般影事从伊诉。等閒收拾少年心，明朝江上听鼙鼓。"
"采桑子 秋风，和痴萍韵","清末近现代初","傅熊湘","秋风无力吹侬起，病怯登楼。况是多愁。一夜相思天尽头。欢悰别后那堪说，泪似泉流。心自人留。争道今生死便休。"
"望江南 自妙高峰望麓山卓林墓","清末近现代初","傅熊湘","吟楚些，江畔与招魂。埋血只今应化碧，怀人依旧独停云。荒草上孤坟。"
"采桑子","清末近现代初","傅熊湘","秋风一夜摇霜碧，人在平林。目极高岑。远树重重万里心。遥天雁字知何意，飞过遗音。欲问还沈。閒事閒愁恁不禁。"
"金缕曲 与痴萍饮后，强余填词，荡气回肠，聊以为笑","清末近现代初","傅熊湘","爱我无如酒。一月中、如斯欢笑，几曾开口。心上纵横多少事，不如意常十九。问人世、解忧可有。赢得杜康能一顾，拚千秋、万岁从君寿。与君誓，长相守。伤心莫漫眉头皱。且商量、淳于一石，汝阳三斗。不是刘伶徒颂德，还幸吾家有妇。便沈醉、归来时候。瓮里新醅堪共酌，算喃喃、今夜凭他咒。撑白眼，看苍狗。"
"一剪梅 前词既成，复填此解","清末近现代初","傅熊湘","举杯莫道便消愁。酒涌心头。愁上眉头。人生能得几良俦。漫自悲秋。快把杯浮。雪夜联吟记去秋。前度苏州。今度潭州。倚天还看小吴钩。修我戈矛，与子同仇。"
"水调歌头 小除夕僧寺写忧","清末近现代初","傅熊湘","百岁为吾待，三十等閒过。一年一度除夕，值甚悔蹉跎。只恐茫茫来日，长是有愁如织，白发误人多。努力鞭乌兔，寄语促羲和。食无鱼，醉无酒，和无歌。无端忽被僧戒，皈命礼弥陀。空说吾家有妇，何自为谋斗酒，馋煞老东坡。休矣公无怒，且唱定风波。"
"西江月","清末近现代初","傅熊湘","醒后还为蝴蝶，梦中化为鸳鸯。行云缥缈雨荒唐。何处楚王台上。水自抽刀不断，情于隔而偏长。强忘终竟未能忘。安得相思可短。"
"西江月","清末近现代初","傅熊湘","妾似杨枝拂水，郎如柳絮随尘。枝枝青过奈何春。絮自飘飞无定。死向郎心缝里，而今更不轻分。要郎肝膈为镌铭。甹把微生葬送。"
"菩萨蛮","清末近现代初","傅熊湘","春来不到高楼上。伤春人倚高楼望。春若肯相偎。高楼尽日开。春来无意绪。春去增迟暮。等是不逢春。逢春更恼人。"
"十六字令 题石子粲君浮海槛检诗图","清末近现代初","傅熊湘","浮。十里平湖漾碧流。呼鸳侣，同上木兰舟。"
"十六字令","清末近现代初","傅熊湘","梅。今夜孤山多好怀。偎郎语，香雪为谁开。"
"十六字令","清末近现代初","傅熊湘","诗。卷里西湖梦见之。凭君画，浓淡总相宜。"
"满江红 八月五日联句","清末近现代初","傅熊湘","把酒持螯，问今夕、不知何夕。陡增起、豪情万丈，悬天无壁。会铸九州成大错，茫茫禹域稀人迹。看吴宫、一霎又成墟，青燐泣。共和国，方成立。满蒙事，还增亟。问天公扰扰，几时方毕。转绿回黄时自有，弩张剑拔终奚益。笑青梅、煮酒论英雄，谁堪匹。"
"满江红","清末近现代初","傅熊湘","如此江山，问今夜、作何消遣。剩几辈、美人名士，风流缱绻。只道浮生原似梦，及时行乐天休管。倚高楼、无语盻长空，情何限。晴云影，遥空敛。青玉案，深杯浅。负诗肠酒胆，舞衫歌扇。雨雨风风秋易老，翻翻覆覆愁难剪。尽慷慨、搔首各踟蹰，吟怀远。"
"浣溪纱","清末近现代初","傅熊湘","万感峥嵘到眼前。思量终夜不成眠。温柔乡是奈何天。神女愿为三峡雨，鸱夷迟泛五湖船。一腔心事负当筵。"
"浣溪纱","清末近现代初","傅熊湘","已是春光三月三。枝头正斗万红酣。困人天气滞微寒。好梦但从醒后忆，奇花不称折来看。清愁惆怅是阑珊。"
"浣溪纱","清末近现代初","傅熊湘","清慧还期庸福修。狂名至竟负温柔。愁城谁与度春秋。已过陈思期洛水，还如杜牧在扬州。多情岂合此生休。"
"蝶恋花","清末近现代初","傅熊湘","偏是花开风又雨。一霎相逢，霎霎相思苦。覆去翻来千万绪。销魂那得魂如许。花外漏声花底语。花底迷楼，花外来时路。路到尽头难觅处。多情悔被无情误。"
"浣溪纱 集唐","清末近现代初","傅熊湘","昨夜星辰昨夜风。月斜楼上五更钟。麝薰微度绣夫容。岭树重遮千里目，辞根散作九秋蓬。断无消息石榴红。"
"水龙吟 题画，雨中春树万人家。十二年前吴石明笔也","清末近现代初","傅熊湘","雨中春树人家，画图省识荆关意。黄尘净洗，青山淡写，绿烟如幂。残冻犹凝，嫩晴乍间，养花天气。只高楼怕与，凭阑远望，人何在，情千里。记省年时旧事。黯销魂、渭城春思。断桥疏柳，隔江残笛，尽侬蕉萃。行雨踪迷，为霖愿渺，望霓情系。待何年、重倩东风，吹汝遍，芳菲地。"
"满江红 题画，半江红树卖鲈鱼","清末近现代初","傅熊湘","十载江湖，已负却、垂纶初意。怎便得、浮家泛宅，苇芦丛里。雨笠烟蓑看浩渺，青山红树忘醒醉。漫随他、沧海阅风波，销豪气。钓鳌愿，成虚拟。斩蛟志，空长誓。共兹泉雷泽，一齐收起。但使得鱼能易酒，不愁举网嗟无地。好从今、一叶驾扁舟，恣云水。"
"水调歌头 题画，杨柳依依人访船","清末近现代初","傅熊湘","天末渺何许，江海思悠哉。垂杨又见春碧，归梦入奇怀。为问渡头老子，可借一帆风利，舟楫待君才。我是忘机侣，鸥鹭不须猜。临河叹，乘桴意，逝川哀。栖栖丘为何事，沮溺尽吾侪。莫便中流击楫，且与赋诗横槊，慷慨尽余杯。相慰芦中客，宝剑未沈薶。"
"百字令 题画，偶逢樵者问山名","清末近现代初","傅熊湘","嵯峨壁立，是洪荒何世，撮尘造汝。名号不跻衡华列，混绝虚嚣盘古。拔地千寻，距天一尺，高纳群峰俯。披裘狂客，应能七二同数。遥怜安石东山，风流裙屐，哀乐中年路。勉把新亭閒涕抑，莫办苍生霖雨。凿空迟通，触周稽伐，谁省愚公苦。黄冠归去，可怜丘壑无主。"
"浣溪纱 集定盦句","清末近现代初","傅熊湘","好梦如云不自由。是仙是幻是温柔。碧桃花底醉春游。世事沧桑心事定，他生缥缈此生休。人间无地署无愁。"
"浣溪纱","清末近现代初","傅熊湘","昙誓人天度有情。风花未免能纵横。羽陵安稳贮云英。别有狂言谢时望，更何方法遣今生。美人规劝听分明。"
"浣溪纱","清末近现代初","傅熊湘","尘劫成尘感不销。神魂十丈为飘飖。珠帘揭处佩环摇。一寸春心红到死，四厢花影怒于潮。万千哀乐集今朝。"
"浣溪纱","清末近现代初","傅熊湘","冉冉修名独怆神。少年哀乐过于人。谁疑臣朔是星辰。客气渐多真气少，词人零落酒人贫。空山徙倚倦游身。"
"浣溪纱","清末近现代初","傅熊湘","负尽狂名十五年。梦回清泪一潸然。金缸花烬月如烟。烈士暮年宜学道，才人老去例逃禅。著书何似观心贤。"
"满江红 采崖出狱，赋赠","清末近现代初","傅熊湘","天外飞来，莫须有、千秋恨事。却不道、臣门如市，臣心如水。贝锦谮人伤已甚，蛾眉众女翻成妒。剧无情、铁锁自锒铛，囹圄苦。三光在，同昭顾。人心在，非全死。有杜根义侠，李膺■赴。终使覆盆能照日，不教冤狱嗟无雨。叹世衰、犹及见斯人，为君舞。"
"满江红","清末近现代初","傅熊湘","斯世何心，但息息、尘埃野马。更莫辨、功名事业，谁真谁假。岂若洁身同避世，丘何为是栖栖者。似长沮、桀溺耦而耕，吾师也。商出处，红裙诧。论成败，青衿骂。尽闭门息影，百般都罢。只合浮生拚一醉，任他白服相高下。笑嫁衣、终日为人忙，君休惹。"
"浣溪纱","清末近现代初","傅熊湘","又近西风瑟瑟秋。青桐一叶坠当楼。冷清清地使人愁。孤馆梦醒寒蟀转，空阶閒伫湿萤流。何方消遣怅清游。"
"蝶恋花 七夕","清末近现代初","傅熊湘","银汉迢迢横不渡。盼到佳期，却被罡风误。第一难禁天上苦。人间那得愁如许。便彀相逢时已遽。未了新欢，又听天街鼓。修到神仙原独处。不如小谪携家住。"
"蝶恋花","清末近现代初","傅熊湘","楼上玉人楼下路。淡月迷离，记得相逢处。诉尽衷肠千万绪。此情更比针难度。女北牛南嗟间阻。一水盈盈，脉脉都无语。解道填桥乌鹊苦。多情忍便成轻妒。"
"蝶恋花","清末近现代初","傅熊湘","镇日相望侬与汝。一度相迟，一岁相思苦。离恨几多凭记取。倩他万岁千秋补。旧恨飘零随玉露。新恨漫天，黯黯迷烟雾。今夕何年君细数。尽头数到从头去。"
"蝶恋花·集词","清末近现代初","傅熊湘","二月江南山水路。整整韶华，雅称嬉游去。终是疏狂留不住。啼红止恨清明雨。泪眼问花花不语。独折残枝，问解相思否。春梦觉来无觅处。杜鹃声里斜阳暮。"
"念奴娇 送梦蘧北游","清末近现代初","傅熊湘","轻阴催暝，怅满天清露，故人临别。明月照人如有恨，况近中秋时节。几度徘徊，几番延伫，忽忽参辰没。朋游星散，文园诗酒消歇。回念郁郁劳生，客中强半，销尽轮蹄铁。又觅狗屠燕市去，苦恋关山风雪。辽海波寒，塞尘春暖，应念归鞍发。倘逢相问，道侬依旧犹活。"
"疏影 题高天梅红楼梦影图","清末近现代初","傅熊湘","醉春未醒。记朱楼几夜，月高人静。熨玉初温，半展眉峰，依约轻颦不定。角珠艳照芙蓉暖，细认取、晚妆凝靓。费深深、贴意温存，刚透相思一寸。春梦如今怕省。绮情都忏后，欢意留影。十二阑干，三五佳期，消煞短吟孤哽。疏帘莫放红灯过，又髣髴、茜纱重认。只江郎、老去填词，画里旧颜愁损。"
"浣溪纱","清末近现代初","傅熊湘","夜起空阶见月明。星稀河淡净无云。天香桂子落纷纷。因念潭州如雪夜，西风一霎暗尘惊。旧游回首不胜情。"
"浣溪纱","清末近现代初","傅熊湘","乍透新凉枕簟秋。淡烟笼月上高楼。水晶低搁玉搔头。六曲阑干风细细，两年前事梦悠悠。姮娥还照昔人愁。"
"减字木兰花","清末近现代初","傅熊湘","旧游俊处。长记玉梅花下住。曲曲青山。相对门前水一弯。而今不似。青断山头流断水。稍觉秋佳。开遍篱边木槿花。"
"水龙吟","清末近现代初","傅熊湘","晓暾初上青苍，故山葱郁多佳气。雄区坐镇，揽吴吞楚，下临无际。乍敛烟霏，豁呈神秀，一轮高寄。向真仙住处，旧游曾到，天不漏，春如荠。名胜居然福地。莽龙蛇、联娟千里。山南山北，吾庐宛在，夕阳明媚。古寺穿云，疏钟间月，别饶清思。问鲁戈在否，倩谁更与，缓羲和辔。"
"高阳台","清末近现代初","傅熊湘","草脚泥肥，梢头绿嫩，淡妆宜抹轻烟。屏障天开，一冈迤近门前。年时笠屐寻常过，乍几番、新沐堪怜。洗春酲，万树飞花，一晌啼鹃。苍松翠竹浑无恙，便溪山归去，不碍龙眠。霖雨苍生，输他哀乐中年。行云莫向高唐驻，已飞埃、雾遍长天。漫消凝，故宇春深，渐长芳荃。"
"瑞鹤仙","清末近现代初","傅熊湘","四山沈绀碧。剩一带郊原，水田萦白。斜阳弄寒色，映髯龙葱茜，翠屏凝立。凌霜旧质，更新长、青条几尺。记曾听、万马归来，吹彻一枝风笛。堪忆。徂徕移种，岱亩敷荣，几成今昔，枝柯自惜。苍烟淡，袅晴日。料千年相待，云深鹤老，已是多时化珀。尽人间、万木凋零，岁寒未识。"
"大江东去","清末近现代初","傅熊湘","撑空何物，竦苍苍翠翠，凌波欲渡。过客低徊迷望眼，解道非花非树。疑是孤山，不然笋峤，或者将军虎。天寒风急，牵萝翠袖谁补。相逢飘絮春残，落枫秋晚，岁晏还愁予。蓦地生天鳞甲动，走壁龙蛇飞舞。閒御青鸾，笑招黄鹤，我欲乘风去。庄严一片，可怜阅尽今古。"
"水龙吟 题张挥孙闷寻鹦馆填词图","清末近现代初","傅熊湘","凭谁说与閒愁，闷来唯有寻鹦鹉。天涯几度，鸾飘凤泊，无人解语。剩汝多情，为侬写照，一般毛羽。问今朝诵过，心经几遍，好教就，新词谱。休问洲边作赋。便聪明、一生都误。风亭月榭，回廊曲槛，尽消佳句。我亦阑珊，似人不见，曼声歌苦。待何时却把，相思细写，付金笼诉。"
"踏莎行 题幻盦日本双照","清末近现代初","傅熊湘","似水流年，如花美眷。玳梁拟得双栖燕。百无聊赖是西风，吹侬吹汝轻分面。万里间关，千重缱绻。海天携手成佳愿。留将此意付图中，鸳鸯今后休飞散。"
"点绛唇 为王祝明题画","清末近现代初","傅熊湘","净植亭亭，素心不受污泥染。薰风池馆。时放清香远。写入图中，留得真真面。花如愿。金飙一剪。莫使朱颜变。"
"百尺楼 题画","清末近现代初","傅熊湘","懒上望夫山，羞作将军虎。见说东南有缺天，留待娲皇补。香草自多情，空谷相延伫。汝已无方可着根，伴我云根住。"
"沁园春","清末近现代初","傅熊湘","水冷芦枯，山空木落，秋气悲哉。况文园凋散，相如卧病，江关萧瑟，庾信生哀。岁在蝉焉，日斜庚子，异物何来鵩可猜。君休矣，便不祥似我，肯絓人怀。平生百计都乖。算料理、愁肠剩酒杯。但幕天席地，醉凭卿去，藉糟枕麴，死便吾埋。石火飞空，白驹过隙，几度能逢笑口开。人间事，任虚舟飘瓦，一日千回。"
"蝶恋花","清末近现代初","傅熊湘","浮生万恨无堪遣。寻个花枝，且作芳菲饯。一度见伊心一展。思量能几回相见。便到分离情更远。芳草天涯，叠就相思片。今夜月明何处院。东风吹断飞鸢线。"
"点绛唇","清末近现代初","傅熊湘","笑指黄花，两年前事君应记。天涯此意。留对花垂泪。似水流年，流去真容易。相思味。嘱君休试。怕短英雄气。"
"临江仙","清末近现代初","傅熊湘","记得当年明月夜，送君归去花阴。深解悄悄漏沈沈。多情携手处，说尽两知心。此后逢君何处所，不期相遇而今。断笳残角又疏砧。思量今后事，别梦更难禁。"
"念奴娇 为蔡哲夫题魏李映超等造像残拓","清末近现代初","傅熊湘","烟霞洞口，正摩挲残石，又逢焦尾。一队红泥香印小，细辨婵娟名字。几度沧桑，几经劫火，英气留碑史。蔫然一笑，似渠粲者谁是。薢茩西子湖边，太真娇绝，慧悟令公喜。金粉六朝余古艳，分付美人名士。波磔凝烟，须眉映月，照眼清如水。麝煤渍处，他年重认题记。"
"南乡子","清末近现代初","傅熊湘","风雨近重阳。未到登高已断肠。过尽重阳还不住，淋浪。一夜檐声彻枕旁。灯影砑微光。香冷金猊秋漏长。覆去翻来千万绪，难忘。梦太惺忪醒太狂。"
"木棉絮","清末近现代初","陈融","难得晴天晴有絮，偏非雪地雪留痕。虹光海日前身事，鸪影江山一缕魂。宁可风怀让杨柳，几曾衣被慰黎元。词人老作英雄语，越峤声坛定一尊。"
"北海以归舟诗见示倒用其韵和之","清末近现代初","陈融","避难馀生自沧海，栖心一阁等江湖。故檠秋梦人何远，枯笔南床道已孤。苦以琼瑶问迂我，喜从翎羽识真吾。建章重叠天荒阔，老马何曾竟识途。"
"哭云陔","清末近现代初","陈融","书生智胆起风雷，岭外江山得此才。赤手南陲军纛建，片帆西渡锦囊开。处身不为功名显，布政都从谨愿来。难后只能容一面，病床研泪写沉哀。"
"寂园示答无庵诗得一绝","清末近现代初","陈融","堕泪销魂趁落晖，北风愁绝客南归。人随云水心随月，是否坡翁善学韦。"
"容景铎画木棉何啸庵咏芙蓉忆越南二友吟寄二首 其一","清末近现代初","陈融","一发青山鹧鸪影，人立苍茫风雨中。八尺龙驹三尺剑，须知汉后有英雄。"
"容景铎画木棉何啸庵咏芙蓉忆越南二友吟寄二首 其二","清末近现代初","陈融","阆苑芙蓉植慧根，人间天上等销魂。鸾胶不买蒲衣子，尚免名花有泪痕。"
"题冼玉清流离绝句","清末近现代初","陈融","不分桃源觅钓蓑，乱峰丛荫几经过。琅玕噩梦初回似，篇简遗文属望多。风雨纵横何意象，莺花狼藉此山河。流离绝句流离读，世恨波平又一波。"
"和答张纫诗","清末近现代初","陈融","稍稍离愁郁未开，展诗一读一低徊。略谈顿悟驱凡艳，尽睨须眉冀此才。写字力尝追绛阁，画花品合置楼台。萧凉濠月如秋夕，得句能否托梦来。"
"黄宾虹画挹翠阁感旧图为吴仲明题","清末近现代初","陈融","为君弦断心悲伤，痴山迂祷出苍凉。泉声涛韵入禅意，慰借登楼人断肠。诗客名医不相左，可说才人无不可。丝丝清泪一微吟，云烟代致相思我。"
"和莫子亭戊子生朝原韵并谢诸友助刻拙稿二首 其一","清末近现代初","陈融","生日与君同一月，十年以长更难寻。不妨世有耆英会，更爱人谈岭雅音。诗境雨凉情自远，笔风秋劲力为禁。栖心楼畔花如雪，独客枯吭时一吟。"
"和莫子亭戊子生朝原韵并谢诸友助刻拙稿二首 其二","清末近现代初","陈融","花晨月夕兴遄飞，狂狷分投各妙机。怪事近来诗道广，恼人病后酒杯稀。积书历劫珠尘尽，旧梦传人心愿违。风叶感君重检拾，回头自笑廿年非。"
"题利柱石淞沪抗敌图三首 其一","清末近现代初","陈融","鼙鼓东来第一声，临江却敌画图成。将军跃马横戈去，叱咤能挥草木兵。"
"题利柱石淞沪抗敌图三首 其二","清末近现代初","陈融","三战先收汗马功，将军解甲不归农。猎回醉尉休诃夜，似有东风亦识侬。"
"题利柱石淞沪抗敌图三首 其三","清末近现代初","陈融","淮西欲勒纪功石，题卷还多称妙词。老我犹惭王溪笔，为君一续读韩碑。"
"寒夜有怀任子征何君选广州分寄","清末近现代初","黄节","别来沧海时多梦，此日吴江已采莼。许剑近无人可录，典琴君比我犹贫。不谋秸豆知非计，相识菰芦总未真。尚有蔡伦难乞食，天涯瓶钵早生尘。"
"中秋对月","清末近现代初","黄节","楼台坐见海生尘，秋思偏归寂寞滨。圆缺一时盼哀乐，山河两戒自陈新。终愁歌唱天将沸，相忆高寒月有人。休更题诗问天上，只馀清影似前身。"
"读岳忠武王集","清末近现代初","戴贞素","中原社稷已沦夷，志士孤忠报主知。半壁江山闻鼓角，十年勋业动旌旗。那堪北虏摧锋日，正是南朝斩将时。直抵黄龙言不践，至今河朔有馀悲。"
"仿张船山佛前饮酒浩然有得四律并用其韵","清末近现代初","戴贞素","蜃楼海市可成真，拟向瀛壶试买春。瞥眼莺花开万象，劳形日月走双轮。识来文字常为累，除却金钱肯认亲。鸡犬连群天上去，低头自顾本凡人。"
"戎马用杜少陵江汉韵","清末近现代初","戴贞素","戎马仓皇日，群雄笑腐儒。论应齐物远，辞共楚山孤。白发春同长，苍生困未苏。花间尊酒满，何用哭穷途。"
"寄仲容南京 其一","清末近现代初","戴贞素","露白葭苍望眼遥，离亭杨柳正飘萧。有情鸿雪添惆怅，无价文章任寂寥。曾是王侯期望绝，乍令公子梦魂销。临春结绮今何在，莫把繁华问六朝。"
"寄仲容南京 其二","清末近现代初","戴贞素","安排瘦骨老江乡，休管名流笑我狂。别院纵无葵向日，疏篱犹有菊凌霜。北游回想皆陈迹，南望今经几战场。若到孝陵论霸业，为予杯酒酹斜阳。"
"用前韵柬鹏云","清末近现代初","戴贞素","木叶霜催落满村，藩篱菊傍老松存。情同莫逆云为友，书报平安竹有孙。酌酒怕看杯底绿，拈花愁向梦中温。羡君避地成高隐，长侍椿庭学灌园。"
"秋兴五首和惜馀女士元均","清末近现代初","戴贞素","燕支门巷雨萧萧，诗思牵人过灞桥。韩掾异香传绝代，谢家别梦隔明朝。从知弱柳情难系，犹有残荷露未凋。旧恨新愁付棋局，山深看煞烂柯樵。"
"游山馆啜茗","清末近现代初","陈三立","小廊吐岩腹，重重裹苍翠。城堞浮湖光，市屋沈山气。擎椀霄汉间，茗馨得微醉。醉归不用筇，魂魂生羽翅。"
"赠常熟庞士龙","清末近现代初","夏敬观","使铁能如腕使毫，书家治印艺尤高。亲传笔法由阿父，精绝何殊传寿毛。"
"题瞿张二公殉国史画","清末近现代初","柳亚子","貌取遗容奠酒樽，千秋灵爽荡精魂。东皋旧里欣同郡，太岳高门重孝孙。独秀峰峦犹有泪，始安城郭黯无言。怜余未就南明史，输与宜兴画笔尊。"
"游尚父湖","清末近现代初","于右任","尚父湖波荡夕阳，征诛渔钓两难忘。穷羞白发为文士，老羡黄泉作国殇。落叶层层迷去路，横舟缓缓适何方。桂枝如雪枫如血，猛忆关西旧战场。"
"吊庞檗子即题诗词遗稿","清末近现代初","高燮","沈吟郁处笺愁地，历劫频年厌世人。自吐孤怀入绵邈，独携奇泪动凄辛。低徊每觉情无尽，俯仰谁怜迹已陈。欲向灵岩问樵唱，残阳莽莽下城闉。"
"苏州杂咏","清末近现代初","叶恭绰","景色琴川一溯回，虞山岚翠镜中开。寻常三宿能生恋，况复清风满石梅。"
"咏常熟红豆","清末近现代初","陈寅恪","东山葱岭意悠悠，谁访甘陵第一流。送客筵前花中酒，迎春湖上柳同舟。纵回杨爱千金笑，终剩归庄万古愁。灰劫昆明红豆在，相思廿载待今酬。"
"乙丑三月二十四日，为古稀序齿会之期。同人齐集冯园，尽一日之欢，晋八旬之祝，诚乐事也。爰即其事赋之","清末近现代初","王其元","四时佳日惟春好，上巳清明都过了。莫言作乐苦中无，不信寻欢劫后少。我生疏懒本寡交，偶逢情洽亦如胶。美哉发起序齿会，冯园张宴兴尤豪。时维三月二十四，婪尾一尊风信遭。是日天气清且和，未交夏令春将过。襟裾杂遝肩相摩，联翩一堂冠峨峨。精神矍铄发皤皤，谁则隆然类橐驼。王后卢前序不颇，生张熟魏情亦多。座中首推陈太邱，怡情别有竹林游。云閒二陆迈众流，高谈时务气横秋。南郭先生诋自由，东方辩士杂俳优。朱君章君度休休，若庄若谐互吹求。其馀声气素相投，促膝谈心情更稠。谁附骥尾谁龙头，先高后杨吾同俦。数符登瀛加十筹，画图一幅影像收。兴馀还招弹词客，四弦一挥惊裂帛。移时又说江南春，声声若谱寿人什。我闻唐有香山会，九老雍容占丽泽。人闻宋有洛社会，耆英荟萃交莫逆。古人之风不可及，遇难不同情则一。吁嗟乎，人生行乐须及时，莫负当筵酒一卮。壮岁功名既如此，浮云富贵复何为。况今四海慨沦胥，何日欃枪迅扫除。回思六十年前事，赭巾逼迫无宁居。不图往事犹未忘，劫运重开又岁初。炮弹如雨七昼夜，城郭摧残市井墟。大兵之后有凶岁，未知明岁将何如？我侪欲向天公问，何处桃源足避秦。年龄不计春长在，熙熙共作怀葛民。黄发垂髫乐怡然，鸡鸣犬吠亦神仙。此间大好桃花放，雅集名园抵洞天。"
"丁卯四月十二日，外甥唐侣笙贤甥招余小饮怡园，在座有曹君远模、许君颂慈、祝君毅臣、陈子景侯暨余六人，各述年龄，适得三百六十岁。其事甚巧，佥谓不可无诗以纪之。余成七古一章","清末近现代初","王其元","浙东飞将东西邻，千乘万骑屯江滨。市虽不惊野不变，怎奈兵荒终困民。自春徂夏人蜷伏，不时闻炮胆战频。眷焉南郭开复社，敌人星散同逋臣。正苦胸中多结轖，凭谁一扫万斛尘。惠然客来非不速，邀我怡园情倍真。座中屈指人凡六，曹王许祝及唐陈。古稀以上居其半，艾壮而外亦二人。合之整数无奇零，适得三百有六旬。多一人焉固不可，少一人焉亦不伦。自是天然玉合子，或如乞巧图相因。若以有馀补不足，花甲重周亦平均。转瞬三万六千日，一一渐可百年臻。况今日长如小年，一日过去如二日。傥或人各六十岁，便各一百有二十。此意非自鲰生开，先我而言有苏轼。前者创之后者因，莫诮浮烟与浪墨。吾侪既作忘年交，何分谁主与谁客。世界共和我共寿，当然共浮一大白。"
"丁卯六月上浣六日陶社消夏第一集","清末近现代初","王其元","严寒不离腊，盛暑不离伏。是以冬夏间，古人重休沐。休沐各自有，期尽皆可卜。消寒既九九，消夏又六六。今交夏至节，大雨绝复续。为霖或为霪，满坑亦满谷。只因连岁荒，犹盼今年熟。衰周既无寒，暴秦宁有燠。我辈非热中，安用趋炎熇。吾澄开社坛，泰半号名宿。自经离乱后，无复旂鼓簇。居者未安安，亡者徒仆仆。存者望门投，殁者举家哭。翛然社主人，差幸客免逐。折柬复相邀，过当农祀谷。置酒北窗下，莲叶香馥郁。不须藕与冰，不必丝与竹。欢然朋盍簪，相与醉醽醁。譬饮清凉散，千金同一服。怀此柳下风，几疑身超俗。理乱且不知，遑问世逐鹿。顾我近市居，尘嚣无术扑。城市而山林，惟君此为独。相约旬一游，尘襟涤万斛。"
"庚午四月廿七日章君塍粟补举消寒第九集赋此","清末近现代初","王其元","一饮一啄关定数，一死一生数尤注。消寒仅传九九图，冬去春来春又去。异哉此会独延长，是何濡滞必有故。忆从去冬赏菊筵，无少无长十人与。当筵序齿整无零，五百八十寿诗赋。消寒荟萃十一人，首倡冬月廿九辰。社主兴豪先开宴，言定拈阄依次轮。轮台已过病夫会，九转消寒待君身。时则病夫未病也，而君无病忽吟呻。河鱼腹疾将奈何，绵延床蓐历数旬。历数旬，会遂停，君病将痊病夫病。汤药纵尝难续命，可怜未满来复期，地下修文病夫应。幸君病体日渐康，调摄经旬病若忘。清门席上近相见，依然饮啖竟如常。今且补作消寒会，宝墨楼头文宴张。况兼补缺有钱起，虽较病夫少十载。若从今岁算相加，亦与去年数相似。得此天然玉合子，不惟消寒一局缺者完，抑且庆祝六百将自后年始。"
"九日怡园雅集","清末近现代初","王其元","吟风弄月夏秋好，霜信又催重九早。避暑已过寒未来，佳节登高豁怀抱。渊明生日传无徵，聊就重阳祝寿考。同侪争上皆山亭，定有天风吹浩渺。怡园主人兴最豪，何止十人才足了。远公本储斗石才，日课夫子犹自道。汝南夙负月旦评，一编诗集追丁卯。松庵三绝媲不知，早共枝山推墨宝。西堂佳句梦中搜，搜罗待续江干草。塍公味公皆好游，齐树燕云供摛藻。馀子莘莘亦善诗，近体古体会心巧。下走仅为下里吟，一曲阳春和终少。疏风冷雨满城来，名句自属潘邠老。子安年少得名滕阁序，有神助风风帆饱。七百里中一夕来，轻舟飞送疾如鸟。当将即席赋至落霞秋水惊人句，遂使都督以下文武读之齐倾倒。而我撚断吟髭，祇恐腹中空空笑我难就稿。羡君负大才，叹君知先兆。宦游既倦早归来，三径未荒篱菊绕。掩关习静怕自怡，结庐幸无车马扰。娱情诗酒复力田，百亩种分粳秫稻。园名怡兮社名陶，希古渊明志独矫。我读渊明九日诗，有花有酒溢言表。有酒可招刘伶陪，无酒或仿杜康造。龙山落帽韵事传，嘲孟有文文已杳。陶孟两家本旧姻，玉润冰清相映皎。坡公爱陶并爱孟，九日和陶诗意晓。孙盛嘲文久失传，坡公补之岂曰小。君性爱陶亦爱苏，尚友古人胸襟何浩浩。古人登高为避灾，只今避灾无仙岛。可怜岁岁遇兵灾，何日灾消身足保。此閒学士有青莲，追陪况有采芝皓。有酒学仙神与游，无酒学佛形似槁。惟君斗酒诗百篇，清新俊逸侔庾鲍。一官一集亦有人，翰墨因缘留鸿爪。诸君皆属风雅才，岂徒赠句欢联缟。顾余南郭亦滥竽，覆瓿讵可灾梨枣。沧桑变幻乱靡平，万斛愁凭一尊扫。"
"庚午二月初二日为怡园主人六旬双庆暨母夫人八秩华诞社友具餪筵为寿二首 其一","清末近现代初","王其元","豫祝怡园嘏，春阴酿绮筵。几人周甲庆，一老杖朝年。母寿兼妻令，宾嘉复主贤。楼头听夜雨，消息杏花天。"
"庚午二月初二日为怡园主人六旬双庆暨母夫人八秩华诞社友具餪筵为寿二首 其二","清末近现代初","王其元","省识朋簪寿，君家美独专。合成年二百，祝到客三千。桃熟西池上，尊开北海边。愿将身化燕，飞贺画堂前。"
"奉读冶盦仁兄五十述怀诗赋此谨赠二首 其一","清末近现代初","王其元","百龄强半过匆匆，壮志潜消离乱中。劬学助丸劳柳母，读书下酒赏祁公。君能行路九千里，我忝长年廿四风。赢得清名诗卷里，雅怀当与谪仙同。"
"奉读冶盦仁兄五十述怀诗赋此谨赠二首 其二","清末近现代初","王其元","烽火惊心退息佳，皋比还我旧生涯。欲谋多士臻高格，端赖真师分二斋。津上剑光终有合，丰城宝气讵长埋。从来大器成都晚，君是香山九老侪。"
"庚午新正，季鸣景侯补行消寒第三集二首 其一","清末近现代初","王其元","漫园荒后适园兴，子弟能诗祖武绳。两世清才最难得，几人心醉玉壶冰。"
"庚午新正，季鸣景侯补行消寒第三集二首 其二","清末近现代初","王其元","昨宵微雨酿新春，天为留君作主人。形迹休分南北阮，座中半是葛天民。"
"庚午正月二十九日，予值消寒第七集赋此","清末近现代初","王其元","今日为何日，一月二十九。是为选胜期，不可无尊酒。尊酒岂易同，重劳诸诗友。卜宅在市廛，嚣尘时时有。高轩过闾门，未遑效拥帚。相期联袂来，心虚师竹受。回忆十九年，沧桑变幻久。鼙鼓动地来，四方难糊口。簪杏隐红颜，看花归白叟。或返自河阳，或退从江右。或橐笔齐燕，束装回先后。密迩桑梓閒，投李恒报玖。建安善刀藏，终推才八斗。叔重词吐经，绝妙肖齑臼。南郭斗垒酣，精神尤抖擞。昆仲说笏山，屠龙足抗手。吴越本世家，文章为渊薮。峥嵘二少年，下走亦却走。觥觥大集行，各自见抱负。明日中和节，杀青将开首。选政属东山，名山期同寿。诸君李杜才，珠玉不胜取。但未识下里，得附阳春否？薄技学雕虫，先以覆酱瓿。"
"哭陆亚英依韵序三十绝 其一","清末近现代初","周水平","不约能同各渡东，寒暄相问面微红。芳容才貌群花愧，最感卿卿指示功。"
"哭陆亚英依韵序三十绝 其二","清末近现代初","周水平","太平洋里浪涛冲，漂泊孤身顿变容。醒后不知谁侍护，轻轻报我是阿侬。"
"哭陆亚英依韵序三十绝 其三","清末近现代初","周水平","卿生湘省我澄江，春日相逢在异邦。往事回思皆是泪，积年累月恨填腔。"
"哭陆亚英依韵序三十绝 其四","清末近现代初","周水平","傲骨英英挺秀姿，羡卿偷赋定情诗。当年多少相思意，变作伤心杜宇词。"
"哭陆亚英依韵序三十绝 其五","清末近现代初","周水平","神明华胄感衰微，巾帼英雄海外飞。几辈羡卿卿羡我，哭卿黄土复何希。"
"哭陆亚英依韵序三十绝 其六","清末近现代初","周水平","生死何曾隔太虚，音容笑貌乃娇如。夜台寂寞应怀我，客况萧条当到徐。"
"哭陆亚英依韵序三十绝 其七","清末近现代初","周水平","柔肠侠骨共时无，思虑绸缪若网蛛。最是关心寒暖意，我今咯血有谁虞。"
"哭陆亚英依韵序三十绝 其八","清末近现代初","周水平","不忍池堤曾手携，同游上野联吟题。令人最是断肠处，春燕偏来话絮泥。"
"哭陆亚英依韵序三十绝 其九","清末近现代初","周水平","忆往情深悲苦加，飘零海外在天涯。东风狂打吹花落，凭吊芳魂菜市街。"
"哭陆亚英依韵序三十绝 其十","清末近现代初","周水平","不读赠梅心已灰，偏偏时节近黄梅。空留遗物人何在，化作尘埃土一抔。"
"哭陆亚英依韵序三十绝 其十一","清末近现代初","周水平","牙琴一曲奏横滨，绝技赖卿扶校贫。应有馀音飘浊世，长留倩影唤真真。"
"哭陆亚英依韵序三十绝 其十二","清末近现代初","周水平","请缨无路感终军，解意慰情端赖君。浩劫悲卿天下泪，有心悼惜挂寒云。"
"哭陆亚英依韵序三十绝 其十三","清末近现代初","周水平","玩月日光心自豪，举杯对影乐陶陶。东风一样摧残甚，绿柳依然偏丧桃。"
"哭陆亚英依韵序三十绝 其十四","清末近现代初","周水平","宵觇魂魄泪如河，真影难留可奈何。梦里馀音差尚在，声声犹叫好哥哥。"
"哭陆亚英依韵序三十绝 其十五","清末近现代初","周水平","东京湾畔写红霞，眷属情成众口誇。海上波涛惊耗简，从今怕见并头花。"
"哭陆亚英依韵序三十绝 其十六","清末近现代初","周水平","避暑双双到日光，诗心唐韵句尤狂。佳人谢去沧桑改，茅店空留翰墨香。"
"哭陆亚英依韵序三十绝 其十七","清末近现代初","周水平","辞别东京辞大瀛，不行神户绕韩行。家人闻悉俱流泪，愿买情丝绣亚英。"
"哭陆亚英依韵序三十绝 其十八","清末近现代初","周水平","犹忆同游比谷园，芊芊芳草绿平原。吟来新句题衣角，点点而今化泪潸。"
"哭陆亚英依韵序三十绝 其十九","清末近现代初","周水平","生长湘中惯画兰，渊源家学老青丹。并头一幅知含意，物是人非不忍看。"
"哭陆亚英依韵序三十绝 其二十","清末近现代初","周水平","墨少恨多泪雨潸，何时重唱大刀环。当年空绾同心结，薄命哭卿自哭鳏。"
"哭陆亚英依韵序三十绝 其二十一","清末近现代初","周水平","卿弦未断嘱调弦，临死殷殷又寄笺。不若卿时卿不愿，世间几个似卿贤。"
"哭陆亚英依韵序三十绝 其二十二","清末近现代初","周水平","群山寂寞水迢迢，如此英魂何处招。家有南阳桑八百，傥来伴我一同樵。"
"哭陆亚英依韵序三十绝 其二十三","清末近现代初","周水平","恨事语人徒惹嘲，孤魂飘渺在荒郊。男人眼泪真难得，孽海此身默默抛。"
"稷山南庄吟六首 其一","清末近现代初","王恩汾","白蛇港贯运横河，舟楫交通便利多。长短板桥前后架，行人疏落两三过。"
"稷山南庄吟六首 其二","清末近现代初","王恩汾","稷山屴崱峙天空，山下陂田辟几弓。山芋芊绵山径曲，山隈时驻牧牛童。"
"稷山南庄吟六首 其三","清末近现代初","王恩汾","经商逐利总赢馀，贩了耕牛又贩猪。南北东西常跋涉，敢因劳瘁滞家居。"
"稷山南庄吟六首 其四","清末近现代初","王恩汾","环村住户百馀家，纯朴成风力戒奢。耕读常留先世泽，閒来聚处话桑麻。"
"稷山南庄吟六首 其五","清末近现代初","王恩汾","村中望族合推吴，曰蒋曰黄德不孤。声应气求融芥蒂，同舟共济赖相扶。"
"稷山南庄吟六首 其六","清末近现代初","王恩汾","甃石为墙似铁坚，民居高枕尽安眠。一般惯作穿箭者，莫事蒙庄胠箧篇。"
"六十自遣二首 其一","清末近现代初","王恩汾","夕阳虽好不多红，绮思豪情付一空。閒以吟哦消岁月，绝无著述绍箕弓。名心久掷云霄外，壮志潜磨策简中。屈指杖乡今已届，腼颜等作信天翁。"
"六十自遣二首 其二","清末近现代初","王恩汾","大陆龙蛇夏变夷，出门一步路岖崎。关津严诘浑如盗，貔虎横行是可儿。谄笑胁肩时务识，危言强项众人嗤。苟全性命于馀劫，敢浼亲朋进玉卮。"
"教师节，本校开五周纪念会有京剧六出各成一绝 其一 乌盆计","清末近现代初","王恩汾","异地经商刘世昌，赢馀策马返家乡。中途遇雨投荒宿，象齿焚身最可伤。"
"教师节，本校开五周纪念会有京剧六出各成一绝 其二 卖黄马","清末近现代初","王恩汾","丈夫能屈始能伸，潦倒风尘自在身。只为揶揄难忍受，且将名马脱同人。"
"教师节，本校开五周纪念会有京剧六出各成一绝 其三 探阴山","清末近现代初","王恩汾","包公正气贯丹霄，出入阴阳路两条。黑幕沈沈谁揭举，惟公明镜澈群妖。"
"教师节，本校开五周纪念会有京剧六出各成一绝 其四 女起解","清末近现代初","王恩汾","苏三起解剧堪怜，海底沈冤冤莫宣。幸遇恩公王抚使，拨开云雾见青天。"
"教师节，本校开五周纪念会有京剧六出各成一绝 其五 空城计","清末近现代初","王恩汾","武侯韬略夙驰名，拥彗弹琴却敌兵。门户洞开无一卒，反教强寇胆心惊。"
"教师节，本校开五周纪念会有京剧六出各成一绝 其六 审郭槐","清末近现代初","王恩汾","郭槐阴险世无伦，彘狗行为实可瞋。善恶到头终有报，须知后果即前因。"
"老友漱斋归自蜀川，以六十述怀二律见示，步韵答之，即希指政二首 其一","清末近现代初","王恩汾","当年总角各成童，臭味相投水乳融。愧我疏狂遭白眼，羡君腾达走青骢。儒无腐气形殊俗，学到养时句自工。失喜今朝归梓里，衔杯欢笑话离衷。"
"老友漱斋归自蜀川，以六十述怀二律见示，步韵答之，即希指政二首 其二","清末近现代初","王恩汾","屏居天宝乱离中，劫后残生一藐躬。甘守清贫珍晚节，羞随颓俗损高风。疏慵免受亲朋顾，摆脱不羁尔我同。甲子重新初度届，忻看发黑更颐丰。"
"题赵维松学兄皦日图五首 其一","清末近现代初","王恩汾","神仙夫妇说刘纲，事出流传属渺茫。何若丹青成卷轴，风仪仰处识鸿光。"
"题赵维松学兄皦日图五首 其二","清末近现代初","王恩汾","当年痛赋鼓盆歌，大数限人可奈何。果使灵台真不昧，梦魂会处亦曾多。"
"题赵维松学兄皦日图五首 其三","清末近现代初","王恩汾","人生入世原如寄，或寿或夭亦夙因。参透此关真达者，可从明月悟前身。"
"题赵维松学兄皦日图五首 其四","清末近现代初","王恩汾","羡君洒脱绝尘寰，元箸超超不可攀。自愧子阳蛙底井，胸中俗虑未全删。"
"题赵维松学兄皦日图五首 其五","清末近现代初","王恩汾","叠经世变几沧桑，人事推迁过去忙。往日同堂如在眼，而今鬓发各苍苍。"
"民国二十一年夏月自题于君永学校二首 其一","清末近现代初","薛昂若","笑我齿徒加，观书恨眼差。难寻三益友，聊种四时花。穷达由天命，优游度岁华。壮年吟秀句，不觉已鸣鸦。"
"民国二十一年夏月自题于君永学校二首 其二","清末近现代初","薛昂若","自问莫迂拘，人讥我腐儒。偷閒非学少，爱洁不留须。种菜偕妻子，耕园有老夫。荷锄常带酒，酒醉几忘壶。"
"又咏七律二首 其一 酒前自述","清末近现代初","薛昂若","八龄失恃苦难言，庭训成人悉父恩。风雨聊遮归祖宅，夫妻尚健为男婚。一生到老真寒士，两女先亡抚外孙。幸赖迈年耕舌力，油盐茶米有来源。"
"又咏七律二首 其二 醉后自感","清末近现代初","薛昂若","奸诈人心变幻奇，年衰岂敢与相知。生成骏骨难谐俗，学画蛾眉不入时。有味古书深爱惜，趋炎热客怕追随。莫如斟酒行吾素，醉后狂言且赋诗。"
"偶游君山咏诗两章 其一","清末近现代初","薛昂若","极目江天一望赊，夕阳倒映水中斜。君山花木无人管，迁入寻常百姓家。"
"偶游君山咏诗两章 其二","清末近现代初","薛昂若","散步寻春君麓游，年衰怕上望江楼。孤帆远影碧空尽，潮水迢迢天际流。"
"民国十九年辞春晖镇长职二首 其一","清末近现代初","薛昂若","勉执教鞭数十年，朝吟夕诵被牵连。况今岁已周花甲，自问犹难种砚田。"
"民国十九年辞春晖镇长职二首 其二","清末近现代初","薛昂若","才疏学浅溯生平，捧读训词不胜惊。愧我无才难复命，聊吟巴曲当辞呈。"
"民国十六年春，有事至泰州城，游于古寺中六朝柏树下，老僧嘱余题诗一首，以留纪念","清末近现代初","薛昂若","六朝柏老数千年，云外昂头成树仙。鹤寿龙蟠形古怪，俨如诸葛庙堂前。"
"余友王君有花癖赠诗一章","清末近现代初","薛昂若","指点红楼在，问君自妾家。逢场虽作戏，走马果看花。听得莺喉啭，难描凤眼斜。巫山同一梦，梦醒有无差。"
"复杨买文函附自感诗四章 其一","清末近现代初","薛昂若","花报春风又一年，东南犹未息烽烟。满腔心事无他想，聊与知音咏几联。"
"复杨买文函附自感诗四章 其二","清末近现代初","薛昂若","不是愁边即醉边，销愁觅醉是年年。逢人每说莲心苦，处世谁如苋实圆。"
"复杨买文函附自感诗四章 其三","清末近现代初","薛昂若","一声长叹半生忧，俗务万般酒几筹。自恨心中多傲骨，机缘虽有不同俦。"
"复杨买文函附自感诗四章 其四","清末近现代初","薛昂若","力衰岁晚在当前，花到残时最可怜。自溯生平耕舌苦，维君结契忆前年。"
"沙溥泉老先生摄化妆垂钓影，委余代题诗两章 其一","清末近现代初","薛昂若","从来妙笔贵传神，携笠持竿现一身。朋辈相看皆识我，我将自笑作何人。"
"沙溥泉老先生摄化妆垂钓影，委余代题诗两章 其二","清末近现代初","薛昂若","自悔蹉跎六十年，想来都被俗情牵。何时得把仔肩卸，学钓磻溪乐我天。"
"民国二十三年秋月，澄翰学校三十周年纪念，适余君永校六十三周年，题诗一章以赠之","清末近现代初","薛昂若","屈指光阴卅载前，那知立校竟同年。几经沧海桑田变，成绩依然盈万千。"
"寒食日至校，见花飞满处，古诗所谓『春城无处不飞花』，即咏五律八韵","清末近现代初","薛昂若","寒日东风发，春城处处花。轻飞双凤外，散入五侯家。摇曳融晴絮，颠狂绚彩霞。女墙拦不住，潘县并堪誇。飘泊通何限，迷茫尽欲遮。绿杨红杏满，金殿玉楼加。汩汩来还去，霏霏整亦斜。韩公吟秀句，韶景丽天涯。"
"中秋日玩月，即咏五律八韵","清末近现代初","薛昂若","记得寻常月，原多朗朗情。正逢秋皎洁，分外影光明。叶已梧桐脱，声才蟋蟀鸣。团圆千里共，气象十分盈。金兔非加染，银蟾觉倍清。虽云增色相，犹是旧晶瑩。光彩星辰让，精华桂子生。深宵如白昼，玩赏到三更。"
"曹远模老先生八旬荣寿，赋诗侑觞，即希政之二首 其一","清末近现代初","薛昂若","暨阳望族姓名秀，卅载宦游政绩良。听讼犹人期德化，立功邀宠锡嘉章。甘棠旧泽思东省，鲁殿灵光重故乡。时值九秋开九秩，枇浆醉映菊花黄。"
"曹远模老先生八旬荣寿，赋诗侑觞，即希政之二首 其二","清末近现代初","薛昂若","九如颂满寿筵前，大德当然享大年。绕膝芝兰荣四代，登堂珠履集三千。名园结社娱清福，泮水重游话夙缘。世事任他沧海变，渭滨垂钓慕先贤。"
"泽人马医师四旬荣寿暨乔迁志盛四首 其一","清末近现代初","薛昂若","五常追溯旧家声，祖泽相传医更精。年值四旬迁甲第，聊吟巴曲贺先生。"
"泽人马医师四旬荣寿暨乔迁志盛四首 其二","清末近现代初","薛昂若","出谷乔居善择邻，新生活动有缘因。医人医国称贤士，寿世寿民亦寿身。"
"泽人马医师四旬荣寿暨乔迁志盛四首 其三","清末近现代初","薛昂若","功同相业实堪钦，寿福无涯本善心。泽被民生开广厦，每闻蔀屋感恩深。"
"泽人马医师四旬荣寿暨乔迁志盛四首 其四","清末近现代初","薛昂若","医星光映寿星明，妙手回春播盛名。天锡遐龄刚日午，觞开新宅酒频倾。"
"庚辰春月国民难中，邮递四川省重庆县祝平内侄婿诗一章","清末近现代初","薛昂若","亲朋羁旅各西东，劫后馀生感慨中。鹏侄寓申报我道，钟孙医病赖恩洪。双方避难双方苦，两地相思两地同。万里关山书不达，他年觌面诉离衷。"
"谨步原韵两章奉贺章仰苏先生重游泮水 其一","清末近现代初","薛昂若","衣冠谒圣想前时，入学手携芹碧滋。人物维新变世事，江山依旧换旌旗。老当气壮冲星剑，谁敢心倾向日葵。何幸耆英国难后，重游泮水快题词。"
"谨步原韵两章奉贺章仰苏先生重游泮水 其二","清末近现代初","薛昂若","世代沧桑废国盟，新朝新贵尽时英。渔樵隐逸行吾素，耕读逍遥随我情。圣庙三桥君又到，文场八股孰重赓。逢斯盛举应仲庆，勉缀芜词吟兴生。"
"西邻家有恒户今检为地主，即咏七古以赠之","清末近现代初","薛昂若","君不闻，人心险恶毒如蛇，天眼近来转似车。分外钱财汤泼雪，强求产业水堆沙。君不闻，绿水青山景色幽，前人田地后人收。后人收得休欢喜，还有没收在后头。惟有苦穷最日久，从来富贵若云浮。藏金积玉人生累，乐道安贫天爵修。华屋高堂何必建，良田美产勿须谋。箪瓢陋巷称贤者，污吏贪官今犯囚。浪费资财经打倒，勤劳工作合潮流。先人暴利终无益，后代遭殃反受忧。半苦半甜真妙境，半耕半读有何尤。我家数代称寒士，独酌吟诗任自由。厨下常空无别味，园中春韭当珍馐。呼儿沽酒同相饮，与尔消除地主愁。"
"又祝远老寿","清末近现代初","薛昂若","精神矍铄老封翁，政绩多端声望隆。除盗安民驱土匪，劝农兴学办河工。甘棠遗爱思仁泽，禾穗嘉章奖大功。年值八旬开盛宴，同堂四代福无穷。"
"谨步王县长云裳留别原韵四章 其一","清末近现代初","薛昂若","由来儒将出儒生，壮志从戎弃管城。万里战勋惟革命，一朝党学化群盲。而今官宰暨阳邑，曾昔功高背水营。自爱洁身无俗韵，悬崖雨洗月华清。"
"谨步王县长云裳留别原韵四章 其二","清末近现代初","薛昂若","一腔热血早持躬，闽浙赣湘历即戎。偃武修文自此起，投戈论治憩前冲。种花斯境留芳泽，折柳临歧怅帐篷。所去民思追古吏，好将遗爱比羊公。"
"谨步王县长云裳留别原韵四章 其三","清末近现代初","薛昂若","莅治蓉江虽数旬，能同好恶与吾民。回思革命停车后，为慕名贤倒屣频。从此往来无俗士，当知谈笑有高人。群生咸庆其苏候，爱从诚如爱己身。"
"谨步王县长云裳留别原韵四章 其四","清末近现代初","薛昂若","高官名吏扫尘氛，岂比寻常逐世纷。八斗才储补博士，六韬学富策奇勋。毫端常落三千字，笔阵横驱十万军。深恨仁人物解组，何时饮酒再论文。"
"谨步陈唯生先生花甲寿原韵四章 其一","清末近现代初","薛昂若","半生回湘备艰辛，閒说年华数十春。有运未来甘自屈，抱才不遇岂求伸。悲怀难遣虑中馈，壮志期成渡远津。从此龙门堪在望，究心经史企陶甄。"
"谨步陈唯生先生花甲寿原韵四章 其二","清末近现代初","薛昂若","喜谈往事战秋风，辜负书生宦海中。政治从宽除猛厉，学才多进愈谦冲。年周花甲精神健，运过艰钜气象雄。晚境定看徵远寿，绵绵福泽正无穷。"
"谨步陈唯生先生花甲寿原韵四章 其三","清末近现代初","薛昂若","杖藜随处乐盘桓，更作风流王谢看。笔下生花堪并李，才高能识尚思韩。是翁矍铄多诗兴，惟颔仪容应问安。共向颍川开盛宴，琼筵醉酒却春寒。"
"谨步陈唯生先生花甲寿原韵四章 其四","清末近现代初","薛昂若","生平下榻慕名贤，所去民思在北燕。共仰古风堪寿世，咸称廉吏莫贪钱。宏开基业荣宗祖，大启门庭傍郭田。愧我不文扬盛德，聊吟巴曲当诗篇。"
"家曼卿贤侄开六之庆题诗书赠","清末近现代初","薛昂若","称觞时与菊觞同，把酒咸庆半百翁。聪秀儿郎依膝下，温柔内助主闺中。兼营商贾师端氏，素业儒医本父风。愧我忝居前辈列，忻看多寿亢吾宗。"
"鲍子杨先生五旬荣寿，谨咏诗章以留纪念","清末近现代初","薛昂若","谈心把酒溯当年，相隔长江各一天。货殖早研迁史传，养身能读自由篇。如君隐市诚难得，使我识荆自有缘。百岁开觞今有半，知非寡过共称贤。"
"赖公蓝田开七秩觞咏诗敬贺四首 其一","清末近现代初","薛昂若","祖居福建久推崇，卅载来澄作寓公。本是宝山堂望族，绵绵德泽旧家风。"
"赖公蓝田开七秩觞咏诗敬贺四首 其二","清末近现代初","薛昂若","少孤为客效疆场，历尽风霜苦备尝。北辙南辕无定迹，精神尚武立奇功。"
"赖公蓝田开七秩觞咏诗敬贺四首 其三","清末近现代初","薛昂若","谈兵虎帐话青年，气概豪雄赋自天。驰马暇时还试剑，好将壮志著先鞭。"
"赖公蓝田开七秩觞咏诗敬贺四首 其四","清末近现代初","薛昂若","煌煌封典表功臣，优奖频加宠及身。兰玉森森能济美，得收佳果證前因。"
"赵伯母张太夫人成主之期赋诗三章 其一","清末近现代初","薛昂若","德望澄江作女宗，同堂四代福无穷。儿孙名誉驰商学，克俭克勤家道隆。"
"赵伯母张太夫人成主之期赋诗三章 其二","清末近现代初","薛昂若","博士成名羡子贤，欧西游学计多年。显亲中外诚非易，天水堂前孝格天。"
"赵伯母张太夫人成主之期赋诗三章 其三","清末近现代初","薛昂若","年逾七秩返长空，灵墓前年葬邑东。回溯太君多懿德，愧无椽笔辟幽衷。"
"章母吴太夫人仙去赋诗四章敬挽 其一","清末近现代初","薛昂若","延陵淑德适全城，屈指游仙已两春。香雪腊梅迎吊奠，驾輀瘗玉是今辰。"
"章母吴太夫人仙去赋诗四章敬挽 其二","清末近现代初","薛昂若","章母真同孟母贤，义方教子意绵绵。而今追悼皆词翰，我亦挥毫写锦笺。"
"前校长章公表文千古题诗两章挽之 其一","清末近现代初","薛昂若","赴赣光阴两载过，凭空噩耗动哀歌。怀才偏涉沧桑感，老幼全抛遗恨多。"
"前校长章公表文千古题诗两章挽之 其二","清末近现代初","薛昂若","曾经桃李共栽培，师范何堪化劫灰。如此英才偏不寿，纪年仅稍胜颜回。"
"季伯母范太夫人驾輀之期漫成七绝","清末近现代初","薛昂若","吊奠刚逢秋仲天，木樨香满祭筵前。音容宛在犹如昨，耿耿灵光耀九泉。"
"铸剑戟为农器","清末近现代初","薛昂若","田器将何铸，惟须战器供。剑翻堪利佃，戟更助勤农。善政同归马，销光拟化龙。锄云增耒耜，犁雨息烟烽。牛买升平范，鸥閒里巷容。颂声闻一片，四海乐陶镕。"
"赋得灯下读书鸡一鸣","清末近现代初","薛昂若","独坐心何静，三更月上升。一鸣鸡报晓，勤读卷临灯。岂等秦关唱，堪同祖逖兴。乍啼鹭客梦，多味鲍吾膺。照匪青黎共，音传绛阙登。陆公冬夜诵，诗兴快相乘。"
"读书有味觉身閒","清末近现代初","薛昂若","未得书中味，晨昏苦读书。欣然生雅趣，更觉胜閒居。不独挑灯后，端如食蔗初。勤当求万卷，暇岂等三馀。积学原无尽，伊人恰似舒。功夫深养到，佳境乐何如。"
"壬申春，国难有感 其一","清末近现代初","薛昂若","谁将惹我弄刀兵，万众齐心抱不平。可恨乱时难论理，遑云国法与人情。"
"壬申春，国难有感 其二","清末近现代初","薛昂若","既称天下已为公，何得如斯看不空。争地争城劳尽力，杀人盈野痛无穷。"
"壬申春，国难有感 其三","清末近现代初","薛昂若","国难将临俗子忙，探消问息色仓皇。那知雨骤风狂候，不定心神胆不强。"
"壬申春，国难有感 其四","清末近现代初","薛昂若","连朝炮火溯从前，屈指逾时已七年。变故人生何所恃，恃斯白日与青天。"
"壬申春，国难有感 其五","清末近现代初","薛昂若","龙蛇变幻起东夷，正是男儿报国时。到底背城决一战，沙场醉卧又奚辞。"
"壬申春，国难有感 其六","清末近现代初","薛昂若","国联侃侃论和戎，黑暗重重那得公。孰是权奸孰正直，星光掩映云瞳朦。"
"壬申春，国难有感 其七","清末近现代初","薛昂若","钱财日日付东风，弄到民贫国亦穷。矮鬼连朝烧更杀，频挥老泪哭英雄。"
"壬申春，国难有感 其八","清末近现代初","薛昂若","年来谣说乱如麻，云散风流共徙家。尽起浪波吾不管，聊将诗酒作生涯。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其一","清末近现代初","薛昂若","平时感慨寓诗中，怨恨春江起战风。触景生情今昔异，衰年不与壮年同。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其二","清末近现代初","薛昂若","当兹春景正芳菲，世事茫茫无是非。闸北江湾早蹂躏，人民逃难苦愁眉。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其三","清末近现代初","薛昂若","无事隐居山水隈，渔樵耕读任徘徊。不知弹雨枪林下，怕看江边劫后灰。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其四","清末近现代初","薛昂若","满江烽火满心寒，惹我连朝春梦残。闻道沪滨兵不解，战区岂忍细查看。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其五","清末近现代初","薛昂若","疾如行蚁上南柯，一发千军起怒波。试马柳营春正好，英雄用武莫蹉跎。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其六","清末近现代初","薛昂若","花甲已周万事墉，乱时最怕老年逢。惊闻劫火连三月，未卧常闻半夜钟。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其七","清末近现代初","薛昂若","何年得见太平时，外患频来泪欲垂。内顾心伤生派别，愈多党见愈难支。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣 其八","清末近现代初","薛昂若","强吞弱肉理难论，风送蛟龙入海门。投笔从戎犹未晚，问君何故忍人侵。"
"壬申年春又见沪报载蔡庭楷军长吟诗三章余乘酒兴步原韵三章 其一","清末近现代初","薛昂若","蔡君努力历辛艰，不扫敌人誓不还。十九路军最奋勇，肃清矮贼镇河山。"
"壬申年春又见沪报载蔡庭楷军长吟诗三章余乘酒兴步原韵三章 其二","清末近现代初","薛昂若","奋志冲锋不顾身，死而不朽是精神。可怜闸北江湾骨，犹是春闺梦里人。"
"壬申年春又见沪报载蔡庭楷军长吟诗三章余乘酒兴步原韵三章 其三","清末近现代初","薛昂若","连江炮火射云间，效力疆场不畏难。两载家书难屡达，可怜久战未归还。"
"顾影无如白发何","清末近现代初","薛昂若","纵是分阴惜，无如疾似梭。青年曾自慰，白发复云何。生活愁中得，韶华梦里过。求人嗟老迈，责己悔蹉跎。节比松犹竞，鬓同雪已多。茫茫身世感，幸我乐吟歌。"
"丁丑国难有感 其一","清末近现代初","薛昂若","东西南北起刀兵，奋斗和平愈不平。国贼未除多国难，民权失去害民生。全篇遗嘱今无问，大会宣言永绝声。二十六年假革命，私囊自饱是真情。"
"丁丑国难有感 其二","清末近现代初","薛昂若","炮火连天举世然，衷怀感慨涌毫端。翻云覆雨几千里，寒胆惊心已半年。各处被灾遭杀戮，问谁何地有团圆？乡间遇险尤多惧，时刻忧愁夜失眠。"
"丁丑国难有感 其三","清末近现代初","薛昂若","回忆离家几许时，故园景象繫吾思。人民失所无归日，黑白不分已乱棋。北望旧巢疑遇火，南飞老鸟乏栖枝。途中幸借村乡住，风雨满城恨莫知。"
"丁丑国难有感 其四","清末近现代初","薛昂若","争地争城孰假真，牺牲性命不为珍。思乡尽是他乡子，末世终无治世人。避难已经四五月，嗟余年迈七旬春。乱离苦况将谁诉，偶遇故交意倍亲。"
"题赠 其一","清末近现代初","薛昂若","校中训毕赴官中，课后又能勤办公。学礼学诗坚德性，多才多艺不居功。"
"题赠 其二","清末近现代初","薛昂若","数代书香德望隆，锦心绣口有家风。诗人自古称诗窖，恨我耋年窖不通。"
"又国难有感七绝二章 其一","清末近现代初","薛昂若","烽火刀兵夜夜然，中华安靖望何年。全家寄旅符祥巷，一枕战风那得眠。"
"又国难有感七绝二章 其二","清末近现代初","薛昂若","儿郎冒险入城中，被敌压迫作苦工。经过家门不忍睹，户窗打尽物皆空。"
"己卯冬月国难不平又咏二首 其一","清末近现代初","薛昂若","希望和平不见和，无人能唱太平歌。双方让步调停易，战争延长唤奈何。"
"己卯冬月国难不平又咏二首 其二","清末近现代初","薛昂若","遭兹国难两三周，财尽民穷犹断炊。不克乘桴浮海外，吟诗略可解吾愁。"
"戊寅六月六日避难回家即咏三章 其一","清末近现代初","薛昂若","走到城门一鞠躬，街前房屋尽烧空。家中墙壁虽犹在，锅灶毫无四面通。"
"戊寅六月六日避难回家即咏三章 其二","清末近现代初","薛昂若","扫除垃圾入房东，内子遗容犹在中。火食难开无米煮，且沽市酒把饥充。"
"戊寅六月六日避难回家即咏三章 其三","清末近现代初","薛昂若","外无门扇内无床，四壁空空心里伤。购得旧窗姑整理，艰难经济苦商量。"
"己卯大除夕咏七绝二章 其一","清末近现代初","薛昂若","大年三十更贫穷，米价飞涨买不通。煮茗敲冰天气冷，庭前腊雪待春融。"
"己卯大除夕咏七绝二章 其二","清末近现代初","薛昂若","三更时有炮枪声，隐约闻来左北城。国难期中年又过，愁柴愁米受虚惊。"
"登君山","清末近现代初","吴妍因","一览江天阔，跫然登古邱。拱辰卑远岫，宗海束横流。珠履客安在，棘门君便休。空留黄歇土，孰与吊千秋。当车螳臂自高擎，百败原知无一成。犹有孤城堪效死，谁言小吏可偷生？五更独转偕亡曲，千古如闻速砍声。碧血写成垂世史，行间正气尚纵横。"
"春来","清末近现代初","吴妍因","为怕来时即去时，羁维欲借柳丝丝。如何南陌相迎日，便茁青青送别枝。"
"春去","清末近现代初","吴妍因","绿叶成章藉一挥，欲将大惑叩天扉。谁教青帝难为主，却任花飞春自归？"
"秋柳四首用渔洋韵 其一","清末近现代初","吴妍因","南浦才销送别魂，西风底便掩蓬门。彩曛虚弄金波影，玉露潜滋珠泪痕。行让黄花专老圃，更无红杏伴遥村。停杯空叠阳关曲，客舍青青孰与论。"
"秋柳四首用渔洋韵 其二","清末近现代初","吴妍因","瘦影离离不耐霜，行吟且为吊寒塘。柳枝小字裁成曲，金缕新歌填满箱。一代风流存乐府，六朝烟景送孱王。暮鸦终古依栖处，楼馆萧条似病坊。"
"秋柳四首用渔洋韵 其三","清末近现代初","吴妍因","翡翠帘栊金缕衣，婆娑春梦已全非。露湔雨洗浓阴淡，霜栉风梳密叶稀。织锦流莺今寂寂，剪枝老燕故飞飞。蹉跎红板江桥路，岂独桃花人面违。"
"秋柳四首用渔洋韵 其四","清末近现代初","吴妍因","腰支眉黛更谁怜，往日风流过眼烟。舞秃黄金丝缕缕，歌残白雪絮绵绵。陌头易褪撩人色，川上难回逝水年。徒忆当春曾入画，翠条摇曳碧池边。"
"清明苦雨四首 其一","清末近现代初","吴妍因","风满春郊雨满城，清明怪底不清明。最难沽酒前村路，偏听卖花深巷声。负郭家家支树错，通江处处海潮生。昨宵短梦依稀记，五色霞光万里晴。"
"清明苦雨四首 其二","清末近现代初","吴妍因","湿云腻雨久瀰漫，春半消沈花半残。万木无声如暗泣，孤城向晚益清寒。觇天屡盼明朝好，得句聊为一日欢。何处夕阳芳草地，不嫌辽远欲探看。"
"清明苦雨四首 其三","清末近现代初","吴妍因","无价光阴草草过，风凄雨楚奈春何。落花流水前溪杳，点絮淤泥广陌多。白袷断然惟怅卧，绿章翻欲乞晴和。红楼珠箔相望冷，辜负青郊踏踏歌。"
"清明苦雨四首 其四","清末近现代初","吴妍因","惜春心事乞晴辞，焚奏通明情岂痴。朝日欲薰芳草眼，夕阳待艳海棠姿。剪风燕羽应尤快，破晓莺声更不迟。最是东郊狂试马，水光山色映鞭丝。"
"民军谣","清末近现代初","吴妍因","巨炮一声天地骇，黄鹤白云颜色改。民军四起百城开，势如天吴倒沧海。问君何所求，荣封不用万户侯，但为民族争自由。问君何所喜，彰身不用百端绮，但使民权奠厥底。问君何所欲，食禄不用千钟粟，但愿民生裕以足。我家大国踞亚东，山环海抱江河通。五千馀年文化古，四百兆众风习同。况秉遗教民为贵，至治一本天下公。但得小康亦讲武，守土讵敢怠事功。故能安坐抚戎狄，存亡续绝济困穷。孰知子孙铸大错，忘却全民恣独乐。君权日长民气消，散沙一盘势历落。遂用纷纷变于夷，金戈铁马滋侵略。篡夺诡称天命归，满洲牧竖亦龙飞。南面巍巍圣天子，千牙百爪噬择肥。吁嗟民之肉，日日果其腹。吁嗟民之皮，夜夜供寝宿。彼为刀俎民禽犊，婢膝奴颜久觳觫。君不见民苦饥，彼肉糜，民号寒，彼锦衣。民栖荆棘彼金墀，民步艰难彼玉螭。利用厚生孰与谋，艰危穷困谁提携。尤恨中原窃据久，忝颜视之若固有。开门长揖碧眼儿，捉襟不觉辄露肘。鸦片战后七十年，全国利权丧八九。罔知更始作新民，但行狙术愚黔首。爱国志士屡诛锄，黄花新骨积成阜。自云太阿朕所持，弗与家奴宁赠友。嗟我堂堂七尺躯，岂甘久作辕下驹。脱羁释轭在今夕，奋身不更待须臾。碌碌文籍徒，投笔辞草庐。蚩蚩垄亩夫，辍耕相与俱。工不陈绳墨，贾不较锱铢。更有梁家娘子花家姝，裙腰不繫双明珠。一夫援鼓桴，万众投袂呼。殒元残骸讵所惜，誓欲北缚南单于。君不见巴黎公社血如雨，民主之旗初以举。北美独立战八年，共和业绩差可许。接踵继武今其三，尽善尤冀青出蓝。民族民权与民生，骊龙之珠在必探。但愿民之倒悬得解放，存仁取义心所甘。亦期功成身勇退，卖刀买犊乐且耽。呜呼，民国之民贤于帝国之天子，民之成军旨在此。我今奋起伸此旨，此旨不伸不如死。"
"锡苏火车道中","清末近现代初","吴妍因","地缩车初动，山回树疾趋。望亭花闪烁，浒墅水萦迂。飘瞥千村过，斯须百里逾。虎丘翘一塔，指点到姑苏。"
"植园杂感四首 其一","清末近现代初","吴妍因","垂杨犹是旧风华，竹所无人映夕霞。野草果然烧不尽，春来到处又开花。"
"植园杂感四首 其二","清末近现代初","吴妍因","红尘遍印马蹄痕，警卫无端屡禁门。花命亦如人命薄，天寒修竹黯销魂。"
"植园杂感四首 其三","清末近现代初","吴妍因","洗马桥头篱竹边，桃花零落菜花妍。微波榭畔波如镜，祇见浮萍不种莲。"
"植园杂感四首 其四","清末近现代初","吴妍因","竹外犹馀三两花，宫墙桃李属谁家？东风无力难为主，空对残阳曳绛纱。"
"遥知","清末近现代初","吴妍因","遥知绛帻唱残更，二老惺忪念远征。田宅欲教维故业，岁时屡为计归程。身皆是病犹勤事，儿各成家尚力耕。寸草春晖何日报，无能深悔作书生。"
"春去后游留园八首 其一","清末近现代初","吴妍因","不信芳春去便休，骑驴出郭访林丘。名留端的留谁住，更叩园门一索求。"
"春去后游留园八首 其二","清末近现代初","吴妍因","深深夏木尽成阴，但啭黄鹂惊客心。毕竟芳菲何处是，石林小院遍追寻。"
"春去后游留园八首 其三","清末近现代初","吴妍因","满庭木石自参差，惟见空枝映碧池。行到画桥临水处，沈吟不觉立移时。"
"春去后游留园八首 其四","清末近现代初","吴妍因","楼台倒映影澄鲜，流尽落花自静便。可怪南风还学步，鳞鳞吹皱水中天。"
"春去后游留园八首 其五","清末近现代初","吴妍因","虎样高岩龙样松，可亭西畔影重重。登临欲向邻家望，但听斜阳透远钟。"
"春去后游留园八首 其六","清末近现代初","吴妍因","曲径斜桥别有天，竹篱曲处草葱芊。昨宵汩汩桃花水，流向红尘何处边。"
"春去后游留园八首 其七","清末近现代初","吴妍因","扫苔斜倚夕阳亭，密叶繁枝锁画屏。还向西南林际望，扑人惟见数峰青。"
"春去后游留园八首 其八","清末近现代初","吴妍因","密罨蛛丝深闭门，徘徊此际更销魂。花明柳暗春多少，可在邻墙又一村。"
"虎丘访古八首 其一 剑池","清末近现代初","吴妍因","飞出鱼肠入郢都，死犹不舍欲何图？可怜湛湛池中物，及得徐君墓上无。"
"虎丘访古八首 其二 生公台","清末近现代初","吴妍因","说法无人台尚留，池莲座石几经秋？莲花依旧如摇舌，顽石于今不点头。"
"虎丘访古八首 其三 望苏台","清末近现代初","吴妍因","画城流瓦碧崔嵬，犹是笙歌叠叠催。何处吴王旧宫殿，望苏台上一徘徊。"
"虎丘访古八首 其四 真娘墓","清末近现代初","吴妍因","香消玉碎歇风流，过客依然恋古邱。陇上累累才士冢，游踪孰与吊千秋。"
"虎丘访古八首 其五 御碑亭","清末近现代初","吴妍因","三吴百姓竭黄金，斧凿云峦买赏心。立石还刊巡省句，可能风雅叶山林。"
"虎丘访古八首 其六 古塔","清末近现代初","吴妍因","金碧斑斓蟠古藤，六朝旧磴不堪登。遥看北寺虽完好，基础由来低几层。"
"虎丘访古八首 其七 千顷云","清末近现代初","吴妍因","虎踞空馀千顷云，不栽瑶草幻羊群。烟霞赚得狮回顾，风雨犹堪龙一耘。"
"虎丘访古八首 其八 东山寺","清末近现代初","吴妍因","歌声浩发舞衫狂，裙屐楼台士族王。今日茫茫何所有，晚钟跌宕破斜阳。"
"日暮题植园层楼","清末近现代初","吴妍因","更上一层楼，题诗自写愁。意随斜照远，韵逐晚风悠。设色山明媚，敷声竹劲遒。乱涂鸦点点，大笔塔横秋。"
"鹦鹉歌","清末近现代初","吴妍因","猿公沐而冠，赫赫据林莽。呼啸凭高枝，俨然群猴长。分庭疾凤麟，用谲幻魍魉。爪牙遍四方，贤俊尽一网。自云天命归，窃作非分想。从此启争端，山谷滋扰攘。嗟哉鹦鹉群，戢翼甘厮养。巧鼓如簧舌，啧啧相庆赏。惟公具雄才，暴乱资扫荡。非公秉大钧，纪纲孰执掌。众口肆喧呶，群盲相应响。欲教猱升木，己亦扶摇上。焉知非族类，终不关痛痒。今虽借一枝，终必跌千丈。兔死狗且烹，口舌安可仰。"
"谑柳二首 其一","清末近现代初","吴妍因","体态最温柔，含羞亦带愁。不堪风力猛，叶叶尽低头。"
"谑柳二首 其二","清末近现代初","吴妍因","笑倚斜阳岸，依依解送迎。南都方惜别，北部又生情。"
"龟蒙","清末近现代初","吴妍因","龟蒙仍耸峙，螳臂奈之何。白雪空琴操，乌骓徒楚歌。拔山功不竟，蔽鲁障尤多。谁奋愚公力，依然挥斧柯。"
"题画松","清末近现代初","吴妍因","岂无夭桃枝，著花红满陌。岂无纤柳条，与花相映射。乃作石上松，岑寂凝寒碧。我知画工意，握笔慎所择。以彼桃与柳，先秋辄狼藉。曷若虬龙姿，淩霜节不易。"
"重建体操室示诸生","清末近现代初","吴妍因","体操之室一茅宇，杈枒聊以蔽风雨。飞舞纷腾数百人，游戏此间称乐土。一朝风雷掠地来，竹梁芦顶俱尘埃。粪土之墙无久理，颠危欹仄况朽材。朽材材朽翻且覆，雀跃小儿停马竹。先生为召良工来，土石纷纷聚大木。相期基础久且坚，百年矗立无挫衄。吁嗟破屋可轮奂，安危新旧移时换。出门肃杀秋气凉，登临莫望吴江岸。吴江冷落暗吴山，绿树焦黄忽已半。林峦破碎无人修，狐貉豺狼滋窃窜。诸生诸生气峨峨，会欲拔山操斧柯。苍天可补待女娲，蓐收暴殄如之何。"
"半园戏咏十首 其一","清末近现代初","吴妍因","盈盈十五月端然，底事嘉名不命全。应是小姑犹独处，身如半璧未曾圆。"
"半园戏咏十首 其二","清末近现代初","吴妍因","耿耿星辰瑟瑟风，为谁小立桂堂东？此身亦似楼头月，可在含情脉脉中。"
"半园戏咏十首 其三","清末近现代初","吴妍因","晚傍花枝晓听莺，且从此处著閒情。非因有癖耽风月，世路艰难未可行。"
"半园戏咏十首 其四","清末近现代初","吴妍因","捲上珠帘面面宜，远山近塔赴阶墀。我来徒惹花枝笑，旅鬓秋容不入时。"
"半园戏咏十首 其五","清末近现代初","吴妍因","平地情波作五湖，扁舟我欲学陶朱。飘然从此经沧海，载得夷光绝世无。"
"半园戏咏十首 其六","清末近现代初","吴妍因","半山半水不求全，半壁新诗叠锦笺。但得半生花里住，风吹香梦落吟边。"
"半园戏咏十首 其七","清末近现代初","吴妍因","呖呖枝头鸟伴吟，此中有乐自堪寻。归来解读西昆未，顽艳章章护我心。"
"半园戏咏十首 其八","清末近现代初","吴妍因","我亦分明君子身，栖栖何日得依仁。定居却羡窗前竹，日暮亭亭倚美人。"
"半园戏咏十首 其九","清末近现代初","吴妍因","园未全窥路欲穷，回廊曲榭画堂东。隔墙一半风和月，髣髴安排在镜中。"
"半园戏咏十首 其十","清末近现代初","吴妍因","有情处处成佳趣，即景时时得好诗。会欲狂吟三百首，园花莫漫笑吾痴。"
"石湖舟次","清末近现代初","吴妍因","咫尺楞迦一望通，湖光山色夕阳中。荻摇水舍萧萧白，蓼泊秋汀冉冉红。居士宅惟飞野鹜，大夫船故引惊鸿。田园无恙伊人杳，空对烟波倚短篷。"
"题许颂慈乡先辈评月轩吟稿二首 其一","清末近现代初","吴妍因","芙蓉江上月娟娟，照彻琅瑶字字圆。细律果然推老辈，落花应是惜华年。东城旧隐本诗史，北郭遗编似祖传。他日暨阳修邑乘，如心端合传乡贤。"
"题许颂慈乡先辈评月轩吟稿二首 其二","清末近现代初","吴妍因","旧集乾隆蒋赵袁，自担行李到苏垣。秋风秋月閒评遍，宫草宫花客梦繁。两袖沧桑怀故国，一时桃李盛公门。本来诗学无新旧，多少英才是后昆。"
"答杨卫玉论秦王雄才","清末近现代初","吴妍因","位缘娠腹窃，基藉世家开。作圣凭多暴，贪天肆独裁。祖龙空自喜，秦鹿实堪哀。鱼臭沙丘道，雄才安在哉。"
"次韵和弥龛感事","清末近现代初","吴妍因","白骨青燐又一年，头颅虽好不论钱。风中野草依然在，梦里春闺剧可怜。近水城门初失火，满朝冠带正祈天。管弦更比烽烟甚，我亦哺糟学醉颠。"
"飓风叹","清末近现代初","吴妍因","民四八七天朦胧，奔腾澎湃来飓风。初时众庶悉称快，郁热所以和其衷。既而猛厉世无匹，往来驰骋磨苍穹。势如天吴倒海水，席卷大陆包长空。天惊石破雨骤至，巨鳌直捣冯夷宫。又如乖龙倏夜走，张牙特兀沧溟东。万灵呼啸作旗鼓，千鳞百介纷相从。俄顷乾坤失颜色，九州一气翻鸿濛。雷门震吼日未已，夜半犹闻声隆隆。芥舟桑田何足数，江头百姓皆沙虫。长城隳颓天柱折，爪牙一瞥何其雄。可怜野老久恬坐，昨日之日蓬庐红。惊涛骇浪挟之去，追随魍魉抛孙童。助化长鲸吐淫水，涓涓泛滥尧天洪。呜呼，吾闻础润月晕各有兆，众生无乃初矇瞳。何不坚堤实土固吾圉，乃令风姨肆虐，挟其万钧之力而来攻。"
"初访虞山","清末近现代初","吴妍因","过江云气仍宗鲁，截郭山峦犹姓虞。风教至今分阙里，草莱从此辟勾吴。坡摇夏木青连市，雨洗平畴绿满湖。七派分明琴水在，弦歌得似武城无。"
"自姑苏车抵金陵","清末近现代初","吴妍因","花明柳暗晋陵东，车入云阳便不同。渐见穹坡千陌赭，倏看落日万山红。丹徒城郭人烟异，白下江关气势雄。回首姑苏程五百，川峦亭树去匆匆。"
"金陵概览","清末近现代初","吴妍因","徒闻踞虎倚蟠龙，累代繁华一梦中。王气消沈民气尽，南城破旧北城空。贪天但见三军慢，历劫谁怜百姓穷。故迹分明脓与血，漫誇金粉六朝风。"
"嘲钟山","清末近现代初","吴妍因","峨巫衡岳接黄庐，数到钟山殆郐馀。遁迹每嫌灵谷浅，移文焉怪草堂虚。偶因半壁撑天堑，便尔六朝嫔帝居。休笑虎丘盆景陋，自成云壑擅姑胥。"
"孝陵与杨卫玉论民族英雄","清末近现代初","吴妍因","江山争取作京畿，歌哭于斯忍弃离。燕啄王孙家半破，灯昏春殿祚全移。孤身原只留孤冢，八股终难禦八旗。民族几曾蒙福利，英雄空自运机宜。"
"玄武湖","清末近现代初","吴妍因","红参白错绿茫茫，舟拂芙蕖一径香。暮霭撄城萧寺暗，夕阳渡水蒋山黄。当年法驾花频迓，此日隍池柳亦荒。江上自来还自去，野鸥曾不与兴亡。"
"莫愁湖","清末近现代初","吴妍因","芙蓉匀面水凝眸，犹似当歌卢莫愁。不见桂梁栖海燕，但看菱镜舞沙鸥。蒹葭采采人何处，烟雨萋萋草自秋。历代英豪亦萧索，江天剩有胜棋楼。"
"早发金陵","清末近现代初","吴妍因","岸柳悬初旭，江烟锁故城。人游三日罢，梦带万山行。历历前朝事，依依过客情。梁台回首处，认识未分明。"
"苏校十周年纪念书事","清末近现代初","吴妍因","贾生过暴秦，陶公咏荆卿。我师二人意，像政饰庠黉。峨峨冠冕旒，拂拂垂络缨。衰衣绘龙藻，剑佩杂琼瑛。飒飒须眉间，戾气颇纷呈。长目习狼顾，蜂准如钩撑。口阖犬牙突，颧高獾颊横。俨然豺虎姿，专制临百城。象物既铸鼎，秉笔复题名。谥之曰魔王，大书榜诸楹。我故疾秦王，慨然思荆生。匕首未见中，铁锥亦无成。安然死沙丘，身首犹相盛。天道不可知，众目空怒瞪。作此代陈尸，三日不一振。终之付楚炬，顷刻加煎烹。示与众共弃，聊以报焚坑。讵彼主校者，目骇心震惊。谓我有所激，忿忿示不平。深恐触时忌，巢覆卵亦倾。欲我撤之去，与我争硁硁。一笑逊谢之，区区但编氓。愧不知时事，岂怀愤世情。藉曰有所指，亦莫与抗争。荆卿久绝迹，力士复销声。况乃迂且腐，辞拙不知兵。未能斥辛垣，尤怠篝狐鸣。徒为儿戏事，诚何足重轻。偶语倘不免，菹醢愿独撄。转可不蹈海，徒饱鲨与鲸。不则且苟延，他日看子婴。"
"北京教育部三次电促入京编纂小学国文教科书却之","清末近现代初","吴妍因","自笑空怀蹈海心，苟全岂更慕千金。况无吐凤才人笔，有负求凰贵客琴。风露三朝劳速驾，葑菲一叶感知音。只怜学语非鹦鹉，未敢高飞傍上林。"
"息夫人","清末近现代初","吴妍因","霸图宁与己，颦蹙拜新欢。搀学楚腰舞，欲言良亦难。"
"悼杨师月如","清末近现代初","吴妍因","夙昔慕鲁连，挟愤欲蹈海。嗣乃笑其愚，何不看胡亥。今知冢中骨，及躬且危殆。倘得一睹之，保身吾岂怠。吾师明月珠，晔晔多光彩。不甘遗暗途，且欲资甄采。遂奋紫骝驹，长安逐驽骀。期展千里足，昂昂致高垲。岂意志未伸，忽值城邑改。一夫弄权柄，万方沸鼎鼐。异军倏然起，民意未可绐。固有旧田园，犹得滋兰茝。天命已可知，所望归而待。奈何一嗟跌，默默以千载。北望泪沾裾，魂兮尔安在。焉得复归来，雷音听奏凯。"
"桃花步韵","清末近现代初","吴妍因","春归桃叶渡，谁在木兰艭。人面宜倾国，仙台望隔江。几家明照水，一路笑当窗。雨点枝三两，风情燕一双。未随流浪去，可为夕阳降？与惜芳园晚，无言秉夜釭。"
"寒山寺","清末近现代初","吴妍因","未谙张继诗中意，来抚寒山寺里碑。霜月客船何处是，禅房曲径等閒窥。江头枫叶如花簇，林际钟声与鸟随。如此姑苏终老得，奈何一宿便衔悲。"
"灵岩咏古八首 其一 馆娃宫","清末近现代初","吴妍因","不虞后院伏枭雄，却向中原图远功。未必美人曾误国，君王自弃馆娃宫。"
"灵岩咏古八首 其二 响屧廊","清末近现代初","吴妍因","檀瓣珑玲莲步轻，吴王含笑丽人行。岂知于越来千骑，化作衔枚疾走声。"
"灵岩咏古八首 其三 吴王井","清末近现代初","吴妍因","生逐鸱夷事有无，避兵应与丽华殊。君王恩泽深于井，不信推波竟沼吴。"
"灵岩咏古八首 其四 西施洞","清末近现代初","吴妍因","细草当春生古香，昔年于此贮夷光。朝云暮雨今犹是，何处东窗白玉床。"
"灵岩咏古八首 其五 玩月池","清末近现代初","吴妍因","清波不浣旧时纱，相并琼轩玩月华。宫草未因兴废改，年年池上自开花。"
"灵岩咏古八首 其六 采香泾","清末近现代初","吴妍因","夕阳翠袖拂花低，缓缓归舟香满堤。一箭吴山难阻隔，军声直透越来溪。"
"灵岩咏古八首 其七 石鼓","清末近现代初","吴妍因","黄池不逊家山破，于越兵来鼓未鸣。想是属镂颁赐后，石头祇亦噤无声。"
"灵岩咏古八首 其八 琴台","清末近现代初","吴妍因","当年黄鸟亦知音，翠嶂频传绿绮琴。今日五湖烟水窟，鱼龙可解听狂吟？"
"题章心斋乡先辈墨稼庐遗稿","清末近现代初","吴妍因","常侍成名不算迟，堂堂终自树雄师。才如丽质天难弃，老以诗鸣志可悲。六十年残犹作客，百千言富只忧时。杞人我亦心多甚，怕听江关庾信辞。"
"寒食留园感事二首 其一","清末近现代初","吴妍因","秋风沪海独栖迟，春到江南未有诗。千里莺花徒自闹，一庭烟景为谁滋。酴醾熟酒逢寒食，桃李新枝胜旧时。树愈芳菲人愈瘦，碧池相映影参差。"
"寒食留园感事二首 其二","清末近现代初","吴妍因","四愁未共春冰解，百感翻因寒食煎。人面红桃空掩映，子枝绿叶易葱芊。重来崔护知何日，一去司勋定几年。难得留园留片刻，东风莫漫妒吟鞭。"
"自忏","清末近现代初","吴妍因","自诩翩翩九万鹏，蓬莱屡欲好风乘。妄投徒惹花枝笑，长叹翻教燕子憎。莫更随鸦悲彩凤，祇应茹素学孤僧。艳情绮语从今忏，好为蒙童竭所能。"
"凤吹二十四首 其一","清末近现代初","吴妍因","凤吹鸾吟寂几年，无端焦尾更张弦。河洲已绝参差荇，江渚还生灼烁莲。纵得清渠非海水，祇应巫峡是云天。诗情有似花争发，绮语何妨续百篇。"
"凤吹二十四首 其二","清末近现代初","吴妍因","吴淞江畔昔相过，但觉明眸一盼多。那得死灰仍著火，断无止水更扬波。故巢况有鸠先佔，破网难将珊屈罗。如缕情丝刀斩绝，不教重缠玉枝柯。"
"凤吹二十四首 其三","清末近现代初","吴妍因","姑苏端的是姑苏，南陌春回草又敷。有轨车通黄歇浦，隔墙光耀绛龙珠。小廊朝访停芳躅，曲巷宵征劳玉趺。始觉送迎长不足，时非假日便羁孤。"
"凤吹二十四首 其四","清末近现代初","吴妍因","玄圃琼苗次第栽，卜邻且喜傍瑶台。仍疑沧海波无定，未信巫山云便开。项练穿心朝试赠，手书缄梦夜深裁。从兹日日劳青鸟，密意殷勤飞去来。"
"凤吹二十四首 其五","清末近现代初","吴妍因","南园北陌访吴趋，宝马香车得共驱。命相妄谈披玉掌，疲劳伪托傍金躯。漫交履舄西窗夜，疾舐胭脂东壁隅。不怪明珠投掷浪，竟蒙解佩答庸愚。"
"凤吹二十四首 其六","清末近现代初","吴妍因","申春江是女仙坛，密约居然降彩鸾。北站车迎花馥郁，东方云拥月团圞。攻心不碍身仍守，抱璞谁知璧尚完。无奈相逢无奈别，赠行还襭紫罗兰。"
"凤吹二十四首 其七","清末近现代初","吴妍因","原知阿阁早栖鸦，未拟夭桃宜尔家。难得真诚金不换，最怜峻洁玉无瑕。湘莲纵逐新潮长，楚棘还如春笋加。但愿相思同洒泪，来身滋作并头花。"
"凤吹二十四首 其八","清末近现代初","吴妍因","未雨先教俗震惊，疑云更使众猜评。南窗月姊申申詈，北苑风姨猎猎鸣。狐已现形传虐谑，梅甘作妾毁钟情。西行待掬秦淮水，和泪将羞一洗清。"
"凤吹二十四首 其九","清末近现代初","吴妍因","屏围叠嶂镜开湖，潜访仙踪入画图。祝福双双参玉佛，盟心一一矢金乌。莲舟并渡桥非断，鹤径同穿山不孤。祇觉天台难久恋，姗姗归去泪沾襦。"
"凤吹二十四首 其十","清末近现代初","吴妍因","沪海攀留不觉秋，轻装泣别独西游。朝朝鸟语调莺舌，夜夜风声撼石头。亦愿蜡灰从此冷，又愁雁帛有时休。踟蹰进退真无那，始信抽刀难断流。"
"凤吹二十四首 其十一","清末近现代初","吴妍因","翠筱玲珑拟舜英，江花江草旧知名。却嫌形远声徒迩，欲使心坚迹并明。当晓闻鸡期莫逆，即因为蒂待交并。私更小字私相唤，舍此良无可慰情。"
"凤吹二十四首 其十二","清末近现代初","吴妍因","去鲤来鸿意愈真，红情白话语推陈。偶因小恙停书札，便尔多心疑鬼神。风露通宵驰远道，江山绝代速伊人。秣陵草草还离别，旋悔辛劳苦病身。"
"凤吹二十四首 其十三","清末近现代初","吴妍因","于飞燕燕语空传，海角江干各一椽。无计将泥筑新垒，妄图衔石塞深渊。迎春姑涉梁鸿水，解渴徒烹慧照泉。历遍九峰还别去，单形只影两依然。"
"凤吹二十四首 其十四","清末近现代初","吴妍因","愁压花枝恨不禁，閒霜杂雪又相侵。吴姬剪挺吹毛刃，越女笳陈逆耳音。忤俗原难叨恕宥，论情谁复别贞淫。冷嘲热逼催成病，痛彻玲珑西子心。"
"凤吹二十四首 其十五","清末近现代初","吴妍因","雁行两翼本同风，防护原知具苦衷。为恐鹓雏栖枳棘，便将蜗舍作牢笼。一拳欲掣丝先断，百计还谋媒别通。形迹锢藏消息杳，教从何处索冥鸿。"
"凤吹二十四首 其十六","清末近现代初","吴妍因","天教蓦地爱芽萌，两意坚于铁铸成。若道漆分胶易解，除非鹣死鲽无生。淋漓啮指毫含血，恸哭陈辞纸有声。可奈书成难寄达，凭轩泪眼夜空睁。"
"凤吹二十四首 其十七","清末近现代初","吴妍因","千里迢遥堇子江，忽传幽谷锁无双。押衙慨任衔书鸟，磨勒飞瞒守户尨。且喜归途仍巧遇，从知历劫未轻降。东风付与周郎便，赍返如初心一腔。"
"凤吹二十四首 其十八","清末近现代初","吴妍因","佯示绝交得自由，白门春老更淹留。匡扶每假云英力，攻取还叨赵胜谋。一夕话教先断腕，百年身勖起从头。图穷亦苦无他计，忍斫残枝待麦秋。"
"凤吹二十四首 其十九","清末近现代初","吴妍因","强教盲目早联婚，纵曰无辜实寡恩。快剪欲将缡遽绝，旧枝顾有子多存。容随松菊依三径，悉索锱铢安一门。七去而今开创例，负人负我任评论。"
"凤吹二十四首 其二十","清末近现代初","吴妍因","毕竟京江填鹊桥，双星燕尔会中宵。金山石署三生约，铁瓮城扃一代娇。除却云英无月老，若非阮肇鲜宾僚。真情人作真情事，缛节繁文原可饶。"
"凤吹二十四首 其二十一","清末近现代初","吴妍因","不堪众矢集榆枋，直欲操戈鬨一堂。平地风波传密电，中宵狼狈走殊方。送行多谢白门柳，唤渡徒携黄竹箱。明是轻车驰直北，却言买棹指扶桑。"
"凤吹二十四首 其二十二","清末近现代初","吴妍因","蹀躞文禽集上京，西山北海辍飞鸣。名愁梁苑时贤识，迹向燕台僻处行。敢怨亲朋睁冷眼，祇惭穷饿误多情。梦中啼唤佳人杳，仙客依然夜夜惊。"
"凤吹二十四首 其二十三","清末近现代初","吴妍因","路绝囊空何所归，无归人幸两无违。鸳原同命甘双殉，蝶纵离魂亦并飞。难得遥天驰羽翰，顿教长夜睹熹微。载将一舸南溟去，不计家山是与非。"
"凤吹二十四首 其二十四","清末近现代初","吴妍因","共拚福命各抛家，同向天涯与海涯。异域苦缔唯爱果，殊方滋长再生花。从教有日长流火，不更无题浪吐葩。血泪永留哀艳迹，斑斑遍体映衣纱。"
"偕游西湖杂写十四首 其一","清末近现代初","吴妍因","画图夙昔惟孤往，今始双双入画图。水愈澄明山愈媚，青衫栩栩欲仙乎。"
"偕游西湖杂写十四首 其二","清末近现代初","吴妍因","青山重叠锦屏开，绿水晶瑩明镜台。安柳排花都妥贴，天心久矣待卿来。"
"偕游西湖杂写十四首 其三","清末近现代初","吴妍因","将扶同上采莲船，一叶花间柳下穿。忘却湖心攀菡萏，只从镜里看婵娟。"
"偕游西湖杂写十四首 其四","清末近现代初","吴妍因","行近芙蕖停桨过，恐惊鸳侣戒扬波。横篙却怪来船客，偏与侬船相击摩。"
"偕游西湖杂写十四首 其五","清末近现代初","吴妍因","指点南峰与北峰，双双映水影摇溶。山犹如此长相守，况我有情千载逢。"
"偕游西湖杂写十四首 其六","清末近现代初","吴妍因","卜祝偷将玉佛看，窃嫌佛比玉人胖。付签应是心怀妒，偏说姻缘美满难。"
"偕游西湖杂写十四首 其七","清末近现代初","吴妍因","扁舟两两访西冷，孤屿双双吊小青。福命已随时代异，冥冥莫漫妒娉婷。"
"偕游西湖杂写十四首 其八","清末近现代初","吴妍因","依依久恋三生石，栩栩欲登一线天。身似峰颓飞不去，心如泉沸冷还溅。"
"偕游西湖杂写十四首 其九","清末近现代初","吴妍因","金鳞飞动玉泉翻，攘攘缘争糗饵喧。鱼乐何如人意乐，饱餐秀色静凭轩。"
"偕游西湖杂写十四首 其十","清末近现代初","吴妍因","万竿竹拥万重泉，山愈喧嘈境愈偏。愿与韬光栖息久，江潮海日看年年。"
"偕游西湖杂写十四首 其十一","清末近现代初","吴妍因","南屏深处锁烟霞，碎玉香浮龙井芽。泉味甘醇茶味永，晚钟莫便促还家。"
"偕游西湖杂写十四首 其十二","清末近现代初","吴妍因","梦犹随月趁星辰，恋恋潜窥西子身。香雾清辉花隐约，云屏斗帐玉横陈。"
"偕游西湖杂写十四首 其十三","清末近现代初","吴妍因","黄山松石赤城霞，更欲移来错犬牙。我自风流卿绝世，一时灵秀聚天涯。"
"偕游西湖杂写十四首 其十四","清末近现代初","吴妍因","他乡无此好湖山，安得相携竟不还。诗样人生诗境老，死犹同穴翠微间。"
"赴菲太平洋船中示晓因","清末近现代初","吴妍因","任他跋浪吼长鲸，抵死相偕便不惊。一舸烟波将绝代，百年身世属多情。天吴与助鲲鹏化，海若同闻鸾凤鸣。翻笑夷光随范蠡，五湖千里小经行。"
"嘉年华会和平仙子之表演戏志以诗","清末近现代初","吴妍因","嵯峨冠冕贝编排，绰约衣裳霓剪裁。天上虬螭纡法驾，云中箫鼓会瑶台。九华宝座双珠并，万众欢颜一夕开。若果和平招可致，群仙何惜踏歌来。"
"旅菲杂咏二十八首 其一","清末近现代初","吴妍因","百丈楼船居上层，忝随豪客许先登。附庸愈近金圆国，愈觉金圆是万能。"
"旅菲杂咏二十八首 其二","清末近现代初","吴妍因","果下龙驹一辆轻，绿槐夹道柏油平。须臾驰向繁嚣市，真觉城应马粪名。"
"旅菲杂咏二十八首 其三","清末近现代初","吴妍因","卜居小阁板为墙，一室如笼亦似筐。四壁空空何所有，昼间席地夜当床。"
"旅菲杂咏二十八首 其四","清末近现代初","吴妍因","三餐无箸乏刀叉，蕉叶承来徒手拿。难得甘醇惟酌水，不嫌腥臭漫吞虾。"
"旅菲杂咏二十八首 其五","清末近现代初","吴妍因","北国西风霜叶秋，南天赤日火仍流。炎方一事差堪慰，季子无须羞敝裘。"
"旅菲杂咏二十八首 其六","清末近现代初","吴妍因","莲蓬零雨学冲凉，濡体浑如鸡落汤。可愈头风消热病，休嫌灌顶水淋浪。"
"旅菲杂咏二十八首 其七","清末近现代初","吴妍因","土蛇不蛰日纷腾，壁虎高吟夜守灯。处处袭人蜰吮血，朝朝争食蚁呼朋。"
"旅菲杂咏二十八首 其八","清末近现代初","吴妍因","白黑棕黄人种杂，绵蛮吉屈语音纷。菲童尽习横行字，数典曾无本土文。"
"旅菲杂咏二十八首 其九","清末近现代初","吴妍因","学府年年重典坟，我来颇怪治丝棼。欲消积滞施凉剂，违俗仍倡白话文。"
"旅菲杂咏二十八首 其十","清末近现代初","吴妍因","羡他乘便获多金，朝贵逢迎四海钦。却笑诗书穷皓首，富儿门外苦呻吟。"
"旅菲杂咏二十八首 其十一","清末近现代初","吴妍因","谁凭忠信行蛮貊，各以奇赢殖货财。莫劝富家儿向学，能绳祖武便英才。"
"旅菲杂咏二十八首 其十二","清末近现代初","吴妍因","为仁谁不吝锱铢，祇是劳工与贩夫。休怪陶朱悭一拔，早经通籍作番奴。"
"旅菲杂咏二十八首 其十三","清末近现代初","吴妍因","招摇学步易西装，不改泥犁肤色苍。黑烬白生黄太熟，自誇种族最优良。"
"旅菲杂咏二十八首 其十四","清末近现代初","吴妍因","红裤腰边摩洛刀，野人半似绿林豪。谁知太璞无雕饰，椰酒留宾情独高。"
"旅菲杂咏二十八首 其十五","清末近现代初","吴妍因","蝉翼鬅鬙翘两肩，长裙斜幅漫拖延。密斯提萨多殊色，腻理明眸剧可怜。"
"旅菲杂咏二十八首 其十六","清末近现代初","吴妍因","钟声朝暮响镗镗，尖顶圆颠矗教堂。未解精神遭束缚，犹誇文物冠东方。"
"旅菲杂咏二十八首 其十七","清末近现代初","吴妍因","两雄谁遣自相残，金距拚冲血染丹。连夜跑欣声震瓦，斗人亦作斗鸡看。"
"旅菲杂咏二十八首 其十八","清末近现代初","吴妍因","提琴吉塔日纷纷，艳曲情歌处处闻。借部东方维也纳，作家谁似贝多芬。"
"旅菲杂咏二十八首 其十九","清末近现代初","吴妍因","学舍多于巴礼院，影机喧似斗鸡声。怀柔有术教心服，列国谁如美利庚。"
"旅菲杂咏二十八首 其二十","清末近现代初","吴妍因","五金百货满储藏，信是东方不竭仓。独怪自家无长物，输将辄赖汽油王。"
"旅菲杂咏二十八首 其二十一","清末近现代初","吴妍因","爽飒英姿遍国中，巍巍独立树高风。可怜梨刹千尊像，铸造还凭美国铜。"
"旅菲杂咏二十八首 其二十二","清末近现代初","吴妍因","才经耶诞又逢年，兽面花冠舞欲颠。午夜寺钟迎岁首，满城盆盎尽喧阗。"
"旅菲杂咏二十八首 其二十三","清末近现代初","吴妍因","正是江南千里春，中天云净碾朱轮。郊原百草皆枯槁，火炙烟蒸苦煞人。"
"旅菲杂咏二十八首 其二十四","清末近现代初","吴妍因","闻道名山耸碧瑶，松风吹处暑全消。可怜贫窘无由达，空羡丰缠十万腰。"
"旅菲杂咏二十八首 其二十五","清末近现代初","吴妍因","四时风日皆炎夏，一雨晨昏便素秋。莫道南洲春不到，回生草已碧于油。"
"旅菲杂咏二十八首 其二十六","清末近现代初","吴妍因","一时万物尽回春，木槿参差掩荜门。九夏倏随流水去，蕉风椰雨羡遥村。"
"旅菲杂咏二十八首 其二十七","清末近现代初","吴妍因","双飞鸾凤涉炎荒，动定行藏百不臧。裙屐湖山风日好，苏杭始信是天堂。"
"旅菲杂咏二十八首 其二十八","清末近现代初","吴妍因","慈父荆扉倚夕晖，悠悠未定是耶非。年来空念家山好，何日相携得竟归。"
"独凤吟","清末近现代初","吴妍因","地炎松不荣，水灼莲难种。榛榛枳棘间，翘然栖独凤。是非藩篱鴳，矫矫颇自重。常怀觉世情，数作华胥梦。飞飞涉南溟，日与鸦雀共。哕哕时一鸣，哀婉追屈宋。嗟哉孔雀群，金翠徒错综。奔走事鹰鹯，分馂恣享用。上通北林枭，窃纳珊瑚贡。嫉视南海鹏，陈尸讥腹洞。奋起一斥之，理直辞切中。披谬揭瑕疵，备使心骇痛。因之恨刺骨，呶呶交口鬨。夺我栖息枝，绝我梁粟供。一笑谢锦禽，无乃多所壅。尔宇不我容，岂乏连云栋。尔粮不我资，岂乏芸香俸。吾舌今犹存，未废广长弄。吾音非恶声，应者风雷哄。尔虽难与言，吾道必得众。"
"二月十一日未初生子菲","清末近现代初","吴妍因","喁喁我娇妻，忽欲得所有。晨出为人师，旰归学慈母。或抚邻家儿，嗟赏不绝口。或弄洋磁娃，摩挲不释手。一朝月入怀，喜若获琼玖。弗嫌心作酸，莫掩腹如阜。绣襁早为计，瑰玮兢兢守。日既逼大期，执教仍不苟。晨出昃未归，惟见来女友。告以赴医院，蚌珠待急剖。闻之陡然惊，咄咄绕室走。俄顷消息传，云已举一牡。妇安婴亦肥，咸曰吉无咎。入院探视之，惴惴觇螓首。其颜虽失常，其身幸释负。护士抱婴至，珍惜倍玩偶。耳大鼻端直，生涡颊晕酒。面目与两亲，相似十八九。妻言此宁馨，君予我所受。相爱果结晶，美秀无出右。予为锡嘉名，复祝成长后。兼备知仁勇，克享福禄寿。具有一技长，济世垂不朽。慎忽类乃翁，徒学杜陵叟。拥鼻吟咿嗡，诗成但覆瓿。"
"革命军北伐，颇以未克投笔相从为憾","清末近现代初","吴妍因","未逐王师事北征，喜闻马到庆功成。中原可餍来苏望，薄海同张挞伐声。敢诩谈兵言必中，深惭见猎眼空睁。百千万纸传连捷，于役惟堪笔阵横。"
"将离菲归国","清末近现代初","吴妍因","祖国连朝传捷报，王师指日定中原。江南已托旌旗庇，海外如闻箪食喧。便捲诗书辞祖饯，却携妻子伴春暄。重洋一舸言归速，满地莺花认故园。"
"苦感暮春骤寒","清末近现代初","吴妍因","东风忽作北风吹，青帝偏施黑帝威。虎虎猛于秋肃杀，花花落似雪纷飞。红消紫散天如晦，雨覆云翻事尽非。千里江南嗟易暴，黯然无语悔言归。"
"七月二十五日子正生子萍","清末近现代初","吴妍因","二年麟两获，尔至叹时非。辍乳教兄瘦，加餐使母肥。安排居未定，给养禄犹微。但愿如双凤，肩随千仞飞。"
"之南京入大学院任事","清末近现代初","吴妍因","更无容足地，稛载赴京畿。未抗匡衡疏，聊驱曼倩饥。江山供涉猎，城郭且凭依。岂似当春雨，沾花沛九圻。"
"明孝陵二首 其一","清末近现代初","吴妍因","鹿豕遗容野老装，陵前驰道亦康庄。如何作贼成王日，烹狗残民似虎狼。"
"明孝陵二首 其二","清末近现代初","吴妍因","东望孙陵似北辰，啾啾故鬼莫酸呻。民权若果昌明早，那有閒山容汝身。"
"迎江寺","清末近现代初","吴妍因","寺门依水水依城，帆影钟声向晚清。一塔淩云如插笔，画江山罢写诗成。"
"菱湖","清末近现代初","吴妍因","田田荷叶风摇盖，冉冉菱花镜点霜。借问湖光何所似，皖城好女皖城妆。"
"后湖四时曲四首 其一","清末近现代初","吴妍因","春风杨柳新，湖水净无尘。桃李谁争赏，长安多丽人。"
"后湖四时曲四首 其二","清末近现代初","吴妍因","夏雨洗湖田，夕阳莲粲然。荷风谁领略，公子木兰船。"
"后湖四时曲四首 其三","清末近现代初","吴妍因","秋月淡湖光，中洲桂子香。菊花谁展览，仕女又纷忙。"
"后湖四时曲四首 其四","清末近现代初","吴妍因","冬雪压亭台，湖山玉琢裁。寒梅谁探索，林下美人来。"
"中山陵二首 其一","清末近现代初","吴妍因","留得仪型世共钦，列宁墓貌俨然寻。问渠赫赫瞻依者，步武谁如斯大林。"
"中山陵二首 其二","清末近现代初","吴妍因","遗教新镌似古碑，满堂金碧映朝晖。可知松柏森森处，难掩心非泪假挥。"
"杂咏五首 其一","清末近现代初","吴妍因","旁道崎岖中道平，洋车轣辘汽车轻。达官仆仆忙开会，决议何时付实行。"
"杂咏五首 其二","清末近现代初","吴妍因","马靴短剑哔叽装，礼教周臻意态庄。民族已遭威胁久，同仇何日制贪狼。"
"杂咏五首 其三","清末近现代初","吴妍因","中枢有笔大如椽，党委都凭一手圈。闻道时期方训政，何年始得有民权。"
"杂咏五首 其四","清末近现代初","吴妍因","钩金镂粉耸雕甍，处处楼台新筑成。计划几时兴实业，略开工厂裕民生。"
"杂咏五首 其五","清末近现代初","吴妍因","陵园茅土尽瓜分，村舍亭林支配匀。园外民田硗且窄，地权何日得平均。"
"一日十八日寅初生女芳","清末近现代初","吴妍因","男似蓝田玉，女如沧海珠。生女不生男，其田殆荒芜。生男不生女，为海亦偏枯。妻既两生男，自憾一女无。数载强节育，一旦防制疏。不觉有所得，惴惴心纷如。但冀门设帨，复恐户悬弧。是夕临大期，腹痛若剖刳。急起为速医，不惮霜载途。须臾偕医至，入门闻惨呼。俄顷告蒂落，肥婴坠呱呱。痛定问奚似，言弗与母殊。闻之倚枕笑，身倦意态舒。诩为己所欲，昊天乃不孤。妻既乐生女，我亦庆获雏。为祝珠与玉，灿灿罗庭除。他日一耿光，经天若金乌。行烛长夜旦，兼煦万物苏。勿仅慧且淑，皎皎耀名都。"
"一二八后函鄞江，速晓因回京","清末近现代初","吴妍因","体贴年来渐入微，相依底事忽相违。无端烽火连天逼，便尔文鸳各地飞。人去空庭春寂寂，鸟啼寒食雨霏霏。京华差幸安如故，陌上花开归不归？"
"灵谷寺三首 其一","清末近现代初","吴妍因","山林寂寂鸟无声，石涧涓涓泉不鸣。借问龙宫高坐者，几时霖雨慰苍生。"
"灵谷寺三首 其二","清末近现代初","吴妍因","频年伴食意休休，赢得容身土一邱。叹息期期誇凤邓，前功谁念骨谁收。"
"灵谷寺三首 其三","清末近现代初","吴妍因","塔前殿上姓名涂，墓碣如林数得无？犹在闺人春梦里，皑皑万骨为谁枯。"
"登南岳祝融峰观日出，次王灵根韵","清末近现代初","吴妍因","海阙云关次第开，潜龙举首梦初回。推将霞被千层起，吐出骊珠一颗来。三楚有山皆仰望，百蛮无树不低徊。愿教火德从兹旺，万里阴霾为尽摧。"
"下南岳宿半山寺","清末近现代初","吴妍因","绝顶先秋零百草，半山回暖郁千松。下层自有留人处，何必崎岖到上封。"
"湘乡道中","清末近现代初","吴妍因","乍从南岳下，到此有馀情。百里枫林晚，一江涟水清。山低峰转秀，魄显月微明。客路弹棋局，心中尚不平。"
"雨中入桃源","清末近现代初","吴妍因","不见桃花芳满林，载途风雨怅秋深。犹闻鸡犬疑真假，便访溪山认古今。耕织本来难自给，干戈焉往不相寻。贻谋欲怪秦先世，避乱曾无戡乱心。"
"新居落成解嘲","清末近现代初","吴妍因","国破家多难，危巢底事营？长怜阴恶木，辄患燹佳兵。飘泊半生过，饥寒一路并。奈何还作茧，忧乐遽忘情。"
"慰晓因","清末近现代初","吴妍因","体愈丰盈心愈慈，未临先听笑声驰。居家情洽邻家妇，课子功超童子师。义以待人惟己力，爱徒俘我见卿痴。莫言迟暮芳菲减，曾母梁妻又一时。"
"春分前夕大雪","清末近现代初","吴妍因","今岁东风计太差，早催桃李竞芳华。谁知一夜纷纷雪，压倒千山藉藉花。白色果然成恐怖，红颜难免供嗟呀。但教气转春仍好，满地争萌百谷芽。"
"新居既成有谤之者作此自遣","清末近现代初","吴妍因","江雨连萧寺，山村傍覆舟。佣书人侧目，筑室道为谋。六代皆空梦，一椽曾几秋？鸱鸮休喋喋，华屋总荒邱。"
"晓因望后对月有感再慰以诗","清末近现代初","吴妍因","莫道婵娟易变迁，纵然残缺亦相怜。人生几见长圆月，侬意原如不尽天。鸳侣惊飞伤往事，花枝笑倚忆当年。创痕泪渍斑斑在，绮貌奇情心永镌。"
"与晓因乘汽车偕游劳山半日","清末近现代初","吴妍因","劳人草草上劳山，观石听泉未是閒。乱涧不容流水住，断崖但许夜猿攀。多年作伴从游少，片刻探幽得句悭。自笑回车如泻瀑，匆匆又窜向人间。"
"鸡鸣寺四首 其一","清末近现代初","吴妍因","晨鸡喔喔莫相催，南国佳人梦未回。东北焉归丁令鹤，豁蒙楼上一徘徊。"
"鸡鸣寺四首 其二","清末近现代初","吴妍因","棂星门内古黉宫，烟雨楼台俯视中。长剑短衣闱禁肃，有谁对策复辽东？"
"鸡鸣寺四首 其三","清末近现代初","吴妍因","老去雄心为佛倾，台城日坐不虞兵。韦陀百丈降魔杵，岂亦甘为安内擎。"
"鸡鸣寺四首 其四","清末近现代初","吴妍因","后庭玉树已成尘，十里台城柳不春。留得景阳宫井在，他年更欲辱何人。"
"入川过夔门","清末近现代初","吴妍因","楚雨巫云梦未温，又随鲸舰过夔门。峡长滩险愁无限，国破家亡命仅存。间道关山穷万里，故园尸骨恸千村。但教早日平强虏，身世安危何足论。"
"忆南京叠过夔门诗韵二首 其一","清末近现代初","吴妍因","玳梁海燕梦难温，一样春风白下门。献岁寒梅谁得赏，入时新柳几何存。江山不速无家客，烟雨空怀负郭村。但得寇平归去早，园荒井废更休论。"
"忆南京叠过夔门诗韵二首 其二","清末近现代初","吴妍因","南朝痛史老犹温，风雨巴山夜闭门。金粉飘零三月尽，关河破碎几人存？花开问是谁家土？日暮欲归何处村？亦信佳兵终必衄。故园松菊不堪论。"
"叠韵酬戴应观甥舅自汉口见寄诗","清末近现代初","吴妍因","飞来青鸟句犹温，不碍巫夔云罨门。纸短每嫌消息少，辞真自有古风存。舅贤甥俊依千里，母老妻单各一村。无路可投平寇策，怜君如我把诗论。"
"题刘文渊江村秋霁长幅","清末近现代初","吴妍因","巴山深处忆家山，九月江村血染丹。秋水长天归路阻，晚枫衰柳夕阳残。壁间林壑探尤美，纸上桃源保亦难。莫遣又随峨舸去，画图好作版图看。"
"观映南京影片二首 其一","清末近现代初","吴妍因","台城一角认分明，烟柳依然湖水平。凉色巴山麇远客，华灯银幕映南京。"
"观映南京影片二首 其二","清末近现代初","吴妍因","连云门第六朝无，处处楼台展画图。才得江边桑种好，可堪沧海析根株。"
"闻双因小筑被毁于寇二首 其一","清末近现代初","吴妍因","而今真毁室，不敢更听鹃。空忆鸳鸯侣，同栖玳瑁椽。镜鸾犹入梦，海燕断无缘。小筑依危幕，当时已惘然。"
"闻双因小筑被毁于寇二首 其二","清末近现代初","吴妍因","我本甘飘泊，何图结宇新？江山嬗六代，门第署双因。国破家焉计，庐黔谤未泯。还期平寇日，归去吊荒堙。"
"居青木关关口病臂","清末近现代初","吴妍因","避寇巴山里，仍多风鹤猜。阴氛侵病骨，顽瘴妒诗才。入室与蚊斗，编篱防豹来。已荒松菊径，犹梦凤凰台。"
"雨中晨发合川渡嘉陵江","清末近现代初","吴妍因","孤城古寺湿烟凝，阔浪危舟客梦凭。载得几多诗意去，一江风雨渡嘉陵。"
"病中","清末近现代初","吴妍因","孱躯深累妇，老病未辞官。懒与蝇争食，瘦堪蚊作餐？力难胜蜀锦，衣已破吴纨。地僻名医少，炎时感岁寒。"
"除夕闻花号步韵五首 其一","清末近现代初","吴妍因","壮士江南枕血眠，八千残骨裹无毡。巴童宇宇吹花号，酒绿灯红又过年。"
"除夕闻花号步韵五首 其二","清末近现代初","吴妍因","截竹催春夜未眠，几人得意舞红毡。衣冠粉墨寻常见，冷眼边厢十四年。"
"除夕闻花号步韵五首 其三","清末近现代初","吴妍因","莫教嚣杂破愁眠，一任蘧蘧拥敞毡。翠壁银釭花气暖，梁台蝶舞梦当年。"
"除夕闻花号步韵五首 其四","清末近现代初","吴妍因","在山佥事出山眠，古寺为衙草作毡。已歇电台天上曲，家家箫管尚迎年。"
"除夕闻花号步韵五首 其五","清末近现代初","吴妍因","号声莫漫笑沈眠，我已无心恋破毡。海国倘容飞燕侣，旧巢重认待来年。"
"酬吕凤子二首 其一","清末近现代初","吴妍因","四海知名久，三吴睹画先。如闻夫子叹，欲得美人怜。红豆叨君赠，青山为我妍。巴渝流沛地，相见各华颠。"
"酬吕凤子二首 其二","清末近现代初","吴妍因","西来长物尽，犹有笔如椽。嗟我耽诗老，多君以画传。悟情通奥窔，满目感山川。已得青松嶂，无家何处悬。"
"悼李翁厥庵老死沪寓","清末近现代初","吴妍因","巴江日日水流东，魂隔千山梦未通。那得安居孤岛久，应悲不见九州同。年华风烛经奇变，世路干戈许令终。漫忆晤言春满坐，梁台烟景本来空。"
"题潘韵顾荫亭为绘所居青木关村舍图","清末近现代初","吴妍因","荒村古郭竹青青，咫尺关山万里情。迥与台城烟景异，依然日日听鸡鸣。"
"闻村舍后高峰名望乡台再题村舍图","清末近现代初","吴妍因","卜居恰傍望乡台，万木苍凉杜宇哀。菊径玳梁家尽毁，攀登欲更望谁来。"
"题顾荫亭松竹图即索之归","清末近现代初","吴妍因","历劫同深患难情，为谁写照向谁倾？岁寒倘欲联三友，我与梅花一样清。"
"新开寺即事","清末近现代初","吴妍因","空谷幽居久，来看山上山。夕阳风旖旎，芳草路回环。寺闹教僧俗，事喧搅鸟閒。亭台谁别墅，欲扣畏当关。"
"呈陈伯年索画","清末近现代初","吴妍因","大笔倾三杰，清名冠一时。早窥瀛海秘，深入辋川诗。白首情尤笃，丹山彩尚驰。欲从求片羽，威凤倘无辞？"
"挽同僚张峄阳二首 其一","清末近现代初","吴妍因","杜鹃啼断月黄昏，张绪风流便不存。寡鹄孤雏滋客泪，荒烟野草瘗诗魂。一抔犹是吾家土，万里言投异国村。我自远行君永逝，汉碑唐韵更谁论。"
"挽同僚张峄阳二首 其二","清末近现代初","吴妍因","羁魂踯躅履蒿莱，故鬼伊谁识俊才。岭上梧桐犹可倚，殿前杨柳不胜哀。玄天混漠龙酣战，青木阴沈社枉开。北望中原何日定，归来诗酒告泉台。"
"将之菲留别僚友二首 其一","清末近现代初","吴妍因","弹指依违十四年，黯然揽镜惜华颠。无多岁月犹漂梗，几许人才得比肩。恋恋已尸微秩久，休休总觉长官贤。明朝挥手乘桴去，碧海青山各一天。"
"将之菲留别僚友二首 其二","清末近现代初","吴妍因","椰雨蕉风可久留，佳辰何处索清秋？岂堪炎日煎垂老，亦有骄兵窥上游。去国不期心戚戚，无家转觉意悠悠。几时拨乱归江左，作赋同登庾信楼？"
"秋燕","清末近现代初","吴妍因","差池更欲向天涯，短羽斜曛怯路遐。衔老春泥头惹絮，剪残秋水眼迷花。交襟渐见红颜改，逐食何堪黄口加。莫问他年栖止地，郁金堂已毁卢家。"
"秋柳赠柳亚子","清末近现代初","吴妍因","移阴曾是向金銮，万缕千丝泪尽弹。夜夜光明瞻北极，朝朝风雨对南冠。素娥不息婵娟斗，玉女偏教枝叶残。悟到夕阳难竟好，未妨凡卉共经寒。"
"次亚子再赠诗韵怀蕳儿三首 其一","清末近现代初","吴妍因","未甘漆室事吴蚕，直欲丹山伫足看。健翮成群飞万里，网罗不计阻千端。"
"次亚子再赠诗韵怀蕳儿三首 其二","清末近现代初","吴妍因","嗷嗷黄口似饥蚕，西陵残桑不耐看。一线光明瞻北极，欲相从却苦无端。"
"次亚子再赠诗韵怀蕳儿三首 其三","清末近现代初","吴妍因","但愿峤山七寸蚕，玄鳞彩茧雪中看。终教寒素皆衣被，织得如云锦万端。"
"闻寇将至叠韵再怀蕳儿","清末近现代初","吴妍因","将覆危巢待毙蚕，难完垒卵忍相看。慰情幸有零星在，渐露光芒天北端。"
"读伯夷列传","清末近现代初","吴妍因","叩马生还鬓已斑，采薇歌罢食维艰。幸无妻子饥劬共，犹有昆侪休戚关。易暴原非他族类，抱残祇在自家山。一门蛮貊难为计，始觉夷齐命未悭。"
"圣马利亚萨拉拔得山中即景","清末近现代初","吴妍因","蕉捲琅玕轴，椰开孔雀屏。云笺呈缟素，水彩抹丹青。补景千章树，填空一点星。是谁垂妙象，欲我悟虚灵？"
"大风连夜起七首 其一","清末近现代初","吴妍因","大风连夜起，格格震筐楼。吹得凝尘散，缘何不散愁。"
"大风连夜起七首 其二","清末近现代初","吴妍因","大风连夜起，猎猎撼蕉林。吹破张张叶，焉能不碎心。"
"大风连夜起七首 其三","清末近现代初","吴妍因","大风连夜起，泛泛荡湖波。身世波间月，浮沈时几多。"
"大风连夜起七首 其四","清末近现代初","吴妍因","大风连夜起，磔磔袭林峦。妻子同林鸟，巢倾奚所安。"
"大风连夜起七首 其五","清末近现代初","吴妍因","大风连夜起，虎虎掠郊原。草木惊残梦，时疑兵马喧。"
"大风连夜起七首 其六","清末近现代初","吴妍因","大风连夜起，斗室似扁舟。安得平吹去，飘然更远游。"
"大风连夜起七首 其七","清末近现代初","吴妍因","大风连夜起，草阁欲鹏飞。盍展垂天翼，逍遥复北归。"
"流离篇","清末近现代初","吴妍因","朝作流离鸟，暮为颠簸船。流离三万里，颠簸四五年。天风歌嘹唳，海水舞潺湲。蹇蹇道路长，憧憧日月遄。翼敝桡亦坏，底止尚茫然。忆昔在京邑，中隐获一椽。雕窗息鸾影，明镜耀金钿。春看花馥郁，夏履草葱芊。秋对月皎洁，冬映雪清妍。行乐江湖畔，访古钟摄巅。虽不居要津，且喜鲜挂牵。虽亦凛坚冰，且幸时可延。安内以攘外，朝论正喧阗。况有长城在，胡不高枕眠。焉知旄头星，白日北陆躔。骎骎窥南土，蹀蹀逾长川。长城莫能禦，沃野多弃捐。未几挟风雷，金阙觑鹰鹯。倏忽荡心镜，砰訇破齿田。都人如燕雀，孰不避馋涎。我亦有妻子，讵敢稍留连。是年八一五，瑟缩屋东偏。迟明送之出，鹰鹯飞又翩。仓皇走城南，临别泪涟涟。独归宿空房，甑尘突不烟。霜鹘日夕至，伺击无空拳。杀人宁暇择，往往及婵娟。芳体逐尘散，玉肢著树缠。殷殷撼我屋，电掣雷盘旋。奔腾四五日，窗破瓦欲穿。长官主疏散，率先遣骖驙。载笔督群彦，择地理简编。从兹谢乔木，幽谷慨莺迁。儃佪屯余车，妻子喘随肩。卢家文杏梁，无复燕翩翾。一秋居屯溪，身安心悬悬。不信竟败衄，犹冀捷书传。谁言九重城，便尔倒坤乾。百官鸟兽散，万姓沟壑填。闻耗宵不寐，啜泣泪如泉。通路皆阻塞，行朝奚所便？百计发辎车，果腹饮无饘。逻脧若惊雁，突击防饥鸢。徘徊赣江渡，踯躅湘渚边。狼狈十馀日，足胝手亦胼。归班复蚁徙，所部幸蝉联。遑遑走江夏，汲汲扣艟舷。曲曲穿巫峡，巍巍仰渝廛。遂作陪都客，仍如鱼离渊。蜀山虽盘郁，川俗非所沿。巴人不入耳，苦笋难下咽。差喜远兵革，又幸若洞天。且复薪米贱，苟可性命全。汉儿五百万，慷慨遏狂颠。金城守之固，铁马障不前。投閒且吟诗，蛾眉赋连篇。一年未暖席，百城仍抉键。江汉化辽易，秦楚逼幽燕。踆乌旋飞临，垂尾曳羲鞭。投掷过百万，俄顷火炎燀。岚厓半焦土，城郭无完砖。莫敢居大邑，乃复裹敝毡。入山依野寺，兀坐学枯禅。伛偻陟坡陀，蹭蹬履陌阡。犹幸妻子健，未绝诗书缘。朝阳几延伫，秋月三度圆。封狼益豕突，长蛇复蠖卷。匪独倾弹雨，流血鸣溅溅。抑且封丸泥，漏卮塞涓涓。四壁绝陈粟，三家擅鲁权。中外渔益竭，上下利犹专。因之百物贵，法币类草笺。尺布逾一金，升米累万钱。举家濒顑颔，卒岁罔肥鲜。分粱惭杜佐，散财感沈铨。故妇遗弱息，远处沪与滇。病久鲜赡恤，书来泄忿悁。念彼各艰窘，使我心拘挛。吾身既坎壈，皇舆尤踬蹎。兰椒况当路，萧艾率在先。充帏苏粪壤，饰体揽黄蔫。纤纤织贝锦，切切屏朱弦。钩探及幽眇，劫夺甚渔佃。荃蕙谓不好，诛锄累百千。眩人逞巧说，欺世盗重玄。黄钟毁路侧，瓦釜陈庙堧。口缄心亦防，豆泣萁益煎。阊阖徒怅望，欃枪任高褰。若忘鹡鸰原，眈眈肆巨狿。左思有娇女，铤走甘迍邅。亦未亏昭质，焉能终寒蝉。仗马偶一鸣，俄顷招讥諓。黠者乐人祸，长者为我怜。投钩剖鱼腹，射影惊杯弦。謇謇祢正平，自谓无所骞。所遇非表祖，宁惧加刀鋋。依然挺异质，仍自抱芳荃。政见虽枘凿，教育尚钻研。世既崇曲学，独不讳真诠。狂飙撼榆枋，只鴳飞蹁跹。枪欲守藩篱，弗计力孔绵。与俗又乖迕，文举为愕懁。妻引昌黎箴，为戒屡不悛。但觉形役苦，益使肌肉朘。嗟我意灰懒，不乐久备员。嗟我年衰老，徒自张空弮。长吟归去来，窃欲效前贤。高卧落花津，閒钓缩项鳊。踟蹰念前途，驻马据鞍鞯。吾室危已毁，吾土耻未湔。复无田可耕，何所容言还？欲从吾女游，路障密于缏。进退颇失据，郁结孰与宣。孔融为我谋，孟光勖逸旃。磬襄昔乘桴，飘然脱涡旋。受命学浮海，自疏期远愆。乃便甘远适，吉占命筳篿。冠云被明月，秣马张离筵。即欲去故居，惬当其忘筌。阁老本机智，处事尤巧儇。一笑遣之去，若曰放青莲。啾啾鸣玉龙，郁郁驾云軿。忍泪辞故旧，长流拟郑虔。少焉发郢都，虬螭飞蜿蜒。邈邈神高驰，直欲超八埏。迟暮路修远，穷老志益坚。去去不顾返，没世亦已焉。移家抵南洲，横海如白鹇。回首望故闾，所见惟烟寰。惘惘不能忘，且复临市阛。白朱访素识，由赐认通班。为言邦多难，辄使泪暗潸。乃欲习货殖，由是积铢锾。蔚成一杯水，用滋九畹蕳。岂云此间乐，暇日聊偷閒。所居依大国，其势初非孱。虽亦畏天骄，马盘弓未弯。言方争坛坫，力足制贪顽。信使况在秦，庸斧敢弄般。谓必能固圉，无虑不转圜。宁知未匝月，忽亦两目眅。附庸撄先发，尺土争触蛮。相持不兼旬，首邑嗥狼豻。昔尔黄金国，不惜兵资奸。弹火焦吾土，隔岸看纷斑。孰知彼逄蒙，一旦甲胄擐。相射挟羿箭，己亦罹忧患。虎戚卒自贻，天道信好还。所遇益艰窘，岂暇遽怨讪。为皮既不存，为毛孰援攀。况闻南下马，视我如草菅。同种相蹂躏，惨酷不假颜。侦骑索微末，军帖既屡颁。形势咫尺逼，逋逃跬步艰。仓皇试奔窜，黧面乱髻鬟。百物悉委弃，囊空心不悭。欲访桃花溪，安得首阳山。今日入椰谷，明日依水湾。不计道路僻，宁惜肢体?。蕉叶持作盘，两餐五指闲。筐箱据为床，蚁齧肤斑斓。举足粪见搏，濯缨泉不潺。乃觉此间苦，百倍青木关。茫茫四月馀，仆仆百里间。往来皆荆棘，出入见豺獌。诚如釜底鱼，徒使头额殷。悄悄顾妻子，咄咄抚刀环。如悔学管宁，恨不作老鳏。孺子初生犊，虎口心不酸。窃笑乃翁怯，嬉游仍百端。贤妻强慰藉，丈夫宜达观。人生天上月，岂能永团圞。当时不慎处，远游遽离官。今日即碎首，求仁孰怨叹？比闻苏却德，长驱迫波兰。不义且自毙，大难终必安。我国虽疲敝，吾民识忠奸。亦必策丹凤，九霄振羽翰。举世既安辑，一家焉用完。矧传垂钓人，其网既少宽。君不当要路，未必触渔竿。纵然无可免，楚囚繫南冠。亦既老且朽，何惜一命拚。同胞千万人，少俊拟琅玕。名侨数百辈，豪富匹金銮。且多遭不测，如叶任摧残。拚者既繁夥，为鬼讵孤单。刑或免妻孥，俗尚周饥寒。贱躯固粗健，颇能调熊丸。儿女渐成长，得似谢与潘。勿更为多虑，嗒焉摧心肝。我闻妻所言，破涕强为欢。濡毫写流离，不点铅与丹。一慨家山破，二悲蜀道难。三嗟余一门，泛海值波澜。且逾二千言，言冗意未殚。流离复流离，道阻路漫漫。何处息倦羽，何日越险滩？依依比双翼，哕哕鸣回鸾。泛泛驾一叶，款款登仙峦。仙峦即玄圃，有女临瑶坛。纷披树众芳，花错云纠蟠。锄强弭战伐，但见工农攒。各尽其所能，各取其所干。旧染一时洗，新化如露漙。贤于武陵溪，民生乐且弁。此境良可致，殊异梦邯郸。而我危旦夕，安得一盘桓？念念长叹息，啧啧徒呼欢。呼欢其未已，一曲歌欲阑。掷笔起徘徊，墨泪相和弹。妻言良可感，我泪殊未乾。"
"亡命丹城杂感五首 其一","清末近现代初","吴妍因","海内怜亲故，天涯悲乱离。饥寒劳梦想，生死繫惊疑。网密应难漏，骨归安可期。终凶谁确报，鱼雁绝华夷。"
"亡命丹城杂感五首 其二","清末近现代初","吴妍因","幸有妻儿在，吞声强自宽。扶持怜老瘦，吟咏度艰难。蔬薄三餐减，衾单五夜寒。清辉昔双照，留影好徒看。"
"亡命丹城杂感五首 其三","清末近现代初","吴妍因","薄命一时保，故家几度抛。姓名防熟识，升斗累亲交。履险时惊梦，医心但卜爻。诗成强儿读，且泣且推敲。"
"亡命丹城杂感五首 其四","清末近现代初","吴妍因","几辈遭淫戳，万邦传骇闻。官民同碎首，尸骨乱堆坟。亲故终难认，贤愚竟不分。微躯行复尔，私吊泪纷纷。"
"亡命丹城杂感五首 其五","清末近现代初","吴妍因","海国家山梦，江天戎马秋。一身煎百虑，万里困孤舟。穷老吾甘死，幽荒孰与俦。方言难达意，故鬼或相仇。"
"丹城不寐","清末近现代初","吴妍因","百树鸡鸣百犬骄，一村月落一身遥。悬知明日窥明镜，鬓更霜催颜更雕。"
"移居瓜达鲁碑","清末近现代初","吴妍因","网篱板阁绿阴浓，异国蜗居蛰伏中。壁上守宫声札札，席间群蚁影憧憧。属垣夜夜防人耳，瞰室朝朝畏鬼瞳。百里五迁行未已，苟全总觉术难工。"
"悼朱领事少屏颜校长文初","清末近现代初","吴妍因","曾是常山裔，难为舜水流。平生无所忤，垂老复何尤？踯躅魂安在，模糊骨孰收。徒挥两行泪，潜与吊千秋。"
"怀蒋生狱中","清末近现代初","吴妍因","屡传君被杀，时令我含酸。疑信心如汲，惊呼泪掷丸。纵能全性命，或已半伤残。好葆松筠节，坚贞度岁寒。"
"得侨中旧生资助度日感赋","清末近现代初","吴妍因","绝岛逋逃客，焉驱元亮饥？沧江资挹注，乔岳得凭依。淑德生难报，高情世所稀。每餐芳被颊，愧感泪沾衣。"
"中秋对月二首 其一","清末近现代初","吴妍因","碧海经天月，白头对影人。盈盈临古魄，冉冉忆前身。今夕犹相照，明年孰与亲？恐难依恋久，翘首看频频。"
"中秋对月二首 其二","清末近现代初","吴妍因","遥怜关塞月，皎皎照流亡。尸骨空堆雪，干戈几易霜。光犹沈北极，望欲绝南荒。劳贺知何日，清辉共举觞。"
"中秋后一日偕晓因挈女步月二首 其一","清末近现代初","吴妍因","巴塞流黄树掩青，姮娥碧海夜亭亭。澄明双照将雏凤，闪烁斜携附骥星。昨日早知圆必缺，今宵犹得影随形。当时未即为情死，已忝清辉十九龄。"
"中秋后一日偕晓因挈女步月二首 其二","清末近现代初","吴妍因","蜜昔双栖忆昔年，朱颜皓魄共流连。依然天宇窥明镜，从此人生迫下弦。甚爱未因衰老废，丰肌渐逐乱离朘。同兹逃死求生地，死不能逃亦已焉。"
"晓因生辰见慰二首 其一","清末近现代初","吴妍因","空言设帨冷杯盘，每盼来年家少宽。十九嘉辰虚度易，百千宿愿得偿难。荆钗德曜原非忝，箪食黔娄聊尽欢。今日殷勤何所赠，蒸腾依旧一心丹。"
"晓因生辰见慰二首 其二","清末近现代初","吴妍因","满地干戈路欲无，聊将温语慰饥劬。室隅止鵩凶非必，镜底回鸾影尚俱。似我佳儿尤俊健，如卿娇女渐芳腴。他年綵服相看处，蔗境回甘老可娱。"
"读杜工部集有感五首 其一","清末近现代初","吴妍因","仆仆奔逃半九州，劳劳歌哭老孤舟。潇湘空欲乘桴去，溟海何曾拄杖游。戎马中原同陨涕，干戈异域独罹忧。若教浪迹公如我，苦语惊人岂便休。"
"读杜工部集有感五首 其二","清末近现代初","吴妍因","移官拾橡哀同谷，入蜀听猿拜杜鹃。间道得归司隶帐，无家犹有孝廉船。江山吾土能终老，辞赋他年得盛传。何似海天兵甲满，不才亡命独淹然。"
"读杜工部集有感五首 其三","清末近现代初","吴妍因","怅望苍梧几度年，可堪青草五湖天。犹挥屈贾伤时泪，不废风骚薄雅篇。饥死翻诬方朔饱，全窥始觉谪仙偏。乱离细读心尤惬，绝岛含咀惟此编。"
"读杜工部集有感五首 其四","清末近现代初","吴妍因","小吏面摇求食尾，富儿门暴报恩鳃。妄传白酒戕诗圣，几见黄金铸赋才。身后偏多风雅附，樯边惟是饿乌来。可怜南海珊瑚树，的的殷红向日开。"
"读杜工部集有感五首 其五","清末近现代初","吴妍因","微之铭墓论文序，介甫推心赞像诗。俨尔一呼公欲出，肃然再拜我无辞。白头皂帽鱼龙夜，碧海青天涕泪时。公境我更言我吐，磬囊末路复谁知。"
"蛾眉七绝百首 其一","清末近现代初","吴妍因","蛾眉绝代艳如花，生长南林第几家。却羡若耶欧冶子，未甘寂寞浣春纱。"
"蛾眉七绝百首 其二","清末近现代初","吴妍因","绣阁学书总未工，抛书远去事猿公。莫言剑亦难成业，东海归来目已空。"
"蛾眉七绝百首 其三","清末近现代初","吴妍因","湖海元龙意气豪，春申江上试秋刀。满宫学士皆殊色，小妹青溪擅六韬。"
"蛾眉七绝百首 其四","清末近现代初","吴妍因","夥颐无命快仇家，草木荒江閒著花。商女可怜沦落久，自弹别调怨琵琶。"
"蛾眉七绝百首 其五","清末近现代初","吴妍因","朝朝暮暮事荒唐，妙手床头空白黄。无奈买舟南国去，大乔毕竟属孙郎。"
"蛾眉七绝百首 其六","清末近现代初","吴妍因","频年孙武枉谈兵，子弟三千尽老生。点将吴宫遴幼妇，越娃少小最倾城。"
"蛾眉七绝百首 其七","清末近现代初","吴妍因","丹邱新典曳金绳，八面熊熊赤燄腾。传取首教龙女去，将归直欲作心灯。"
"蛾眉七绝百首 其八","清末近现代初","吴妍因","珍珠江上辟蒿莱，选佛坛场十里开。玉女归来劳说法，金刚不断铸群材。"
"蛾眉七绝百首 其九","清末近现代初","吴妍因","约法新颁佥意同，输心首与彩娥通。优容不限蜂穿户，解放如教鸟出笼。"
"蛾眉七绝百首 其十","清末近现代初","吴妍因","王母瑶台似鼎湖，云鸾飞去孰攀呼。遗言犹是三章在，一寸芳心省得无。"
"蛾眉七绝百首 其十一","清末近现代初","吴妍因","胡姬长袖舞风云，傲睨多才姊妹群。容物敢违夫子教，红尘一骑出昭君。"
"蛾眉七绝百首 其十二","清末近现代初","吴妍因","一室争妍鼎足匀，共持门户继先芬。可怜大妇埋香后，少妇容光足二分。"
"蛾眉七绝百首 其十三","清末近现代初","吴妍因","中庭秾李当窗白，左掖夭桃夹岸红。小试但凭三尺水，违枝黄叶剪江东。"
"蛾眉七绝百首 其十四","清末近现代初","吴妍因","紫云重叠黯西山，歌哭灵前总强颜。示恶夺朱非正色，申申媭语詈冥顽。"
"蛾眉七绝百首 其十五","清末近现代初","吴妍因","中妇如花舞袖香，居然叱咤领群芳。春风一阵轻吹去，便尔歌衫独擅场。"
"蛾眉七绝百首 其十六","清末近现代初","吴妍因","桃李阴成毛羽丰，画眉有笔泼如风。马前露布堂堂草，北部烟花一扫空。"
"蛾眉七绝百首 其十七","清末近现代初","吴妍因","憔悴芳龄十五馀，年年北渚眇愁予。忽传龙驭云中降，桂酒椒浆奠不虚。"
"蛾眉七绝百首 其十八","清末近现代初","吴妍因","果降飞龙北渚边，美人秋水著鞭先。顿教一代吴宫玉，心血斑斑尽化烟。"
"蛾眉七绝百首 其十九","清末近现代初","吴妍因","莲花峰下斗腰支，孙寿终难冷眼窥。坠马妆成真坠马，愁眉扫罢果愁眉。"
"蛾眉七绝百首 其二十","清末近现代初","吴妍因","轻车东路过钱塘，海上莺花处处狂。当日金夫皆白眼，于今月姊馈明珰。"
"蛾眉七绝百首 其二十一","清末近现代初","吴妍因","云龙风虎满洪都，自信娇姿与众殊。何物汉皋诸女伴，祇相诋詈不相谀。"
"蛾眉七绝百首 其二十二","清末近现代初","吴妍因","毕竟钟山即蒋山，当年王气尚回环。小姑端合青溪住，神曲终迎翠辇还。"
"蛾眉七绝百首 其二十三","清末近现代初","吴妍因","红颜从此燕钗分，小杏夭桃信手耘。谁肉谁刍浑不管，门前羊虎自成群。"
"蛾眉七绝百首 其二十四","清末近现代初","吴妍因","好花别有叶来扶，野火虽经草未枯。昨日翻云今日雨，西山朽腐尽昭苏。"
"蛾眉七绝百首 其二十五","清末近现代初","吴妍因","不独红芳任剪芟，繁枝密叶亦摧残。铁枷仍把佣奴锁，毋许閒庭种牡丹。"
"蛾眉七绝百首 其二十六","清末近现代初","吴妍因","代表宣言时已非，空拳莫解两情违。可堪填海归来鸟，祇向章华台畔飞。"
"蛾眉七绝百首 其二十七","清末近现代初","吴妍因","吴宫楚馆斗腰支，谁瘦谁肥各弄姿。神女生涯终是梦，效颦祇亦谪红儿。"
"蛾眉七绝百首 其二十八","清末近现代初","吴妍因","青娥勇退素娥藏，霜月终教一耿光。端的根深枝自在，春花旋又拥东皇。"
"蛾眉七绝百首 其二十九","清末近现代初","吴妍因","南飞丹雀已无枝，衔得馀烽奚所施。半筑新巢依草木，半归故垒燬台池。"
"蛾眉七绝百首 其三十","清末近现代初","吴妍因","傍海台楼邻月姊，横江帆席藉风姨。甘心分馂当年诋，妙手通财此日携。"
"蛾眉七绝百首 其三十一","清末近现代初","吴妍因","黄金自古昧恩仇，美慧英贤况可俦。予夺何妨仍启户，追求焉得不低头。"
"蛾眉七绝百首 其三十二","清末近现代初","吴妍因","新渐目成旧已非，绝交书又北堂飞。登场鲍老郎当去，入幕嘉宾黯淡归。"
"蛾眉七绝百首 其三十三","清末近现代初","吴妍因","阿谁前席备咨询，屏护门庭邀德邻。义士亦因红帜拔，纷纷入幕作西宾。"
"蛾眉七绝百首 其三十四","清末近现代初","吴妍因","已吹服领丹霞散，终恐宁台绿荫浓。试向汶篁亲把剪，刺人陡遇隔墙蜂。"
"蛾眉七绝百首 其三十五","清末近现代初","吴妍因","不碍游蜂且伐柯，前功欲竟苦心多。当年暴客高声斥，此日邻墙低首过。"
"蛾眉七绝百首 其三十六","清末近现代初","吴妍因","南风狂拂帝王都，吹得阑残春欲无。流水落花归去也，可怜覆辙殪皇姑。"
"蛾眉七绝百首 其三十七","清末近现代初","吴妍因","桂黄李白又成村，梦寐能安倚枕魂。更嘱园丁除蔓草，宁同燕子啄王孙。"
"蛾眉七绝百首 其三十八","清末近现代初","吴妍因","应嫌冯妇倚穷阎，海燕归来羽翼添。隔座钩因韩寿送，后庭花许丽华拈。"
"蛾眉七绝百首 其三十九","清末近现代初","吴妍因","黄金千万斗骄奢，终使昭仪覆钿车。十亩独苗成底事，丘三诗句写横斜。"
"蛾眉七绝百首 其四十","清末近现代初","吴妍因","独折名花带笑看，别裁新调自吹弹。瑶琴锦瑟临春殿，平步娴娴舞镜鸾。"
"蛾眉七绝百首 其四十一","清末近现代初","吴妍因","胡姬有志力无多，枉自生心嫉翠蛾。赢得华清新浴罢，身轻翰软独吟哦。"
"蛾眉七绝百首 其四十二","清末近现代初","吴妍因","稠枝密叶尽飘萧，剩得高花淩碧霄。遗教皇皇谁管得，口头禅尚诵朝朝。"
"蛾眉七绝百首 其四十三","清末近现代初","吴妍因","忘却亲仇订绮交，亚枝何幸倚高梢。无虞黄雀窥螳后，竟向元英寻鹊巢。"
"蛾眉七绝百首 其四十四","清末近现代初","吴妍因","南岭馀烽犹可燖，东墙阴影又相侵。可怜歌舞燕台夜，一任踰垣莫与禁。"
"蛾眉七绝百首 其四十五","清末近现代初","吴妍因","钥启重关喧暴徒，遮羞洒耻术都无。托辞且自归璇室，此局看谁能竟扶。"
"蛾眉七绝百首 其四十六","清末近现代初","吴妍因","故教赤仄穷公嗣，仍是黄金铸美人。腼腆可怜汪小韫，分羹不惜乍归身。"
"蛾眉七绝百首 其四十七","清末近现代初","吴妍因","东风猎猎任摧残，金谷名花独自看。且喜春江烽火息，一时南国又平安。"
"蛾眉七绝百首 其四十八","清末近现代初","吴妍因","坛坫纷纷孰主张，西来青鸟自推详。锦囊忽获安攘计，一室公然又阋墙。"
"蛾眉七绝百首 其四十九","清末近现代初","吴妍因","自决西江欲洗红，东墙喧嚷且装聋。尔茅但得连株拔，何惜千村万落空。"
"蛾眉七绝百首 其五十","清末近现代初","吴妍因","神奸渔猎各张罗，卐字帘前密约多。窃喜与侬情意合，千丝祇是网红娥。"
"蛾眉七绝百首 其五十一","清末近现代初","吴妍因","为慕西施拟笑颦，尔恩我爱往来频。那知别有鸳鸯谱，未许青鹯卧锦茵。"
"蛾眉七绝百首 其五十二","清末近现代初","吴妍因","天边冤鸟又生分，岭外胡狲空啸群。一手花枝揉十九，八闽秋雨夜缤纷。"
"蛾眉七绝百首 其五十三","清末近现代初","吴妍因","固封盐米困坚贞，十载相持功未成。终被挣开金锁去，间关万里事长征。"
"蛾眉七绝百首 其五十四","清末近现代初","吴妍因","蜂狂蝶浪世无双，又向金台劫夜尨。赵女燕姬蹂躏遍，吞声未敢闭瑶窗。"
"蛾眉七绝百首 其五十五","清末近现代初","吴妍因","护花仍自计罗胸，祇剪同枝不碍蜂。谁料西园心腹寄，犯颜竟亦转霜锋。"
"蛾眉七绝百首 其五十六","清末近现代初","吴妍因","如何薄命续西池，八骏归来祇自知。却喜纶音相应布，旧家门户共支持。"
"蛾眉七绝百首 其五十七","清末近现代初","吴妍因","蜂更颠狂蝶更骄，要盟恣意逼多娇。托言共把红芳剪，直欲先将嫩蕊挑。"
"蛾眉七绝百首 其五十八","清末近现代初","吴妍因","迎不能堪拒亦难，试将厉色却贪顽。那知狂怒来风雨，削尽如花倾国颜。"
"蛾眉七绝百首 其五十九","清末近现代初","吴妍因","羞被朱颜痛满胸，迫教奋袂斥狂童。生张熟李相邀遍，还隔崇墙唤小红。"
"蛾眉七绝百首 其六十","清末近现代初","吴妍因","云津强渡学牵牛，争赴佳期不待秋。从此天孙经劫处，金梭玉杵尽蒙羞。"
"蛾眉七绝百首 其六十一","清末近现代初","吴妍因","北门旗鼓正相拚，袖手犹期躁少安。旧苑可怜秋夜月，何时更许玉人看。"
"蛾眉七绝百首 其六十二","清末近现代初","吴妍因","魔手横伸又向南，严扉密锁拟崤函。经秋黄菊花难撷，不信先春梅易探。"
"蛾眉七绝百首 其六十三","清末近现代初","吴妍因","容易香巢进虎狼，钿车流水夜仓皇。侯门差幸深于海，春色依然别院藏。"
"蛾眉七绝百首 其六十四","清末近现代初","吴妍因","泪血斑斑印雪泥，梁台凄绝夜乌啼。金铃玉树都消歇，空对残香忆故栖。"
"蛾眉七绝百首 其六十五","清末近现代初","吴妍因","群姝汗血各沾裾，伯姊依然力有馀。留得几分仪态在，葆贞议嫁待徐徐。"
"蛾眉七绝百首 其六十六","清末近现代初","吴妍因","诸邻议论任纷哗，壮士谁为古押衙。不信繫铃终不解，还希蹠党作朱家。"
"蛾眉七绝百首 其六十七","清末近现代初","吴妍因","青雀纷纷未解围，飞琼祇亦黯然归。可堪一掬辛酸泪，虚向蓬莱树下挥。"
"蛾眉七绝百首 其六十八","清末近现代初","吴妍因","厨下调羹重选材，家珍依旧付舆台。盐梅无与汪端分，豚酒空歌赤凤来。"
"蛾眉七绝百首 其六十九","清末近现代初","吴妍因","世仇匪易遏狂奴，家贼依然防小姑。莫道夕阳光景短，未消逝处总堪娱。"
"蛾眉七绝百首 其七十","清末近现代初","吴妍因","万树千枝等散沙，纷纷摇落各无家。下层空有扶持力，未得成阴一护花。"
"蛾眉七绝百首 其七十一","清末近现代初","吴妍因","胭脂金粉并飘零，半面徐妃劫亦经。台上杨稊才一瞥，飞花又自化浮萍。"
"蛾眉七绝百首 其七十二","清末近现代初","吴妍因","侬家情实任稽钩，应悔他山久借筹。归去德邻皆助桀，飞来义士尽寻仇。"
"蛾眉七绝百首 其七十三","清末近现代初","吴妍因","博得缠头不顾身，飘花浪絮舞纷纶。憧憧中构群魔影，半是曾通仙籍人。"
"蛾眉七绝百首 其七十四","清末近现代初","吴妍因","九龙帐里陈金凤，七宝庭前缪素筠。自昔贪残傧悍虎，于今巧笑逐胡骃。"
"蛾眉七绝百首 其七十五","清末近现代初","吴妍因","填桥乌鹊又纷腾，言丑媒非嫁未曾。苦节敢云心本硬，萧墙祇恐祸难胜。"
"蛾眉七绝百首 其七十六","清末近现代初","吴妍因","蠢奴高卧鸟嘤鸣，不觉南窗风雨并。鹦鹉如瘖帘外立，罗浮一任梦魂惊。"
"蛾眉七绝百首 其七十七","清末近现代初","吴妍因","鄂君绣被一时温，暴客骄嚣又到门。垂手乱翻随意拾，汉皋玉佩几何存。"
"蛾眉七绝百首 其七十八","清末近现代初","吴妍因","到底宣言难事仇，鸩媒毋许更句留。方知狠毒侏儒意，不到香消逼不休。"
"蛾眉七绝百首 其七十九","清末近现代初","吴妍因","斑斑岭竹映斜曛，猎猎江风肆火云。南楚几多今许俊，可能高义护湘君。"
"蛾眉七绝百首 其八十","清末近现代初","吴妍因","登徒无赖兴偏豪，更欲西尝卓氏醪。莫道高唐云雨锁，巫峰曾不限飞猱。"
"蛾眉七绝百首 其八十一","清末近现代初","吴妍因","神女生涯原可悲，无郎孰与共安危。途穷影只身难嫁，秦楚茫茫欲倚谁。"
"蛾眉七绝百首 其八十二","清末近现代初","吴妍因","空与邻娥旧好修，拒奸慷慨赠吴钩。生防庭院红滋蔓，貌示相亲意未投。"
"蛾眉七绝百首 其八十三","清末近现代初","吴妍因","爪如闪电忽狂伸，养虎终教祸厥身。讵意同盟诸姊妹，祇能自救不援人。"
"蛾眉七绝百首 其八十四","清末近现代初","吴妍因","一点灵犀万里心，娟娟秋水仰多金。列仙不与还丹服，却助妖符滋病侵。"
"蛾眉七绝百首 其八十五","清末近现代初","吴妍因","恨石空衔莫补天，推波翻欲浸桑田。任他如梗随流去，袍笏凭人一线牵。"
"蛾眉七绝百首 其八十六","清末近现代初","吴妍因","暴客颠狂未止戈，荆山又窃玉嵯峨。森森且喜巫云锁，我斧何妨自伐柯。"
"蛾眉七绝百首 其八十七","清末近现代初","吴妍因","深深堂奥噪蛙音，诡说千端欲铄金。宁可杀家无杀敌，岂能防口忽防心。"
"蛾眉七绝百首 其八十八","清末近现代初","吴妍因","暗通眉语向墙东，开路还当共剪红。河上珊柯才折罢，江干霜叶又摧风。"
"蛾眉七绝百首 其八十九","清末近现代初","吴妍因","隔岸熊熊火尽烧，诸邻半燬旧窗寮。才看英媛头方灼，又见星娥额亦焦。"
"蛾眉七绝百首 其九十","清末近现代初","吴妍因","既愁白打失芳邻，又喜红炉抽积薪。忧乐无端方寸昧，罔知唇是齿城闉。"
"蛾眉七绝百首 其九十一","清末近现代初","吴妍因","登徒色胆泼天狂，拨雨撩云势更张。未克遽捞川底月，公然又窃海南香。"
"蛾眉七绝百首 其九十二","清末近现代初","吴妍因","不沈铁网网珊瑚，却向金山劫美姝。百斛珍珠狂一掷，蕉椰掉首拜侏儒。"
"蛾眉七绝百首 其九十三","清末近现代初","吴妍因","东唤拿妖西捉魔，道高不患助无多。加盟且喜群仙会，一跃三星得并罗。"
"蛾眉七绝百首 其九十四","清末近现代初","吴妍因","吼声狂遏怒江潮，且任同仇槛外嚣。尽豢群獒坚四壁，北窗祇自困红绡。"
"蛾眉七绝百首 其九十五","清末近现代初","吴妍因","宁愿卑躬奉虎狼，岂甘衽席处红妆。薄言愤向西宫诉，赢得荃荪不吐芳。"
"蛾眉七绝百首 其九十六","清末近现代初","吴妍因","毕竟红娥胜算操，况当彼美协英髦。西楼渐展擒王手，东阁行挥剪馘刀。"
"蛾眉七绝百首 其九十七","清末近现代初","吴妍因","拒奸行见洗奇羞，返棹何如乘急流。且莫丰功誇绝代，须知短景逼残秋。"
"蛾眉七绝百首 其九十八","清末近现代初","吴妍因","盼到春光大地回，满庭蟠错刺玫瑰。删红斫紫空痴癖，祇恐纤纤手易摧。"
"蛾眉七绝百首 其九十九","清末近现代初","吴妍因","纵慕金夫不有躬，相残欲更乞西风。可知霰雪当春白，难遏林花到处红。"
"蛾眉七绝百首 其一○○","清末近现代初","吴妍因","无计开怀遣所思，写成疑雨百篇诗。非因求觉襄王梦，岂是微吟宋玉辞。"
"次韵和李根香春日偶成五首 其一","清末近现代初","吴妍因","江城玉笛董生笳，古调高吟属李家。睹物不胜怀故国，悲凉又咏刺桐花。"
"次韵和李根香春日偶成五首 其二","清末近现代初","吴妍因","海桐窗下听哀笳，犹是乡亲聚一家。何似江南亡命客，等閒不看隔墙花。"
"次韵和李根香春日偶成五首 其三","清末近现代初","吴妍因","横海年年苦听笳，避兵日日欲移家。大风底更狂吹我，飘泊远逾杨白花。"
"次韵和李根香春日偶成五首 其四","清末近现代初","吴妍因","何处江关不奏笳，能归我亦痛无家。吞声与落君前泪，缓步休歌陌上花。"
"春日苦旱且热","清末近现代初","吴妍因","众绿终年未见雕，春来原野转枯焦。曾无小雨如酥润，但有骄阳似火烧。民物几时开郁结，云霓何处望迢遥。也知畏日终须坠，可奈和风不即调。"
"元日","清末近现代初","吴妍因","又闻钟鐻报新年，惟见芭蕉展贺笺。瘠犬羸鸡相答和，衲裙龋屐尚招延。益煎逼水城门火，未绝炊珠釜底烟。且喜来苏春有望，聊烹茶粥当椒筵。"
"题李少泉翰墨因缘册","清末近现代初","吴妍因","岐王崔九溯相从，风雅何妨作附庸。不信黄金堪下拜，却教白雪为先容。慇勤索句多亏尔，潦草题辞有愧侬。正是天南经百劫，冷官断墨未曾浓。"
"哭颜文初","清末近现代初","吴妍因","君家昔有常山舌，此地今无博野斋。何自招魂归白骨，伊谁作教傍青槐。论交两度叨援手，欲哭三年未放怀。一恸为倾千点泪，如零蕉雨不胜揩。"
"送菲萍芳赴美游学","清末近现代初","吴妍因","吁嗟吾子与吾女，行矣如雏举而羽。学飞便尔去亲怀，长路啾啾若雁侣。翩然共诣新大陆，一饮一啄自争取。垂老别儿心更伤，欲言不言哽我语。踟蹰目送上征途，不觉纷纷泪如雨。相依已各十馀年，长者未冠次随肩。幼女娇憨更童稚，虽皆英俊实可怜。三年避寇家多赖，负米采薪挑野菜。时复履险入西郊，甘为肩贩或乞贷。奔走差免一门饥，孜孜未与书数离。英语日夕承母教，其功倍蓰绩益奇。既见飞将西击寇，蕞尔斯邦庆获救。中原北望尚兵连，欲归不得仍远逗。儿女依然供驱遣，穷难辄送惟苦斗。忽传彼美鱼书来，许我壮游一骋怀。我图缩食减担负，游学忍先遣尔侪。幸有姻亲在彼所，暂可无虑盐米柴。吁嗟吾子与吾女，行矣行矣其勉哉。临歧强忍拭泪眼，千言一语相劝勉。面命但将要义陈，荦荦三章不繁衍。首愿此去仍相爱，长者作则幼企逮。勿效彼邦忽亲情，骨肉寡恩金是拜。次愿此去仍刻苦，学业勤修阙自补。勿效彼邦恣淫乐，朝惟酣歌夜恒舞。三愿此去学业成，他日造福裕民生。勿效彼邦集资产，上下斤斤利交征。"
"将归国述职，承侨校教师李根香等赋诗送行，步韵答谢二首 其一","清末近现代初","吴妍因","风姨海若證经行，去影依然天水清。儿女累人姑遣散，雪霜点鬓更分明。装箱犹是苏卿节，入蜀非缘张翰羹。祇觉无才益衰老，遄归难以答升平。"
"将归国述职，承侨校教师李根香等赋诗送行，步韵答谢二首 其二","清末近现代初","吴妍因","三秋亡命苦多端，一局枯棋散满盘。饥饿奔逃今觉易，残馀收拾早知难。愧无掬水苏乾辙，喜有清辞付冷官。多谢诸君情意厚，归航沾得露珠漙。"
"返菲始知晓因咯血痛赋","清末近现代初","吴妍因","停机但见笑相迎，倚枕方知病可惊。片片撕将心破碎，斑斑吐出血鲜明。三秋亡命拚陪我，百日离情倍损卿。此后双鹣甘死守，有生不更独飞鸣。"
"麻六甲中国山侨冢累累有感","清末近现代初","吴妍因","海外犹留中国山，得埋骨便等生还。死心莫漫思吾土，天正残民如草菅。"
"怡保道中","清末近现代初","吴妍因","叠叠云屏拔地嵚，垂垂石乳洞天深。停车怡保山前路，好景依稀认桂林。"
"太平湖傍晚即景","清末近现代初","吴妍因","星轺仆仆去来间，晚景新图窥一斑。淡墨著烟浓点树，太平湖上米家山。"
"题张女士书大辟诗篇","清末近现代初","吴妍因","宝殿金门说教频，门前撒但正残民。纵书大辟诗千遍，可得休兵使自新。"
"悼陶行知","清末近现代初","吴妍因","躬行欲以致心知，中岁龈龈老益痴。未晓琨鸡甘独唱，侵宵桀犬任横驰。方期促进新民主，岂意平摧大众师。敌喜友悲韬奋死，不胜感愤读君诗。"
"偕晓因自星赴港海道中三首 其一","清末近现代初","吴妍因","经年仆仆遍南溟，万里双双更北行。日月星辰传舍易，海天云水客船轻。红酣紫醉霞朝暮，碧浅蓝深波晦明。安得一帆东折去，便看儿女笑相迎。"
"偕晓因自星赴港海道中三首 其二","清末近现代初","吴妍因","朝朝暮暮比双肩，银海同看凭铁舷。万顷珠花波弄日，一天粉墨月穿烟。短吟得句消长昼，老去言情胜少年。更喜舟中如世外，不闻秦乱得安眠。"
"偕晓因自星赴港海道中三首 其三","清末近现代初","吴妍因","途长日暮子偕行，浪阔风高梦不惊。闪烁星还传眼语，浮沈月漫荡心旌。银蟾东泛波光白，火骥西驰水气清。翻怕来朝船到港，乱邦荒径逼南京。"
"吊双因小筑废址","清末近现代初","吴妍因","当年故垒漫寻求，华屋芳园都已休。不见春花开满径，但看秋莽积成邱。江山无恙家全毁，官府如仇土并收。凄绝白头老苏武，此身何处任容留。"
"题南国风光画册十六首 其一 巴礼寺","清末近现代初","吴妍因","处处钟楼耸碧空，倾城景慕泰西风。效颦未省无盐陋，却诩容光冠远东。"
"题南国风光画册十六首 其二 圣诞树","清末近现代初","吴妍因","古寺钟声响彻宵，国风久靡国魂消。零金碎纸教迷醉，树亦甘心任斲雕。"
"题南国风光画册十六首 其三 牛耕","清末近现代初","吴妍因","上国机耕遍各州，下邦依旧把锄耰。牛生莫怨驰驱苦，人亦终身苦似牛。"
"题南国风光画册十六首 其四 谷产","清末近现代初","吴妍因","室陋曾无储谷仓，稛收露积小场旁。躬耕毕竟终身苦，沃野肥田任半荒。"
"题南国风光画册十六首 其五 靓妆扬谷","清末近现代初","吴妍因","阵阵风沙漠漠云，黄埃满染紫罗裙。但教衣饰能西化，农作因陈一任君。"
"题南国风光画册十六首 其六 停织暴衣","清末近现代初","吴妍因","贱卖番麻贵买纱，鸳机不解织云霞。衣成且喜能勤浣，挈出清波无点瑕。"
"题南国风光画册十六首 其七 居民","清末近现代初","吴妍因","大木柚苏美且坚，构成上国屋参天。休言筑室良材鲜，竹可编排茅可牵。"
"题南国风光画册十六首 其八 农舍","清末近现代初","吴妍因","编茅架竹结为庐，一室如悬四壁虚。却羡拜金分馂者，连云夏屋亦渠渠。"
"题南国风光画册十六首 其九 搜箧追欢","清末近现代初","吴妍因","绰约鸾裙纤手擎，鬅鬙蝉翼两肩轻。椰窗才弄钢琴罢，去向银坛赏艳情。"
"题南国风光画册十六首 其十 调雄教斗","清末近现代初","吴妍因","圣母圣前拜主归，解衣蹲踞事雄飞。爱看锦羽黄金距，来日鸡场独逞威。"
"题南国风光画册十六首 其十一 担酒言归","清末近现代初","吴妍因","土瓮郫筒一担将，渡头归去踏残阳。难尝上国香宾味，椰酒何妨醉几觞。"
"题南国风光画册十六首 其十二 临渊垂钓","清末近现代初","吴妍因","豪客千金醉盛筵，甘香肥美足垂涎。应嫌蟹酱鱼乾臭，自理竿丝钓小鲜。"
"题南国风光画册十六首 其十三 戴卖新蔬","清末近现代初","吴妍因","五色缤纷一匾轻，沿途顶戴踏歌行。末由买办居奇货，蔬果聊将小本营。"
"题南国风光画册十六首 其十四 争誇美产","清末近现代初","吴妍因","奇货眩教心眼昏，家珍不识几端存。分明道地炎方种，也说来从美利根。"
"题南国风光画册十六首 其十五 战时果盘","清末近现代初","吴妍因","薇蕨西山欲采难，辛根酸实撷盈盘。战时犹恐儿饕餮，绘影权当画饼看。"
"题南国风光画册十六首 其十六 贫家花插","清末近现代初","吴妍因","玻璃杯子不盛茶，漫插殷红木槿花。莫道殊方佳丽少，犹堪点缀乐贫家。"
"栖霞看红叶口占","清末近现代初","吴妍因","餐霜饮露林峦醉，黩武残民将帅疯。任是满山秋色好，争如浴血战场红。"
"陵园观新疆歌舞团演技口占","清末近现代初","吴妍因","万落千村血染丹，自家骨肉任相残。都人争赏霜枫罢，又捧新疆歌舞团。"
"晓因一病将及三年用特效药后幸有转机写示五首 其一","清末近现代初","吴妍因","海国三秋历万难，劳劳苟冀一家安。但求儿健夫常饱，不计心疲力渐殚。亡命依然勤教读，解兵犹是虑饥寒。从教体弱撄诸病，鲜血斑斑摘肺肝。"
"晓因一病将及三年用特效药后幸有转机写示五首 其二","清末近现代初","吴妍因","相偕奔走涉南溟，一舸归来百劫经。阔水遥天念儿女，荒榛断瓦认门庭。旷怀莫解愁凝结，强笑谁知涕暗零。忧患益教成痼疾，冬来依旧血花腥。"
"晓因一病将及三年用特效药后幸有转机写示五首 其三","清末近现代初","吴妍因","少陵老病相如渴，二竖浑同急火煎。零露不禁三伏夜，凄风苦度九秋天。焉知冬尽春冰解，岂意花开柳色妍。偶起窥园惊景物，那堪床褥久缠绵。"
"晓因一病将及三年用特效药后幸有转机写示五首 其四","清末近现代初","吴妍因","炎凉无间效荀卿，熨体常如模病婴。煦煦哺乌兼子职，慇慇舐犊秉亲情。鸾闺眉亦几停画，巫岫云原不妄行。苦劝就医同入院，连床匝月慰茕茕。"
"晓因一病将及三年用特效药后幸有转机写示五首 其五","清末近现代初","吴妍因","双鹣同命夙铭心，只翼伤残两不禁。病若可移甘取代，死如难免誓追寻。拚求海外神明药，那惜床头子母金。且幸春回人转健，冁然我亦一开襟。"
"萍亦入加利福尼亚大学肄业示勉","清末近现代初","吴妍因","三秋亡命苦饥寒，尤赖奔驰得少安。行旅为求资斧足，从征不畏客途难。證书一纸终争到，实学多门许并钻。莫道聪明逊兄妹，胸中豪气自翻澜。"
"且喜","清末近现代初","吴妍因","且喜秋风善剪裁，芟夷枯朽斫蒿莱。便教林际如花叶，绮丽先于二月开。"
"有感","清末近现代初","吴妍因","双翼归来一翼拳，残枝恶木息依然。已如腐鼠馀枯骨，犹逐饥蝇附臭膻。野鹄高飞空有意，閒云远引苦无缘。从知退更艰于进，目送残阳西陆躔。"
"自怜","清末近现代初","吴妍因","坐待东风解冻时，林花看发向阳枝。自怜忽忽随冬尽，纵欲迎春岁已迟。"
"离沪至甬暂居鄞江外舅家","清末近现代初","吴妍因","已去危邦入乱邦，破车老马更徬徨。南溟可即风波恶，北极相望道路长。四壁青山屯淑气，一江绿水泛晴光。春来何处堪将息，且喜妻乡胜故乡。"
"春日感事二首 其一","清末近现代初","吴妍因","夜来风雨震春雷，欹壁危楼势欲摧。红杏满园新笋茁，草虫启户一徘徊。"
"春日感事二首 其二","清末近现代初","吴妍因","残雪零冰已荡然，桃花流水涨前川。急流倘没滩头穴，蚁命何妨不苟全。"
"清明偕晓因随侍外舅访东四明二首 其一","清末近现代初","吴妍因","佳节无虚度，扁舟溯碧溪。老孱情倍洽，童稚笑相携。滩浅拔船过，坡平信步跻。行经山僻处，驻足听莺啼。"
"清明偕晓因随侍外舅访东四明二首 其二","清末近现代初","吴妍因","春富民仍窭，山怆水亦悽。樵多馀稚木，渔竭乏修鲵。仄涧舟难济，层云路欲迷。群峰三十六，举首见高低。"
"银婚纪念辞二首 其一","清末近现代初","吴妍因","朝婚夕死亦心甘，何意人间得久耽。万日已逾九千一，百年将达十分三。谁家纸木朽犹保，到处晶磁破不堪。惟我能如银样韧，雍雍依旧两情酣。"
"银婚纪念辞二首 其二","清末近现代初","吴妍因","漫数云和颂瑟弦，一弦一柱总堪怜。乱离久历欢娱暂，忧患多经老病绵。镜底欲停双凤舞，人间几见百年筵。此心且幸盟金石，的皪如银质倍坚。"
"题青岛海滨长卷四首 其一","清末近现代初","吴妍因","分明瀛海涌瀛寰，绿树红楼错落间。借问此图谁绘得，小神仙写自家山。"
"题青岛海滨长卷四首 其二","清末近现代初","吴妍因","十手倾将万斛珠，安排琼玉嵌珊瑚。如斯景物如斯画，摩诘诗中曾有无？"
"题青岛海滨长卷四首 其三","清末近现代初","吴妍因","东邻西舍昔频窥，今日无双完璧归。玉体横斜花作被，天闱海榻尽生辉。"
"题青岛海滨长卷四首 其四","清末近现代初","吴妍因","描将惯钓常游地，吐出深怀挚爱情。是画是诗是瑰宝，展看行使百城倾。"
"武汉长江大桥落成通车三首 其一","清末近现代初","吴妍因","天堑谁施填补工，大桥此日庆成功。龟蛇两岸双峰接，武汉三分一路通。辘辘风雷车直上，迢迢京广钮居中。从今抛却箜篌引，波浪无惊稳渡公。"
"武汉长江大桥落成通车三首 其二","清末近现代初","吴妍因","万里长江第一桥，千寻如带束江腰。灵龟黄鹤参差佩，流水白云掩映飘。天上女牛空脉脉，人间车马渡朝朝。填河何不从长计，七夕徒教鹊力消。"
"武汉长江大桥落成通车三首 其三","清末近现代初","吴妍因","便履康庄跨险湍，直从江北向江南。千帆冉冉东西错，百辆憧憧上下参。水自安流山自伏，天堪开拓地堪探。何难更展无穷力，增建江桥第二三。"
"题鲍心荃木芙蓉画幅","清末近现代初","吴妍因","一鉴沧浪喜乍逢，娟娟秋水映芙蓉。人间今只相如在，空对寒花想旧容。"
"连夜得有关晓因之梦八首 其一","清末近现代初","吴妍因","殷勤慰藉似平时，死别生分了不知。最是梦回人失所，泪倾如雨枕边滋。"
"连夜得有关晓因之梦八首 其二","清末近现代初","吴妍因","只道姗姗未即回，迎门一刻几徘徊。梦醒始悟人千古，但见檀箱贮劫灰。"
"连夜得有关晓因之梦八首 其三","清末近现代初","吴妍因","独自施施从外来，望门不见旧楼台。如何室与人同毁，梦里惊呼梦醒哀。"
"连夜得有关晓因之梦八首 其四","清末近现代初","吴妍因","归来百物荡然空，楼馆萧条似冷宫。不省人随群玉烬，梦中犹是索冥鸿。"
"连夜得有关晓因之梦八首 其五","清末近现代初","吴妍因","不知是梦忽将迎，喜极翻疑且暗惊。如玉分明烟化尽，问君何术得回生？"
"连夜得有关晓因之梦八首 其六","清末近现代初","吴妍因","抱头忍视病形容，忽悟人惟梦里逢。号泣相持怕醒梦，醒时欲索便无从。"
"连夜得有关晓因之梦八首 其七","清末近现代初","吴妍因","那知仍是梦中人，只道如仙现厥身。从此红颜能永驻，世间不更有残春。"
"连夜得有关晓因之梦八首 其八","清末近现代初","吴妍因","醒时欲睡睡时醒，夜夜相寻梦几经。安得有生常入梦，与君如影不离形。"
"悼亡八首 其一","清末近现代初","吴妍因","万木萧条百草蔫，顿惊红玉燬蓝田。烟飞浩瀚三千界，病扰膏肓十二年。回首高唐真是梦，从今恨海不胜填。但教亦早成灰烬，一钵相盛无间然。"
"悼亡八首 其二","清末近现代初","吴妍因","茂苑春光欲老时，垂青谁似小姑痴。不嫌枯寂亏生气，偏遣芳馨活故枝。万里远离名教网，百年牢繫爱情丝。人生今日曾何有，踽踽徒吟残破诗。"
"悼亡八首 其三","清末近现代初","吴妍因","幼承庭训崇基督，长习英文赴上都。识破攻心原诈术，便甘违教返迷途。弥留不易无神论，慰藉何劳续命符。抛却牙牌休再抹，梦中犹恐笑愚夫。"
"悼亡八首 其四","清末近现代初","吴妍因","杭州吴郡秣陵关，菲岛申江巴子山。到处循循能启诱，诸生济济共跻攀。乱离督课防虚度，爱抚从心戒假颜。愧我多年谈教育，诒谋今更叹才悭。"
"悼亡八首 其五","清末近现代初","吴妍因","方寸澄明月曜辉，相夫原不仅无违。从容为我排危难，宛转凭君判是非。力疾暂教私爱割，唱随终与正途归。从今报国循遗意，何惜鳏鱼一命微。"
"悼亡八首 其六","清末近现代初","吴妍因","黄金随手掷纷纷，犹恐迂疏薄待人。搜箧典钗无吝色，施衣推食有馀仁。持家独任辛勤事，刻己浑忘病苦身。检点巾箱何物在，破衫遗帨是殊珍。"
"悼亡八首 其七","清末近现代初","吴妍因","隼鹯侧目逼同林，南国惊飞失路禽。一月翻澜风急袭，三秋茹苦病潜侵。宿疴直与棼丝似，多难终教大限临。不异顿遭豺虎噬，追思往事恨难禁。"
"悼亡八首 其八","清末近现代初","吴妍因","三十三秋患难将，于飞莫更羡鸳鸯。心惊锦翼翛翛折，目送苍烟缕缕飏。散去双鹣馀只影，归来一室独回肠。当年许与同生死，信誓如山何日偿？"
"晓因逝世一周年告慰七首 其一","清末近现代初","吴妍因","生死悠悠尔许时，得閒片刻便萦思。孤窗夜夜寻残梦，素壁朝朝睹令姿。灯下更无人共话，枕边谁听我吟诗。还将荦荦经年事，泪洒心香慰有知。"
"晓因逝世一周年告慰七首 其二","清末近现代初","吴妍因","六亿胸怀浩荡春，东风习习势无伦。炉翻红浪钢争帅，陇簇黄云稻载人。瑶圃香花标异彩，纸船明烛送瘟神。知君忧乐关天下，喜事多端为一陈。"
"晓因逝世一周年告慰七首 其三","清末近现代初","吴妍因","莫言故国又经秋，金马台澎迄未收。老虎空心犹逐逐，毒蛇响尾尚啾啾。钢棺终必埋愚寇，绞索行将殪蠢酋。持久和平诚可致，再将趋势告无忧。"
"晓因逝世一周年告慰七首 其四","清末近现代初","吴妍因","海外征鸿终必归，域中断雁告无违。追思共洒伤心泪，反省从知昨日非。话雨一村成噩梦，坐风几辈惜馀晖。亲朋无恙休相忆，三为陈辞向素闱。"
"晓因逝世一周年告慰七首 其五","清末近现代初","吴妍因","衣食无亏负荷轻，犹能殷切体亲情。儿皆勤事几忘寝，女已分身未育婴。更喜稚孙知跃进，况当公社正争鸣。家人行上新生路，四为欣然告可卿。"
"晓因逝世一周年告慰七首 其六","清末近现代初","吴妍因","自君之逝不胜哀，去傍生公说法台。忍泪移情循正路，希心换骨脱凡胎。犹多体力能劳动，得似童年可剪裁。五愿英灵加鼓舞，休言老朽已非材。"
"晓因逝世一周年告慰七首 其七","清末近现代初","吴妍因","万语千言总是空，无神那得与神通。徒看玉烬灰旋冷，枉自诗多句未工。念念有辞甘见鬼，啾啾聒耳且由虫。如何可再亲颦笑，但愿相逢在梦中。"
"重游西湖杂写十四首 其一","清末近现代初","吴妍因","十年九不到西湖，今日重来相识无？犹有同游诸伴侣，孤山休笑我身孤。"
"重游西湖杂写十四首 其二","清末近现代初","吴妍因","满目湖山淑气滋，迎风细柳繫人思。春波不见惊鸿影，老树空馀宿凤枝。"
"重游西湖杂写十四首 其三","清末近现代初","吴妍因","惆怅胸怀且暂开，品评西子独登台。心舒眉展容光好，知尔身经解放来。"
"重游西湖杂写十四首 其四","清末近现代初","吴妍因","停匀明媚本天生，贴锦簪花绰约成。今日新妆除旧染，红旗碧宇更倾城。"
"重游西湖杂写十四首 其五","清末近现代初","吴妍因","一变朝颦夕捧风，也来增产学农工。栽成粮秣连山碧，锻出钢花映水红。"
"重游西湖杂写十四首 其六","清末近现代初","吴妍因","细浣冰纱织绮罗，本来之子慧心多。苏湘刺绣名家画，摩绘如真凭一梭。"
"重游西湖杂写十四首 其七","清末近现代初","吴妍因","休言倾国且倾家，浪掷多金满种花。赏罢芳菲酿香水，愈能自给愈风华。"
"重游西湖杂写十四首 其八","清末近现代初","吴妍因","朝朝旧样换新妆，万众倾心为汝忙。总是将来光景好，不须把笔更评章。"
"重游西湖杂写十四首 其九","清末近现代初","吴妍因","停车便上木兰舟，山曲湖心更纵游。听鸟观鱼品佳茗，不争日夕不归休。"
"重游西湖杂写十四首 其十","清末近现代初","吴妍因","开罢山茶与玉兰，碧桃湖畔又阑干。欲归更向西园去，争看东风拥牡丹。"
"重游西湖杂写十四首 其十一","清末近现代初","吴妍因","两日如梭六校穿，勤工俭学管窥全。女师旧舍知何处，未吊遗踪亦泫然。"
"重游西湖杂写十四首 其十二","清末近现代初","吴妍因","青山碧水送将归，莫怪唏嘘泪欲挥。栩栩难忘昨夜梦，花明柳媚蝶双飞。"
"重游西湖杂写十四首 其十三","清末近现代初","吴妍因","带得西湖未老春，渡江迢递过天津。南桃北杏花多少，万里归车一路新。"
"重游西湖杂写十四首 其十四","清末近现代初","吴妍因","归来惘惘对遗灰，奚必私营土一抔。盍亦焚骸南运去，孤山同壅瞰湖梅。"
"观赏芍药","清末近现代初","吴妍因","满园春色趁东风，鹤发童颜白映红。芍药盛开形势好，老人心亦与花同。"
"题张殊明飞萤集","清末近现代初","吴妍因","诗人心事复如何，为国欣然发浩歌。莫道飞萤光咫尺，也随日月照山河。"
"概览大连兼怀青岛","清末近现代初","吴妍因","偕游迄未忘蓬岛，独往今还访大连。碧海青山如旧识，朱颜绿鬓想当年。不妨布局棋差逊，且喜兼城璧亦全。一样明珠光焕发，丰饶后倘胜于前。"
"咏菊二首 其一","清末近现代初","吴妍因","不期青女忍相欺，老圃新枝竞吐奇。秋色还如春色好，西风莫漫撼东篱。"
"咏菊二首 其二","清末近现代初","吴妍因","嫩红老紫百千盆，蟠错如虬况有根。为證明年花更艳，手题诗句待重温。"
"柬汪旭老二首 其一","清末近现代初","吴妍因","汗浃衣襟为订诗，尧峰情意我心知。桃花潭水深难比，岂仅推敲一字师。"
"柬汪旭老二首 其二","清末近现代初","吴妍因","拜嘉先读北飞书，愧我龙钟礼意疏。明日灵前陈凤吹，泣哦题句感何如。"
"晓因逝世四周年纪念日致悼","清末近现代初","吴妍因","吞声两度未成吟，今日题诗泪满襟。坚壁曾防无的矢，杜门早绝有弦琴。那堪皠皠头堆雪，几致悠悠口铄金。安得英灵常入梦，慰予生死不渝心。"
"柬俞平老二首 其一","清末近现代初","吴妍因","为定推敲订鲁鱼，高情又见曲园俞。知差杜李逾千里，展诵题辞愧有馀。"
"柬俞平老二首 其二","清末近现代初","吴妍因","荒台凤管积尘深，拂拭凭君正五音。逝者有知应伴我，吹俱声泪感同心。"
"喜勉菲儿","清末近现代初","吴妍因","吾家千里马，跃跃试长征。捷足红旗得，初功白手成。有馀将后进，无限向前程。尔母应为尔，魂兮悲喜并。"
"喜抵广州三首 其一","清末近现代初","吴妍因","东风常拂海之隈，玉女威棱安在哉？苍翠成堆红错落，五羊城是百花台。"
"喜抵广州三首 其二","清末近现代初","吴妍因","浩气冲霄贯彩虹，玄天枉鼓不周风。依然北地胭脂艳，南国还多一品红。"
"喜抵广州三首 其三","清末近现代初","吴妍因","顿教珠海尽成春，兰菊梅桃一夕陈。大地都须红紫著，休嫌冒险怪花神。"
"飞渡琼州海峡","清末近现代初","吴妍因","白云万顷似铺绵，云隙低徊瞰海田。老燕祇今馀只影，高飞又自向南天。"
"在榆林游览天涯海角","清末近现代初","吴妍因","视无踪影听无音，空向天涯海角寻。绝似偕游同命地，绿波但照石如林。"
"翌日郊行遇雨口占","清末近现代初","吴妍因","倾盆暴雨忽淋头，咫尺骄阳仍照楼。悟得夏云才一片，雹棱应不碍秋收。"
"菊花二首 其一","清末近现代初","吴妍因","菊花有信未吾欺，海国今秋亦挺奇。不怕西风如箭镞，何愁东道撤藩篱。"
"菊花二首 其二","清末近现代初","吴妍因","难损花枝难损盆，更多土壤更多根。园庭行见春苗长，霜露无如地气温。"
"晓因逝世五周年告悼四首 其一","清末近现代初","吴妍因","藉药安眠怕梦醒，五年哀思几曾停。夜阑每作双飞蝶，月落惟看孤另星。仪态万方空满壁，骨灰一掬独盛瓶。如何赵管相抟有，周也蘧蘧待化形。"
"晓因逝世五周年告悼四首 其二","清末近现代初","吴妍因","国步艰难转坦互，东风依旧舞红旗。丰收有望灾堪弭，跃进无休富可期。残匪馀烽能窜扰。异端邪说莫惊奇。来年形势应尤好，为告冥冥勿更疑。"
"晓因逝世五周年告悼四首 其三","清末近现代初","吴妍因","频年长幼尽平安，儿未啼饥女未寒。或更升堂通党籍，皆堪为国作师干。纵成宿疴行痊可，那有兴邦不困难。家运定随时运转，魂如宛在请心宽。"
"晓因逝世五周年告悼四首 其四","清末近现代初","吴妍因","放翁行作稽山土，犹为香消涕泗流。莫道垂垂年更老，不须呴呴哭无休。三生敢负盟天日，百世能忘匹女牛。但得登仙真羽化，飞飞长傍凤凰楼。"
"夜读晓因日记遗稿志悼","清末近现代初","吴妍因","衔书青鸟忽飞临，纸上淋漓一颗心。跃跃真由君挖出，怦怦直为我呻吟。包含沧海容流量，迸发啼鹃带血音。昔未全窥今细审，孤灯永夜泪沾襟。"
"予自游焦山梦寐不能忘舟过岳阳雨中登楼怀望","清末近现代初","陈曾寿","载雨滞春墙，登楼快明瞭。西北稍吞天，一气青浩浩。连洲芳草暗，拍浪凫雁矫。烟出孤屿明，眦入千帆小。极目天东南，焦山影孤抱。忆凭观音崖，千里收寸杪。蜿蜒众峰趋，风烟四天渺。落日镕如金，长波织成缥。入世此江山，万古夕阳好。蜂房各户牖，云窗乱窈窕。海西书一龛，定慧竹千筱。玉兰施香严，银杏悦枯槁。讽佛晓钟清，说鬼夜灯窅。梦中自然庵，再过僧病老。门外浪翻江，庭内寂无鸟。真我悟蜩空，尘寰观蚁扰。去住皆定因，喧寂随所造。昔贤整乾坤，家常茶饭了。凌江有石阑，趺坐忘暮蚤。"
"秋日同李伯虞左笏卿周沈观丈访菊太清观不得遂至龙泉寺归过酒楼小饮周丈有诗次韵","清末近现代初","陈曾寿","节寒气逾爽，逸兴当秋阑。轻车赴晚道，影堕苍茫间。当年亭馆地，今日斜阳宽。灵宫访秋菊，落叶空池坛。回步过萧寺，著履苍苔乾。长松抗高阁，杂卉迤修栏。龙蛇动四壁，赞赏生微叹。文字为小技，今成空谷兰。历历钟梵音，诸天度凰鸾。地清坐忘暝，茶歇神初完。妙境如追逋，眩瞥迹已残。归车就市饮，嘈切千指弹。一心造喧寂，同境殊悲欢。百年非可知，放怀寻所安。"
"读山谷「忍持芭蕉身多负牛羊债」诗句有所感用其韵为十诗 其一","清末近现代初","陈曾寿","村妇饲鸡孙，辛勤养婴等。鼬鼠潜杀机，强食罪可刭。感君哺育恩，肥时报一鼎。为仁既多术，觳觫从可忍。"
"读山谷「忍持芭蕉身多负牛羊债」诗句有所感用其韵为十诗 其二","清末近现代初","陈曾寿","子瞻谪惠州，夜半困醪醨。儿子撷园蔬，宿酲解芳饴。盎然煮风露，妙绝无人知。黠哉五柳翁，美酒常自持。"
"读山谷「忍持芭蕉身多负牛羊债」诗句有所感用其韵为十诗 其三","清末近现代初","陈曾寿","驱车赴近局，卯饮日西斜。欢然多笑言，归眠眩空花。云霞千朱门，晏晏转岁华。何门寂寞宅，载酒思侯芭。"
"读山谷「忍持芭蕉身多负牛羊债」诗句有所感用其韵为十诗 其四","清末近现代初","陈曾寿","刀匕森在几，朵颐动天骄。??鱼脱渊，燔炙良自招。眉睫有不见，吾闻螳捕蜩。六合一大梦，逐鹿迷覆蕉。"
"读山谷「忍持芭蕉身多负牛羊债」诗句有所感用其韵为十诗 其五","清末近现代初","陈曾寿","为人只为子，学道先学贫。兹言闻夏峰，使我汗渍巾。清晨不努力，拂枕万感新。未觉梦中梦，安得身外身。"
"读山谷「忍持芭蕉身多负牛羊债」诗句有所感用其韵为十诗 其六","清末近现代初","陈曾寿","我友沈休文，素食如头陀。去看春寺花，争棋烂斧柯。本来妙明身，忽已同山阿。自君之去矣，来日何其多。"
"读山谷「忍持芭蕉身多负牛羊债」诗句有所感用其韵为十诗 其七","清末近现代初","陈曾寿","栖栖刘使君，闭门菜一亩。散粟乌鸢集，菲食童仆走。与之久周旋，了不见尾首。积累愚公愚，万一山可负。"
"读山谷「忍持芭蕉身多负牛羊债」诗句有所感用其韵为十诗 其八","清末近现代初","陈曾寿","浮生何营营，八荒同一丘。古人足佳传，斗米良可求。刍狗自刍狗，宛转不能休。何当春草间，脱身穿鼻牛。"
"读山谷「忍持芭蕉身多负牛羊债」诗句有所感用其韵为十诗 其九","清末近现代初","陈曾寿","蹠腹甘人脑，柴步防蚁伤。道家葆婴儿，佛身施虎狼。子莫如执中，岂非钓不纲。鸡栖白日暮，彷徨歧路羊。"
"读山谷「忍持芭蕉身多负牛羊债」诗句有所感用其韵为十诗 其十","清末近现代初","陈曾寿","学诗作黄语，学道执黄戒。远荤刚制酒，脱汝世俗械。忍语小儿拳，意根大本薤。已矣婚宦人，铺张清净债。"
"次韵治芗观落日诗 其一","清末近现代初","陈曾寿","城居日高眠，奇景误朝绮。趋曹晚回车，长对西山紫。一日复一日，冥行不知止。昼阅尘世容，暮浴大海水。宁知孤根悲，磨旋一蚁子。快倚阁东西，魂归堕乡里。我闻十日出，大千岌崩圮。争斗无时休，中天失旖旎。谁来一矢加，㸌落不可底。万象沉中宵，颠倒孤枕倚。披衣鸡忽鸣，苍莽寸心里。"
"感春四首次昌黎韵 其一","清末近现代初","陈曾寿","春之来兮自何所，雪凘冰泮兮悲故处。众人熙熙登春台，我欲从之意忽阻。今我不乐诵书史，其骨已朽空自语。骄气淫志何益身，漫掷幽忧付来许。"
"感春四首次昌黎韵 其二","清末近现代初","陈曾寿","我闻先圣感春时，迟迟白日心伤悲。我巢漂摇苦风雨，绸缪一纲振天维。深衣玉几式忧患，帘外万息潜相吹。天人当春悄怀抱，下土蠢蠢畴知之。蓬门小女贮薄怨，春风入幕轻猜疑。蜂颠蝶舞絮撩乱，含意凝睇羞陈词。荡荡青天那可问，屈葬鱼腹陶沉醨。江花恼人诉不得，杜鹃啼血成冤痴。仙凡贵贱势殊绝，心烦意乱知无宜。纫兰经年香气灭，忍此绵邈当语谁。"
"感春四首次昌黎韵 其三","清末近现代初","陈曾寿","晨兴不能食，夜思不能卧。役役形空劳，忽忽志潜惰。江湖入怀新，乡井合眼堕。一醉三年留，投辖真无奈。"
"感春四首次昌黎韵 其四","清末近现代初","陈曾寿","挂冠神武猗何人，洗耳松风拂龙鳞。不知有冬漫春夏，了无荣悴空喜嗔。我今何为在尘世，看花对酒长忧贫。长安市儿弄狡狯，变化往往能通神。仙人长爪双鬓雪，弹指东海三扬尘。嗟哉吾党二三子，呻吟蛩駏还相亲。清晨坐起天气白，下照万木浓光新。不须停杯转烂漫，隐几一梦山中春。"
"朔风","清末近现代初","陈曾寿","金戈铁马气如虎，愁听北窗风撼沙。不见白衣且高卧，两三黄菊义熙花。"
"七月初四日夜直时复园寥志正游焦山杂忆山中诸胜小诗寄之 其一","清末近现代初","陈曾寿","扰扰争窠蜂世界，劳劳旋磨蚁生涯。凭谁更问山中事，玉树无心几度花。"
"七月初四日夜直时复园寥志正游焦山杂忆山中诸胜小诗寄之 其二","清末近现代初","陈曾寿","夜槛凭江万象冥，崩雷忽遣睡龙惊。飙轮驰过久无影，才有潮回浪打声。"
"七月初四日夜直时复园寥志正游焦山杂忆山中诸胜小诗寄之 其三","清末近现代初","陈曾寿","江天漠漠化空烟，半榻容身真自閒。咫尺不知帆在水，百年安得雨藏山。"
"七月初四日夜直时复园寥志正游焦山杂忆山中诸胜小诗寄之 其四","清末近现代初","陈曾寿","背负明霞叶叶舟，靴文万顷夕风柔。閒看落日平生事，不待山僧更苦留。"
"七月初四日夜直时复园寥志正游焦山杂忆山中诸胜小诗寄之 其五","清末近现代初","陈曾寿","駴耳滔滔万派东，百年惊浪压孤蓬。何时栖息焦山去，卧看斜阳自打钟。"
"赠刘朴生丈","清末近现代初","陈曾寿","丈人天机精，守骏用其跛。行李地一周，严身无侍婐。去岁江淮饥，急难蛾赴火。愿了卧僧庵，清梦一月可。病中自观身，返照跏趺坐。江海晚喧嚣，避地隐青琐。不见疑天人，既见忘尔我。行脚欲无毛，颇谓参净果。我来分蒲团，衡门常反锁。"
"恭挽德宗景皇帝用李商隐昭肃皇帝挽诗韵","清末近现代初","陈曾寿","恭默殷高后，开明魏孝文。殷忧从没世，多难启吾君。待蓄三年艾，旋停八表云。茹哀占复始，傥见鼎来汾。万国归心久，苍皇一举烽。秦山愁驻马，辽海喜归龙。欲待悲风木，翻成应洛钟。天家殉慈孝，辛苦启双封。汉社英灵在，宸谋运斡神。执枢真有托，移彗竟无人。九译哀何切，千秋恨尚新。小臣无以报，空湿景山尘。"
"渭渔三兄殇女感寄","清末近现代初","陈曾寿","去年我失女，凉秋生炎曦。归家见我侄，面貌惊如伊。长女错识妹，喜极但索归。我亦多抱持，相对何依依。安知岁一周，地下真相随。遥想瓢饮人，双涕还一垂。书来使我咤，寄字聊相悲。"
"送魏刚长之官滇南","清末近现代初","陈曾寿","剑叟蒲团梦未回，九衢车马殷成雷。魏南刘北天万里，长昼断无剥啄来。"
"林四季鸿幽居善病养菊佳种甲都下花时予必往观君以病不能多言默对而已然君少年时风情遒上工弈曲以至琴笛琵琶之属靡不精妙酒间诸鞠部子弟环侍问业君为之正拍订误通夕不倦自丧偶萧然独处终岁不出户庭今年正月竟以肺疾死感念不已为赋此诗","清末近现代初","陈曾寿","年年秋色君家好，一度相看一岁除。从此菊开谁作主，他时花下渺愁予。妻孥和靖微相似，棋曲东坡二不如。结习空时了无病，暗尘随意点精庐。"
"斋中红梅水仙山茶瑞香海棠牡丹玉兰盛开","清末近现代初","陈曾寿","山谷谪荆州，复入都下梦。小窗逢春暄，撩人花气重。今我住梦中，风味略相共。园丁担花来，一笑分薄俸。火速三春妍，并作斗室供。隔年水仙梅，贞秀出冰冻。多香不相袭，并妙难伯仲。安居虱清时，视涪得孰众。几得如许閒，清坐了宾送。"
"题梅道人画松","清末近现代初","陈曾寿","昔我病中展此画，捕逐真气归羸形。画师精神贯千载，意想至人无穷龄。四松鳞爪互隐见，苍针不动风泠泠。倒盘老藤挂日月，苔厚如铁鸿濛青。千岩万壑气奔赴，空际负运愁六丁。龙蛇启蛰破户牖，雷雨在内无由扃。云开六合忽清朗，卷藏深密海入瓶。平生世物不挂眼，独与此画通精灵。苦修坚固无解脱，安得慧刃磨天硎。"
"种菊同苕雪治芗作七首 其一","清末近现代初","陈曾寿","五载长安居，真作长安人。移家城西隅，喜与二子邻。秋来种佳菊，次第评芳新。一秋无杂言，花事徒津津。怀归不得归，贫仕祇益贫。得意疏篱间，味比杯中醇。"
"车过武胜关雪中购得兰数本","清末近现代初","陈曾寿","车行楚豫交，蜿蜒入山腹。矫首望雄关，势绝天地蹙。一脊界江河，向背异寒燠。雪峰袭云衣，漠漠烟生玉。涛凝叠嶂松，翠压一涧竹。峥嵘幻冰花，僵踣慨众木。野人市修兰，仓卒得一束。坚冰塞两仪，芳馨遗此独。嗟尔幽谷姿，何缘附驰毂。且恐骚魂苏，因之酌?醁。"
"同苕雪游慈仁寺看双松","清末近现代初","陈曾寿","双松足壮帝京色，可惜看松人已无。天上孤云长独往，域中奇气此能图。翻风动日僵龙起，屈铁回枝衲臂枯。暂洗尘沙一趺坐，沉泉悽怆上毡毹。"
"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之 其一","清末近现代初","陈曾寿","侵晨看花去，落红犹未扫。晨光在松颠，奚童怪我早。几丛昨夜开，迟过风天好。初香未分蜂，正色持窈窕。睡足出严妆，午韵不如晓。坐久三四移，露逼衣裳少。有酒斟酌之，不待杯盘绕。兴尽遂言归，清景付啼鸟。"
"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之 其二","清末近现代初","陈曾寿","不惜便归去，轻与来岁期。昔年当花时，踊跃犹悔迟。花开到花落，憔悴伤春词。如今异哀乐，开谢了不疑。未见怯烂漫，既见去若遗。随缘徇物我，过眼酬芳姿。人笑看花勤，痼慵中心脾。此寺曾几来，岁岁改情思。思之遗泪落，亦不知何悲。"
"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之 其三","清末近现代初","陈曾寿","迟到义州翁，静院空游人。夕阳正嫣花，藤杖久逡巡。芳菲看欲歇，独念平生亲。头白今再来，廿载随飙尘。黯黯风雨思，夺此一笑春。戢影忘世间，暂出触光新。作诗寄馀慨，悽恻同沾巾。"
"游戒坛寺","清末近现代初","陈曾寿","落日策蹇苍山中，过雨涧谷香蒙茏。千盘万转不见寺，划然斗绝开神宫。入门趋殿犹里许，广台千步高连穹。凭崖下视转空阔，来处镵削皆平庸。未穷山深见山骨，磊珂称意数十松。惜哉神物一先化，蟠际冥漠无由踪。虬髯海客席庑下，灵液正满玻璃钟。山僧导宿启扃钥，院幽石古深房栊。牡丹连丛堆碧叶，想见如斗春花红。清晨跻攀纵眺望，帝畿一线呈纤洪。俄然足底荡云海，石阑以外空濛濛。天低殿角忽浮动，回头陡失青芙蓉。恭瞻天下第一坛，收纳万象如朝宗。智名勇功无坚固，独以戒力担无穷。一心直贯无量劫，我来赞叹如螟蠓。彼法有人知何晚，于此惊倒南皮翁。后有来者别开径，不知天外藏何峰。嗟予尘土纷世念，一夕暂洗清凉风。去嚣憩寂终不得，夜梦乡井还忡忡。传闻岩颠有穴处，髫年早识千缘空。云深路绝窘初步，虽有寒拾何能逢。"
"贻先弟见予戒坛松诗遂梦至戒坛见松高数丈涛声如雷惊寤寄书相告并感怀四首走笔和之","清末近现代初","陈曾寿","我昔游戒坛，三日坐松阴。磊落入心骨，哦诗作龙吟。寄诗感予季，梦入苍山深。琳宫宅奥幽，坛宇何萧森。问松在何处，突兀生千寻。惊疑忽然寤，震耳犹潮音。年来涉忧患，浩荡欲无浔。震动得艮止，坐卧檐卜林。松声薄九天，若慰千忧沉。子止无复疑，我行归何岑。"
"张文襄公挽诗二首 其一","清末近现代初","陈曾寿","正笏回天手，清流实地人。朝年恢大略，末命瘁孤臣。时至堂堂去，忧来种种新。老成遗脉断，宁止泪沾巾。"
"张文襄公挽诗二首 其二","清末近现代初","陈曾寿","事大谋能定，机沉见若迟。济时新贯旧，沃主孝兼慈。宇泰阴凝日，心寒痛定时。弥留天下计，继座孰愆期。"
"陶斋尚书作东坡生日宴集同人节庵师会张文襄公之葬亦来京师","清末近现代初","陈曾寿","东坡千载人，忠义秉孤尚。幼齐孟博贤，长接韩富行。嗟晚来京师，流涕范公葬。登进无他途，召对何直伉。知人先帝明，欲语声已放。金莲送夜归，步步增悽怆。身后万口传，生前一箧谤。千秋几丙子，此纪独难忘。好古今陶公，异代同高旷。张筵拜公辰，设像酬众仰。万金刊七集，朱本陈新样。齐翰剔耳图，古趣不可状。入座多诗人，老辈留三两。妙迹影西楼，礼罢一一饷。有带腰弗胜，遥情寄孤唱。吾师海南来，久病喜无恙。君劾我休官，二老笑相向。三年逢都门，未见倒瓶酿。昔奔两宫丧，一宿翻然飏。平生抱冰翁，咫尺不相访。再见巳为棺，三过遂营圹。劳劳万端忧，偿此一日畅。愿少留斯须，杯行勿辞让。晚景最可惜，坡语真无诳。"
"武昌洪山菜薹色紫与他处异移植色味俱变盖吾乡蔬菜之冠居北地久思之甚适家中寄至欣然作诗","清末近现代初","陈曾寿","霜蔬首菜薹，最良为楚产。紫玉黄金花，入齿冰霜软。腴压芥孙肥，脆胜菘心晚。荐食冬历春，三月忘鲊脔。产地专洪山，色味远辄换。物性不可移，灵区若有限。山阴梅花村，年年破径藓。归路买盈筐，离土喜新剪。春盘对花开，有酒常引满。夜梦堕南天，一塔千寻远。六年不知归，举箸世味浅。高堂念游子，殷勤致京辇。一束同兼金，森森翠映盌。不独面故人，江山秀在眼。郑重贻友生，破悭佐一饭。纵啖仍问馀，茎甲无汰检。嗟予图果腹，对此肠空转。作诗且尝新，如见葱寸断。"
"和渭渔三兄咏草木诗","清末近现代初","陈曾寿","杜老所居地，必有数竿竹。我生如泛梗，遗同此心曲。新居种百竿，日夜鸣寒玉。耸雪虽便娟，战风终损蹙。过春叶犹黄，深夏丛始绿。悬知苍碧时，已值凉风复。晚出及萧晨，得时惭众目。瘦节终不展，来序若相逐。雪霜复何辞，俯仰随转轴。前过古冥阨，野人赠修兰。孤怀冰雪中，忽化青琅玕。新采带山气，美箭方丛攒。自携京国来，渐觉青痕乾。因访种兰人，得知护养难。中虚防湿根，馀地容舒蟠。多丛喜并植，如结君子欢。一一顺其性，稍稍回初观。终然异山谷，半开旋凋残。心香或时歛，蒂露不常漙。不知气候迕，但责人工完。生意兹可知，何不求所安。"
"复园以诗写赠次韵","清末近现代初","陈曾寿","同居类木石，异处有馀思。所思触一感，窈然寄新诗。师门剩子存，孤辔羁天驰。挹子一念定，拯予千步危。意得偶成咏，高下皆宜之。澄宇发天光，一洗漆室悲。水流复何心，激荡生环规。俯仰受风篁，泠冷坛琚辞。犁然忘宫商，何地评妍媸。嗟予徇声闻，哓哓佛所嗤。清风能起予，象外契微知。"
"和人咏松二首 其一 孤松","清末近现代初","陈曾寿","万雪一东遒，雄担嗟尔能。枯心生世界，寒色起锋棱。绝谷空无待，弥天气若凭。风来助呜咽，无泪洗崚嶒。"
"和人咏松二首 其二 疏松","清末近现代初","陈曾寿","坚瘦入松骨，疏疏天色中。何心动鳞甲，无力补秋空。叶劲风犹满，翎寒鹤未丰。冷筇久孤倚，寥阔思何穷。"
"咏怀 其一","清末近现代初","陈曾寿","哀哉道丧世，消息畴知之。母子一念忍，机发倾天维。决流没一日，??鱼头悲。有鸟名姑恶，哀哀三月时。广室无空虚，再摘蔓离离。黄美不在裳，娲羿相推移。有物何不仁，刍狗天地为。蜉蝣旦夕死，见晓何由期。"
"咏怀 其二","清末近现代初","陈曾寿","翳翳园中桑，过夏无人采。夕阳黯平芜，轻筥将何待。春阳二三月，游女如云夥。苔花上鸳机，毛羽生光彩。愿君勿缫丝，丝胶固难解。质灭会有时，性结终不改。"
"咏怀 其三","清末近现代初","陈曾寿","春郊霭微雨，韦侯诗句中。菜花灿新黄，杨柳碧丛丛。出门二月半，节候惊冲融。北地易南天，诞漫难为同。局蹐自局蹐，优容自优容。穹庐覆下怨，梦瘗春花红。"
"咏怀 其四","清末近现代初","陈曾寿","担荷不可弛，规然理人事。晓憎盘中蝇，暮懔坚冰至。风花徇时妍，露草染春思。芸芸各有托，惕惕独失次。读易绝韦编，不灭忧患字。"
"咏怀 其五","清末近现代初","陈曾寿","晓发车殷床，皎皎春愁曙。旧爱痗予心，十载梦中住。初日上金茎，春殿从容赋。宫粉倏飘零，匐匍天缟素。连骑萧寺花，剪烛故人寓。城西有故居，交香几丛树。泪眼竭修河，望将汉月去。粥窗乱村鸡，欲语不得诉。"
"咏怀 其六","清末近现代初","陈曾寿","晓来微雨过，木润园气清。新绿低柔枝，好鸟时一鸣。众生欣适候，盎然生意盈。岂忘飘摇期，媚兹旦暮情。得时暂亦足，潸然感吾生。"
"咏怀 其七","清末近现代初","陈曾寿","众鸟何啁啾，相群非一朝。所托非恶阴，翔集亦相调。莺老微惜春，鴂鸣使芳销。高翎志远壑，众翼营栖条。飙风捲地至，倏忽寒烟飘。事与终古息，惨共濡需焦。春溪梦故影，故故啼残宵。"
"咏怀 其八","清末近现代初","陈曾寿","今夕复何夕，辰良天气佳。比户旗翩翻，灯火明长街。主人设广筵，浓笑红玫瑰。独立扬清歌，歌声何徘徊。似言三山外，浮出金银台。潭潭千春乐，围住玻璃杯。我无忮求念，百忧忽乘怀。嗟我纪岁时，笑颜无由开。社饭罢春明，寒食伤焚骸。缠筒五色丝，徒饵沉湘哀。"
"咏怀 其九","清末近现代初","陈曾寿","周易著通变，老氏慎明愚。大哉文武道，张弛在我弧。山川有崩决，寒暑有愆踰。物变极繁芜，造化难为枢。任觉伊何人，终始烦驰驱。早取新法新，晚同迂叟迂。毁既有不辞，誉亦有不虞。九原如可作，精爽徒悲吁。"
"咏怀 其十","清末近现代初","陈曾寿","孤灯耿长夜，暗雨流庭柯。虫鸣复唧唧，四壁惊秋多。开卷若相慰，往往言同科。但惜我生晚，不得同山阿。古人日以远，羲驭忽蹉跎。鸡蝇了无辨，问夜当如何。"
"谒节庵师不遇感赋一首","清末近现代初","陈曾寿","烈士甘徇名，贪夫则徇财。不谓俊及流，兼妙然蠡才。寥翔忽下集，洽狎鸱无猜。烈烈贞妇操，高筑怀清台。古疾未有此，岂日非怪灾。儒服捐一耻，维绝惊天摧。凄其衡门下，商歌出荒莱。曲肱无一饱，吐食盈琼瑰。芒然群刺天，饥凤孤徘徊。天寒竹实尽，凄我千春怀。"
"江陵戴烈妇诗","清末近现代初","陈曾寿","人生孰无死，一死扶三纲。天地将欲闭，见此麟凤祥。江陵张氏女，殉夫何从容。绝命遗兄书，辞义严秋霜。上言秋君死，茝义当随行。一时苟怯死，万日恨之长。非谓无舅姑，非谓无弟兄。非谓无女儿，所重没世名。童年母见背，及笄丁父丧。今夏痛子夭，今复降此凶。今随秋君行，天帝在我旁。下言女假巧，乳少今无娘。长成多读书，于兄终不忘。是岁庚戌冬，张子旅上京。哭妹感噩梦，晨寤大愕惊。忽忽泪承颊，容貌为变更。同人方慰荐，梦幻故荒唐。翻然一纸书，开视刀剑伤。事真乃非梦，失声去堂堂。张子赴丧归，哽咽陈始终。烈女适戴君，字沅名苣衡。少小明诗书，事夫何温良。秋君苦钻仰，痼疾已在床。形影非一朝，至性知其刚。立后答妇恩，预托诸母行。诸母夙敬爱，闻言重兢兢。烈女喻指意，笑谓非所望。为宁诸母心，絮述自处方。反面谢秋君，自保宽胸肠。肺腑不能语，医言讵无诳。为君抚巧儿，何忍自贼戕。女伴或来视，酬对逾寻常。收检及琐琐，假贷咸归偿。父兄有手札，一一奉姊藏。一朝望断绝，不见忧迫容。膏沐进新衣，还进饼与汤。秋君气仅属，有语目微张。似诘众不救，听者莫能详。烈女面大赤，众意亲炉铛。旋遣婢媪去，有声发内厢。群疑乃反视，解救惊不遑。方知进食意，仰药犯所妨。犹惧不速发，闭户倾馀浆。先时有刘媪，助殓人称扬。生前戏相托，仓卒忽来傍。玉貌加生时，启手见新创。何时众未觉，割臂曾作羹。千曲达一直，十目辟精诚。争仁淬智勇，匪人能周防。一念遂万年，合葬龙山阳。张子徵文辞，冀以传芬芳。哀哉道丧世，祸有滔天狂。周公不为公，庄姜不为庄。国变腼视息，泚笔污我裳。前年急鄂难，张子独相将。孰云共患难，谊乃同死生。颀然伟丈夫，哭妹涕浪浪。三年负一诺，寤寐丛彷徨。清晨天宇肃，高风正寥翔。我仁日月至，志气当清明。发愤为此诗，一发争微茫。"
"壬子二月同恪士梅庵至西湖寓刘氏花园 其一","清末近现代初","陈曾寿","淡澍青冥里，湖山正寂然。十年藏我梦，孤影入钟天。步冷溪桥旧，心苏钓石前。一椽聊可借，横榻晚梅边。"
"壬子二月同恪士梅庵至西湖寓刘氏花园 其二","清末近现代初","陈曾寿","竹树深深地，天留听雨声。山藏馀塔淡，阴迥逼花明。点滴无春思，飘摇损客情。道人寒不睡，煮茗话深更。"
"壬子二月同恪士梅庵至西湖寓刘氏花园 其三","清末近现代初","陈曾寿","小立真忘世，栖迟荒径苔。岚光压新柳，莺语及残梅。二月春犹静，微阳晚暂开。临流商去住，何日更重来。"
"闻日本乃木大将殉日皇事感赋","清末近现代初","陈曾寿","将军死所胜沙场，凛凛君臣义不忘。早识大伦捐二子，晚标奇节报先皇。飞腾洒落千秋思，忠孝坚贞一室芳。亡国孤累惊破柱，伤心无面赞堂堂。"
"纪梦中所见","清末近现代初","陈曾寿","疏阴一径竹交加，竹下修兰绕径斜。竹露潺潺如过雨，素心初放两三花。"
"题刘幼云先生潜庐读书图","清末近现代初","陈曾寿","我皇即位初，辅导资贤王。进贤宰相事，首举讲官良。妙选十二辈，刘侯何卬卬。燕坐抱冰翁，独许侯文章。深心纪纲地，讽议回肝肠。称叹不去口，手抚霜髯长。哀哉元祐政，朝露事不常。阴壬遂渐进，群儿揽天纲。张公起抗争，呕血去堂堂。啁啾见孤凤，百忧瘏一吭。处人骨肉间，苦口非激扬。至诚无不动，乍起旋迷盲。我时数周旋，相对忧旁皇。但言臣力竭，无药回膏肓。天地猝翻覆，流言破斧斨。掩袂出国门，无状徒自伤。终始义不负，此志日月光。幽幽东海庐，读书穴匡床。龙潜自成德，天意方微茫。披图感往事，北望涕浪浪。"
"至邻圃视寄养菊花已出蓓蕾喜赋","清末近现代初","陈曾寿","京华几年居，所得是佳菊。九秋历三冬，闭门看不足。去年急鄂难，花开不及瞩。出门星在天，满地霜华肃。脱命息海隅，稍稍生事复。渡海移故根，残书共一束。灌养寄老圃，憔悴不盈掬。别畦何葳蕤，哀此一寸绿。旬月未经过，蓓蕾忽纷簇。彭泽招我魂，粲然秋在目。乃知一息存，生理绝可续。天乎一物慈，长得依草木。"
"述菊 其一","清末近现代初","陈曾寿","沧海没沉冤，悲壮成叹息。腐草分自灰，何力回萧瑟。永畏世笑嗤，凄其望彭泽。槁木黯无弦，萧寥天宇寂。幸馀霜下花，永此一朝夕。"
"述菊 其二","清末近现代初","陈曾寿","黄农虽云没，秋菊不惜情。终风穷檐底，一枝表孤清。零露不成滴，我思忽已盈。彭泽去已久，知复为谁生。"
"述菊 其三","清末近现代初","陈曾寿","桃李何芬芳，百绕至日斜。退之善春怀，所以纷叹嗟。老盆空阶上，罗列盈霜葩。徘徊尽日影，苦意相周遮。庭木晚萧萧，疏历共生涯。人生若无情，何事惭其花。"
"述菊 其四","清末近现代初","陈曾寿","灿灿黄金姿，高张楚芳色。昔年荐秋筵，四座动嘉客。对之不敢燕，重是盐梅列。及今共萧晨，葳蕤还皎洁。对酒忽悽怆，回念中肠结。"
"述菊 其五","清末近现代初","陈曾寿","物外有日月，得意为我辰。闭门自成世，此花宜贱贫。霭霭天中晖，孤云难为邻。逝止有殊势，浮世多苦辛。山川自悠远，风露以为因。"
"述菊 其六","清末近现代初","陈曾寿","秋尽怀抱空，灯残耿疏影。潇潇风雨夕，相对生凄警。袭露非一秋，拒霜未俄顷。相酬无后期，留命有馀哽。性违气候殊，根损支离甚。护此寸意芳，便恐残年静。"
"十一月二十六日同君亮表侄展外袓墓谨赋","清末近现代初","陈曾寿","冈陵睪远神犹接，云水重来世已新。海阔天空一抔土，夙兴夜寐廿年身。惊风飘荡鸾凰族，上帝畸零虮虱臣。寸烛寒香回暝色，木兰残雪尚嶙峋。"
"福孙表兄以心疾居山寺中屏妻子不茶不饭身备诸苦往视谈竟夕别去途中感赋","清末近现代初","陈曾寿","荒寺翼峰尖，到门日已隤。寒犬出吠客，相见惊且哀。忍述别后事，但问眠食佳。结构依崖根，厨灶分隅隈。皑皑雪争席，屋漏淅若筛。诀绝妻子恩，甘此冰霜埋。浮生觊不灭，劝我致敬斋。我闻十种仙，终竟伤歧乖。矧兹幽痗疾，惝恍證奇侅。还恐泡幻影，起灭明镜台。煮粥进园蔬，意厚难相陪。拥炉夜不煖，语寂凄风来。乱离幸一合，继见何由谐。天明下山去，咽泪酸心怀。"
"哭刘松庵 其一","清末近现代初","陈曾寿","惘惘有不甘，人生极苦相。世缘所缚絷，窘若鲜在盎。傥有脱鼻时，哀哉此属纩。避地逃空虚，忧来辄知向。烦冤彻毛里，山川不能障。名宾何与天，分寸未借让。绘事三十年，未极志所尚。年来逢乱离，杜门尤怏怏。我归当去冬，强步犹过访。神形已支离，愤世气逾伉。画师多享年，冀接汤戴行。世短数亦奇，意气随敛葬。寂寞身后事，酬君涕一放。"
"哭刘松庵 其二","清末近现代初","陈曾寿","婉娈相因依，都门火三改。忘形有傅徐，晨夕过从每。义州今眉州，谈艺空千载。南北与中央，尊酒极潇洒。看花过僧庵，吹帽坐磊嵬。小园风露夕，得意东篱采。天地非昔秋，江海遗根在。哀哉祀与舆，竟作龚与隗。好花留岁月，君何不相待。"
"哭刘松庵 其三","清末近现代初","陈曾寿","劳生共行役，邂逅岂偶然。畴昔同江舟，佳处多流连。初秋白下柳，落日莫愁烟。秦淮值髯叟，一笑红灯前。焦山匝旬宿，魂梦清欲仙。爱髯夜语长，恨子贪早眠。旋去客姑苏，逃寂沧浪园。树石郁深深，并影栖一椽。微雪映窗光，纪游写长笺。我时不自揆，一一媵诗篇。前年走兵间，渡海随播迁。草草历下游，湖楼爱鱼鲜。京国许子庐，对榻双眉关。朗哦遗山诗，晓梦入凄酸。事迕或变色，意迷迫忧煎。当时咤怪迂，回思尽成妍。逝者不可作，谁听谁为传。"
"哭刘松庵 其四","清末近现代初","陈曾寿","哀哀五十慕，头白反哺乌。素衣见京华，匍匐已需扶。局佣黾长昼，夜梦还儿初。昔昔起浩叹，泪墨追为图。老屋三两间，花树围扶疏。微闻太息声，入视惊颜癯。温温诫慰罢，命取架间书。屏息待趋承，喔喔啼阶除。入怀白日光，天地忽已孤。又梦陟高峰，环海如蓬壶。飘飘吹袂过，慈杖遥相呼。魂悸俄魄动，恍然堕床铺。性感非一境，见者犹欷歔。地下今相遇，诉泪当何如。"
"哭刘松庵 其五","清末近现代初","陈曾寿","与世微异尚，几希在人禽。衡门踵屡决，可托千黄金。嗟我汉阳师，吾子所温燖。怀贤述旧事，往往涕沾襟。闻子易箦时，微嘑索衣衾。得正可以毙，堂堂本朝心。举世鸟择栖，微木衔已沉。夺我哭国泪，哭子子所歆。"
"哭刘松庵 其六","清末近现代初","陈曾寿","子生乱未已，子没乱方滋。迢迢老忧间，积瘁终南齐。孤舟蜀山川，耳顺子规啼。饥驱转北南，呻吟雪犯髭。毕生所造构，讵等鸿与泥。终然一瞑去，蜕化迹如遗。我今得解脱，冥心撤忧思。了知生易尽，不复歆无知。耿耿万端曙，泪接鸡鸣时。"
"理安寺癸丑","清末近现代初","陈曾寿","幽幽理安寺，一径入云斜。不断夹溪竹，忽流何处花。笋参远年酒，泉荐本山茶。谁得心无事，僧房共岁华。"
"以京师菊种寄养苏堪园中托之以诗","清末近现代初","陈曾寿","辛苦微根北海移，春深无地插新枝。何缘庭下依高密，为爱诗中有义熙。托命孤芳能几许，招魂终古与为期。使君不惜阶盈尺，傥待秋来一展眉。"
"觉先弟自京寄槟榔来诗以报之","清末近现代初","陈曾寿","我生嗜槟榔，日用论斤夥。了无羊踏园，空用敌饭颗。柳州昔禦魅，持以克忧瘅。壅积虽破决，正气伤亦颇。万味舌所甘，肉食观颐朵。独此风调殊，龂龂与齿可。戆猛饶妩媚，坚磨励坎坷。酒罢宜解酲，倦馀还起惰。造次代茶煎，坰炯长夜坐。疏通?笋肠，出言如炙輠。洗涤助冥搜，字字必贴妥。诸弟各异嗜，汝嗜乃近我。年来患臆膈，方寸郁嵯峨。食少仍导之，肠胃日舂簸。远道肯相贻，累累启包裹。燕制甲寰中，密理瘦而椭。京华故人面，相见一笑瑳。醰醰万欢空，拾坠此么么。前年遁兵间，日忧不举火。须索如穆之，众口嘲喧㰤。寒士有食籍，安排及琐琐。槟嗜如未尽，残年券腹果。"
"五月十三日同散原恪士寿丞瘦唐同武游焦山一宿与瘦唐寿丞同武先去散原恪士留山待王君伯沆","清末近现代初","陈曾寿","好境初逢两相得，重到便惜哀乐参。焦山诸庵尚好在，惟羼识想随幽探。昔来玉兰正作花，今看绿叶空扶檐。清梵晨钟不改度，十年梦寤饱尘凡。沉泉悽怆久亦淡，约略话旧资僧谈。平生归山真实意，到此惘惘仍难甘。饥愁恐怖业未尽，暂来旋去吾何惭。两翁少留定清绝，有待未至凭■巉。明楼月出诸籁寂，凉思一发酬幽耽。"
"次韵节庵师高碑店菊花","清末近现代初","陈曾寿","孤疢锢南山，行行近天阙。解鞍荒店小，回视白日没。苍天何肺肝，露下百草歇。披衣梦不成，颠倒一孤月。下阶逢此花，骚魂惊醉兀。相遇定何心，霜底一枝活。欲采不得遗，惆怅至明发。敢苦尘沙黄，哀愚天可达。"
"沈乙庵先生以新刻陵阳倚松二集见赠索诗","清末近现代初","陈曾寿","堂堂青石牛，重负万钧去。八风作日用，几辈仍此度。无益遣有涯，何缘得依据。饮水图满腹，双井一杯露。风雨不予违，婉娈同寐寤。深冥千仞溪，滑坡留一步。东轩一老人，启我开径路。欲尝初滴源，派流兹可溯。韩饶并高音，寂寞伤遗著。潜幽七百载，乍见乃如故。陵阳自得师，臭味不差误。倚松颇早计，一偈了灾惧。万古身后前，片羽资感慕。要知薪火传，杲杲初无住。无隐有心香，百世犹旦暮。何用惜夏高，无言同此趣。"
"苕雪与觉先弟先后寄菊数十种日涉小园聊复成咏 其一","清末近现代初","陈曾寿","东坡谪惠州，携手葛与陶。孤光如海月，寒镜阅滔滔。清吟却老至，宁止诗中豪。我生百世下，忧端两相高。开卷若有得，往往破愁牢。残灯守菊影，藉寐同寒宵。"
"苕雪与觉先弟先后寄菊数十种日涉小园聊复成咏 其二","清末近现代初","陈曾寿","种菊无百本，朝夕涉小园。晴宵定微风，清露一何繁。叶翻急雨态，花漾千珠盘。泠泠沁心骨，匪我衣裳单。沦浃九秋心，岁晚复何言。"
"苕雪与觉先弟先后寄菊数十种日涉小园聊复成咏 其三","清末近现代初","陈曾寿","弥襟万千秋，慰眼难一掬。好花开较迟，已履繁霜肃。安能展过隙，暇及秋阳暴。潜幽或终古，谁与昭此伏。芳馨虽不展，应候聊结束。浮生茧修途，逝者当何赎。"
"苕雪与觉先弟先后寄菊数十种日涉小园聊复成咏 其四","清末近现代初","陈曾寿","亦有高秀姿，亭亭满月相。得霜乃清严，禁雨不悽怆。空室了无悦，得意千载上。龙章虽隽烈，天黥偶遗忘。出为一大事，甘此诗酒放。"
"苕雪与觉先弟先后寄菊数十种日涉小园聊复成咏 其五","清末近现代初","陈曾寿","故人慰我癖，送菊托海槎。诸弟续有寄，幽居忽豪奢。愧我所持约，无物酬芳嘉。资生日以薄，托命馀秋花。秋情月既望，几度减清华。幽姿还起予，破涕回青霞。"
"苕雪与觉先弟先后寄菊数十种日涉小园聊复成咏 其六","清末近现代初","陈曾寿","声焦知悴叶，吟缓悲寒虫。残月蚁曙光，秋梦俄已空。婉娈自婉娈，一镫支霜红。萧寥失依倚，冷抱遗冲融。密移逝可悲，真存傥予逢。一勺有来秋，抱瓮勤未终。"
"十八夜同李道人野次看月","清末近现代初","陈曾寿","夜色满柴门，二人自成世。众木霜气中，叶黄影在地。竹筱拥寒溪，相虬入烟态。贫家惟白晓，庭空静如寺。遥柝转寥天，疏星耿三四。清言不世出，万象破幽寐。归写良夜图，清冷难题字。"
"寄怀陈师傅韬庵先生即题听水斋图","清末近现代初","陈曾寿","太白何睒睒，独与残月晓。钟鼓梦西清，如见颜色槁。昔我见公初，堂堂送张老。仓皇临夜半，流涕看遗草。平生无党援，死友心能表。千回郁结意，并世复谁道。清酌陈哀辞，奠罢自焚稿。我时赞几筵，相视何凄悄。萧寺隔重湖，僧房颇静窕。邀觞重九辰，破寂一洒扫。先朝双白发，心苦诗愈好。别来无岁月，合眼金华杳。似闻退休馀，不忍怀鱼鸟。幽幽听水斋，修竹插天杪。披图意空多，徵题情慰少。初阳上金茎，昔昔风露早。来日自舒长，论语半部了。閒居三十年，洗耳事幽讨。再出坐子房，伤哉为绮皓。翻然恣翱翔，目极孤鸿矫。"
"散原先生夜过观先师关先生及强甫遗稿感而有诗奉答一首","清末近现代初","陈曾寿","有欢非世同，有泪当自咽。我生眷师友，半世芳馨绝。菲菲九渊底，峨峨千仞雪。波流万人海，吊影弥孤孑。繁冤枕遗书，魂梦向谁说。悱恻散原翁，湘累通一脉。夜过拾丛残，同命在芳洁。归眠月皎皎，窈窕哀辗侧。孤奏起骚魂，使我寒灰热。哀哉廿年事，龙战水火烈。熙宁荐士初，程颢泪已滴。珍瘁帝何心，万流杂喧吸。消息理则微，遂至三纲裂。声放还复吞，忧端不可掇。"
"次韵沈观丈见赠","清末近现代初","陈曾寿","高云作时霖，小雨成薄霿。变灭须臾期，杲杲同一梦。才老天心奇，文字极所纵。气摄龙象瘖，大千震微讽。孤往若有见，偕来已失众。飘风小噫欠，宁觉蚊蚋鬨。萧寥楚山川，可叹非时凤。笑我滀涔蹄，短汲才一瓮。煎愁自相濡，悠忽了宾送。多生何因缘，清净每饭共。愿睹成宝坊，断桷备斲砻。"
"和散原先生寒夜见过","清末近现代初","陈曾寿","萎菊同残夜，昏檠且复光。流天钟发瓮，墐户梦排阊。海晕一痕月，风鸣千树霜。閒过散原老，苦茗与参将。"
"曩岁住武昌有卖饼叟作秦声寒夜过深巷其音幽咽以长爇小炉担间以竹筒炊饼令爇焦香喷鼻自予入都遭世变忽忽二十馀年今以事复来城中闻声呼之果叟也询其年已七十自言业卖饼四十年矣感念旧事为作一绝","清末近现代初","陈曾寿","华表峥嵘不住尘，望门呼旧只酸辛。霜街一担油酥饼，犹是当年皱面人。"
"二月初六日出东门展外舅子封公暨外姑周夫人墓过洪山卓刀泉途间感赋","清末近现代初","陈曾寿","流离避地归不得，门巷重过伤妇家。东郊上冢更凄绝，风景犹昔惊年华。舒青柳眼已无赖，方塘浅水初鸣蛙。难寻山阴万株雪，时见几树檀香花。松风古寺一泉冷，悤悤不暇评僧茶。当年春郊斗游骑，关朱群季何纷拿。长堤飙忽三十里，桃林袖底翻红霞。戏撞钟鼓动僧众，少年意气如惊麚。死生交情倏灰烬，况益变乱相乘加。乃知一身抚陈迹，亦如望古徒兴嗟。崇冈佳城尚葱郁，急趋展拜当日斜。何年重来际世定，偕同孤女携甥娃。零丁困苦滞海角，姥老反哺酸慈鸦。愁心掩抑不可诉，挂眼一塔时呈遮。"
"题节庵师崇陵种树图","清末近现代初","陈曾寿","帝恩犹戴天，臣土无一寸。哀哀种树辞，百尔畴能听。呜呼我先皇，没世幽忧圣。怛恻在人心，爱护逾畏敬。天也实不谅，深宫落幽阱。群凶祸滔天，致寇九庙震。极乱国不亡，岂不由位定。呜呼我先后，投艰晚弥甚。啼朝诵先君，至德成让逊。经年锢南山，仓皇事未竟。内府千万资，贪人食之罄。露寝渴金棺，雨泣离宫殡。是时贼氛恶，行暴议尤横。尊亲谊所同，畴敢私室论。投袂起孤臣，誓衔微木徇。不济将无归，亲知挽不瞬。穷冬梁格庄，康衢无人径。二三老司香，世隔孰过问。减数及朔羊，守卫少馀馂。犯冰跫然来，惊迎泪交迸。雨露三百年，获报惟此仅。荐飨当随班，例格仍敬慎。孤踪闻九重，与祭特颁令。明发趋崇阶，遥瞻黄幄映。魄动见前和，恸哭长河亘。降阶焚祭辞，天地痌孤奋。毅力无艰难，至诚终格应。义激将作臣，集事效速迅。合沓万灵趋，奔走百执骏。哀哉苍梧葬，娥皇终袝舜。薄海动悽怆，百国赴观临。坎闭空灵舆，匍匐臣力尽。璨璨翠玉珰，遗佩承懿训。岂意远小臣，宠锡绝贵近。嗣皇念精忠，临轩召入觐。松柏旌其庐，郁律天章劲。巍峨金粟堆，有待贞柯荫。帝日种树职，直节惟汝称。殊恩出阽危，九死宁足殉。向来昜代初，戎马率蹂躏。掘发理无完，遑问樵采禁。我朝秉忠厚，远驾百代胜。监护明诸陵，备礼无缺剩。三祖逮八宗，恭俭自天性。视民每如伤，何罪于百姓。土崩古未有，瓦全岂弥恨。昔人表冬青，辛苦悲至行。今兹备荣哀，天人稍可證。煌煌万年碑，悠悠四时运。拱把望参天，敢阻霜雪盛。抱木暂未枯，长镵以为命。"
"三台山山居杂诗 其一","清末近现代初","陈曾寿","阴雨连朝昏，虫鸟共啾唧。饭罢坐摊书，静影自汲汲。野穫秋场宽，寒翔啄馀粒。笠锄辟蔬畦，岁事未遑毕。衣食定须几，辛勤或难给。操约而愿奢，淹泯何嗟泣。"
"三台山山居杂诗 其二","清末近现代初","陈曾寿","养疴适林野，奉母营幽居。南湖最清深，一亩分隈隅。诸弟秃秋颖，力缩辛苦馀。名园足盛衰，天傥畀区区。但惜秋水涸，木石艰航桴。决流溉旱乾，敢怨工作纡。山居日无事，诸子奉肩舆。弄漪坐山光，往往归忘晡。凉风感予仲，朝朝公府趋。红叶被径深，梦熟山中庐。"
"三台山山居杂诗 其三","清末近现代初","陈曾寿","我昔官京华，趋曹日仆仆。戢影今海隅，朝夕困驰毂。命坐磨蚁旋，了不异城谷。书堂踰十里，日往共咿喔。稍演刘项争，未毕论孟读。穿鼻贫所甘，素饱愆岂赎。大千方震荡，狮象竞腾蹴。狂流敢横身，实地谁立足。羡彼山门僧，打扫自结束。颠倒惧喜中，形影何局促。"
"三台山山居杂诗 其四","清末近现代初","陈曾寿","论才及宋代，岂不先乖崖。遗像留僧庵，了了明去来。惜哉太华莲，专为希夷开。不独神清子，事业限炉灰。伊来有成人，古德资扶培。渊源不可诬，变化非一胚。周旋卢郑间，陶范英雄才。留邺及新建，所遇尤奇侅。下士未闻道，拘墟独难回。寸莛叩洪钟，焉能应风雷。残年托细字，积惧当沉灾。海滨事诸老，婉娈忘形骸。愿浥弥天澜，一湔千劫哀。"
"三台山山居杂诗 其五","清末近现代初","陈曾寿","人生实苦相，种种含悽酸。寻常暗饮刃，不在血流川。受者徇一瞑，见者犹缠牵。一端偶接触，万象疢当前。反观傥自觉，不暇人悲怜。陈陈往不复，孕自无始年。誓度无量劫，佛力何有焉。寥廓望前修，褊心遣谁安。径情绝隐欺，差觉灵均贤。"
"三台山山居杂诗 其六","清末近现代初","陈曾寿","多涂趋一轨，何事为生机。发愤以忘忧，孔叟乃孜孜。平生已半世，晨光乍熹微。常恐堕幽忧，闻道曾无时。山空露气盛，虫吟不肯迟。耿耿对无寐，孤灯我因依。"
"龙井寺中坐雨","清末近现代初","陈曾寿","坐对寒湫一镜开，凡鳞么么未相猜。不知有意还无意，忽送飞云片雨来。"
"李筠庵以钱南园曹剑亭二公遗迹合装一幅属题","清末近现代初","陈曾寿","国朝名臣妙书画，绝笔最数南园钱。家藏脱衔有二马，势欲万古争腾先。曹公翰墨世罕睹，曾见僧寺驯鸡篇。张公表幽目如炬，独宝遗札逾瑚瑄。百年声名异煊晦，一朝合并当何缘。岂非大节贯不朽，艺无多少皆天全。二公忠直二杨匹，珅视严魏加能奸。天鉴照临恶未逞，虽有隐忮无显患。岂如明代祸惨烈，庙堂幽暗非人寰。及今纲绝那知此，座右独凛秋阳悬。嗜书还搜古遗直，嗟君好尚殊亦贤。"
"素心兰","清末近现代初","陈曾寿","靓梦亭亭在，含情渺渺何。千春伤不尽，犹惜一花多。露重空馀泪，月明愁化烟。不知紫苔意，何事称年年。"
"予数梦至一寺门临大江略似焦山定慧寺而幽窕过之昨又梦至其处诗以纪之","清末近现代初","陈曾寿","何朝遗古寺，门对荒江开。幽境出世间，梦中时一来。红廊缭千步，殿角高崔嵬。蜂房巧接连，琅函净签排。檐竹浮江光，几榻碧潆洄。老僧强为礼，雪眉映枯骸。似言暮色深，一宿且为佳。上灯起霜钟，苍茫入江雷。恍然暂已觉，我梦何时回。"
"雨后同贻先觉先贾茶至法相寺","清末近现代初","陈曾寿","买茶雨后来山寺，乍启虚堂意界宽。修竹连墙邀雪净，高橼一树破僧寒。闻钟渐觉安心竟，出谷方悲值世残。无用传衣参佛祖，梦魂应绕白云端。"
"刘园朱棣老梅下共醉乙卯","清末近现代初","陈曾寿","扁舟就梅花，压帽湖阴重。长廊接残滴，宿雪没石缝。谁施一院霞，缤纷如异梦。清净自成妍，迟暮一笑共。物外得朱老，深杯发昔瓮。空宇无藏明，设色春情纵。高松表疏枝，当无有花用。"
"看梅后归舟遇雨","清末近现代初","陈曾寿","梅间有新得，归棹失众山。疏林但一抹，三界沉空烟。塔身未终隐，落落仍孤閒。雪苔宜幽屐，千春谁往还。"
"大雨后同复园至云林寺","清末近现代初","陈曾寿","上山瀑流碍舆行，寺门未入风涛声。转桥冲跃玉龙横，九天派落千雷霆。阴崖陡起万佛撑，树不识春何代青。下漏日色变幽荧，彻晶喷雪寒目睛。径深憩亭俯澄泓，上方潜洄下震惊。偶与石斗波澜成，本来渊默非不平。突兀高殿矗苍冥，崇阶百级排丹棂。本末十围仰列楹，佛力一发邱山轻。去年奉母礼鬉缨，犹记塔铃语丁宁。今偕谢屐乘新晴，駴叹奇绝昔未经。山雨一夜愁泞淋，翻然倍百张诗情。"
"灵璧道中","清末近现代初","陈曾寿","苇败烟空釜底村，残阳留梦浸馀痕。春风一样秾桃李，静掩门中半寂魂。"
"乙卯四月归里谒祖墓 其一","清末近现代初","陈曾寿","十载重来祖墓山，老僧成塔隶为官。更无煮笋烧茶事，已过花时问牡丹。"
"乙卯四月归里谒祖墓 其二","清末近现代初","陈曾寿","惭谒家祠第一回，磬声惊是梦中来。堂堂陈氏非王腊，可鉴馀生负国哀。"
"乙卯四月归里谒祖墓 其三","清末近现代初","陈曾寿","老屋当年聚族欢，祇今池水剩清寒。本来难语还无语，落日荒庭拜一棺。"
"大雨过黄梅","清末近现代初","陈曾寿","江舟一夜黄梅雨，正向黄梅山下来。雨过梅黄春去了，欲将何事问黄梅。"
"南湖晦夜寄怀散原先生 其一","清末近现代初","陈曾寿","湿萤乱开阖，山影霾半湖。噞喁閒格磔，杂沓喧荷蒲。宵沉潜蛰作，万窍争号呼。长飙忽飘捲，飒若幽灵趋。大千入星光，贞明忽巳无。一息拟终古，遥夜何时徂。握云天一角，下有青溪庐。脱袜此偃息，谛吟定何如。"
"南湖晦夜寄怀散原先生 其二","清末近现代初","陈曾寿","苍然化一碧，高穹尔何冤。故躔渐就窄，蚀魄定亡存。流人不惜日，五载移寒暄。相逢海枯年，行见豕零尊。淹留竟何待，去住伤精魂。凄其望钟阜，白头晚相温。寂寞复寂寞，寒潮亲故痕。"
"南湖晦夜寄怀散原先生 其三","清末近现代初","陈曾寿","蚁渡困坳流，出谓几不免。人落忧患中，何异蛙在坎。行行梦当觉，暂未百年满。饿乡虽穷处，正堪一笑莞。德人妙天游，万态齐枯菀。微生独悄悲，终恐法华转。"
"南湖晦夜寄怀散原先生 其四","清末近现代初","陈曾寿","繫梦淮底村，愁步千里积。荷碧水到门，洗眼湖上宅。徇物情易迁，俄复百端集。初年耿志事，千仞瘗冰雪。漫作徐泗游，惝恍对沟瘠。未能六凿通，那救枯鱼泣。所学失平生，衔髓馀惨戚。有如临化消，空养千金璧。孤往违因依，怀远互凄恻。"
"七月十五夜登海上最高楼看月","清末近现代初","陈曾寿","弹指虚空不夜城，市烟海气漫纵横。更无灯火阑珊处，却与何人共月明。"
"廿一夜梦作书画真有契岁月来无穷二句似翻后山诗意醒后偶有所会遂成二诗 其一","清末近现代初","陈曾寿","新秋送残暑，雨罢来清风。湖天出净碧，尽为窗几供。焚香展图画，往往名山逢。书画真有契，岁月来无穷。但使妙明在，自有精灵通。千秋旦暮遇，何必非我躬。得意已藏密，五家讵能公。知益却伤晚，隘矣后山翁。"
"廿一夜梦作书画真有契岁月来无穷二句似翻后山诗意醒后偶有所会遂成二诗 其二","清末近现代初","陈曾寿","高峰半云雨，观棋坐一老。楚天巫峡图，千古一画稿。天阴赞公房，壁润龙麟好。想为宏偃笔，变化松夭矫。山谷游落星，燕寝清香袅。小幅对寒山，妙绝无人晓。我读两翁诗，魂梦辄飞绕。何当逢解人，破秘一倾倒。"
"八月十一日生日偶作","清末近现代初","陈曾寿","早忘自念犹伤逝，难洗馀哀那入禅。味简多生宁有债，把诗过日岂非天。僵蝉咽断繁霜后，瘦菊魂销细雨前。一念嵯峨妨学道，傥看射虎未残年。"
"将至金陵视散原先生车过镇江观落日作","清末近现代初","陈曾寿","金焦于我岂有私，每过常逢夕阳好。梦中留庵曾独往，欲说生前仍缥渺。贪看落照一孤僧，片念微差堕尘扰。流浪多生无畔岸，偶对江山愁皎皎。海涸天荒试哀乐，虎倒龙颠破强矫。旧欢掣电往往空，残怀落月垂垂晓。青溪老人方闭门，一勺寒泉自忘老。行过相见一开眉，有酒何须问怀抱。江光摇空霞影乱，远塔孤标渐深窅。轮驰肠转且未休，蚤暮何时忧患了。"
"九月以事至天津季湘苕雪治芗子安楚生八兄寥志二弟皆自京来会适逢九日就市楼小饮即别去途中感赋二首 其一","清末近现代初","陈曾寿","悤悤北上止天津，不过西州拟未伦。岂料京人为异客，何堪门历注亡臣。相关岁晚馀亲友，一笑灯前孰幻真。草草杯盘作重九，天涯半日尚逢辰。"
"九月以事至天津季湘苕雪治芗子安楚生八兄寥志二弟皆自京来会适逢九日就市楼小饮即别去途中感赋二首 其二","清末近现代初","陈曾寿","回车念念盈眶泪，未解真为徐李哀。从掷千冤争一恸，已空旧梦可重来。天寒白雁江湖尽，秋老丹枫日夜催。未了馀青迷望眼，参天岱色只成灰。"
"病山先生独游天目山归述其胜且示新诗歘然神往亦拟一首","清末近现代初","陈曾寿","五年一日暂失忧，听说东西两天目。雨中独行世境异，有目所见惟松竹。千盘万转出云外，晚投佛寺仍山足。道逢跏趺颜色好，削壁安巢当半腹。连天涛风度鸾凰，中有真龙帝众木。绝顶老僧岁一往，必待兼旬霁红旭。光芒六合瘴雾空，四大海水一钵缩。我闻夜梦傥见之，插天青棱震雄矗。烦冤覆盆入井底，仰慑崇高悲短促。熊啼猿哀酸骨死，托命山中老尊宿。至人道峻天与齐，俯视嵯峨等平陆。乞公起废与新诗，万仞忧端为降伏。"
"挽李猛庵丈","清末近现代初","陈曾寿","辛亥出国门，已分不相见。今来何因缘，万赎惟一奠。残生所欲言，未死馀自咽。千春无芳菲，沧海成枯淡。先生北学宗，艺事特馀玩。龙蛇道东方，志事掩诙谩。出入朝市间，侯尊齐隶贱。天眼灼方物，望气得真赝。世儿诧萍实，多识原一贯。末世沦贱愚，长者知服馔。沟犹几专家，众中雄顾盻。寸莛叩洪钟，聋耳或惊窜。沉沉百怪炉，汪汪海若叹。交游遍湖海，我父夙所善。少小逢锁闱，老大同江汉。不遇数何奇，气尽十一战。飞腾几辈传，南北知两监。飘泊鸾凤姿，公族轻衰乱。贱子旧学诗，雕刻羞自炫。未传西江衣，谬许南州冠。五言窃句律，篇出辄蒙赞。诗拙过梅穷，题序缺欧翰。京师万人海，晚极鱼龙变。载酒物外游，一隙展荒宴。相过傅刘徐，形影夜及旦。酣嬉卧屠沽，杂沓穿歌院。看花累春心，说鬼噤冷面。心知来日恶，因循极浪漫。醰醰万欢悰，惨作隔世恋。国变痛天摧，行遁各分散。我屏东海隅，公潜南宫县。他生渺未卜，魂梦凄永断。远哦寄怀诗，忆苦神辄眩。今来一月淹，终古人天判。问疾惊已迟，深葬遑及殓。登堂见白衣，手泽犹在案。质亡我何存，哀迫生何唁。吾生遘残运，有乐盖微幻。区区不慭遗，往往供涕泫。风流遂销歇，天乎绝文献。知复几百年，灵奇钟此彦。故知神理存，传世有遗砚。还从小苏游，岁晚矢婉娈。"
"往宝应视朴生疾过镇江作","清末近现代初","陈曾寿","霜严风急夜凄凄，踏影微行月向低。北府兵屯残角冷，寄奴巷陌晓乌啼。熏天可待扬灰尽，学道终怜到死迷。明灭龛灯愁外远，不眠心拾上方梯。"
"夜过镇江","清末近现代初","陈曾寿","下车无人逢凛冽，横贯霜空风有力。大千尘界曙钟声，第一江山残月色。烟树微茫了非梦，鱼龙浩渺喧仍寂。羌无陈迹影兴亡，只有空明出寒碧。卧庵老僧几何岁，梵呗多生曾未息。平生误记稼轩词，曹蹶刘颠事历历。"
"往金陵视散原老人因读近诗夜过俞园看梅翌日同游扫叶楼归寄一首丙辰","清末近现代初","陈曾寿","诗哀馀古人，愈好更可哀。巨刃破愁地，擢数穷根荄。闭门灭闻见，据槁忘形骸。寸心非砥石，忧患滔天来。凉秋把诗卷，再见春已回。众湎一日短，孤撄千劫灰。辍哦语未定，夜破邻园苔。秉烛照霜月，不负馀寒梅。即幽洗嚣暂，揽旷伤高才。驱车清凉山，凄象浚空台。名都士类尽，城处遇荒隈。灾殃夺物性，存殁供吁唉。夸父逐日影，肉身觊圣胎。所徇异清浊，迷妄将毋侪。老至一关堑，壮趾多歧乖。终古往不反，庄语痛非谐。天全屹一老，行直无疑猜。遗持远公法，往参陶潜杯。"
"拟渔洋读三国志小乐府 其一","清末近现代初","陈曾寿","来时正伏魄，窈窕魏宫娥。凄绝分香语，空悲更事多。"
"拟渔洋读三国志小乐府 其二","清末近现代初","陈曾寿","冬猎秋读书，初意何俊旷。可笑群儿愚，踞君炉火上。"
"拟渔洋读三国志小乐府 其三","清末近现代初","陈曾寿","万事皆鸡肋，还悲去日多。芳樽荐野葛，风味妙如何。"
"拟渔洋读三国志小乐府 其四","清末近现代初","陈曾寿","独抱汉官耻，新恩宠莫跻。何如题墓道，犹爱故征西。"
"拟渔洋读三国志小乐府 其五","清末近现代初","陈曾寿","不仁与不孝，异等皆遮罗。新宣崇礼让，礼让奈公何。"
"拟渔洋读三国志小乐府 其六","清末近现代初","陈曾寿","天命虽吾在，逡巡廿五年。犹闻颁九锡，君岂缀旒然。"
"拟渔洋读三国志小乐府 其七","清末近现代初","陈曾寿","同流必合污，末路安可避。君不徇虚名，臣食得空器。"
"题南园画瘦马","清末近现代初","陈曾寿","日短风萧山涧曲，意往神迷影硉兀。百莝一豆梦皆空，润吻寒泉聊注目。云雷降精事岂偶，厚地高天一穷谷。千秋死所非易致，自恨峥嵘露奇骨。绝笔空传形外姿，赏真谁是道林师。枯禅便入骆驼坐，雪壮霜骄耿此奇。"
"同觉先询先儿子邦荣邦直游陶庄","清末近现代初","陈曾寿","秋晶蹑屐南峰高，陶庄之胜临峰腰。修篁半天结一绿，万凤交舞鸣箫韶。缘坡剖竹走泉溜，郁律直下绵青蛟。阴阳咫尺异寒燠，我踵屡息忘疲劳。长耳老僧入禅处，潜窦细泻瑩泓坳。结跏一念万年去，至今幻体犹坚牢。洪杨奇劫断金臂，飞砾飒飒天神忉。试升绝顶望城邑，红鳞万瓦秋阳骄。西泠当前渺一勺，隔江欲挹寒瘿瓢。当年纯皇奉文母，屡驻绛节观灵潮。琳宫法宇变荆棘，阴崖突壁空嶕峣。百年反覆悯狂稚，净土往往污腥臊。妖祀客魏等然耳，了知弹指灰尘消。丹墙一角馀正色，烟竿犹认钱祠遥。清都赤城起方寸，避世何地违氛嚣。山僧烹泉荐绿茗，粗瓷盛玉逾名窑。有梅凭岩最殊绝，雪时待访青霞娇。"
"散原先生来湖上次日蒿老亦至遂同游虎跑泉","清末近现代初","陈曾寿","二老经岁别，世乱积幽疢。相逢在名山，一笑乃至矧。霜姿不改度，取證寒泉影。山光秋正浓，高树沃丹顶。涧流自磬钟，激翠上襟领。虚堂倚悬崖，削铁石骨整。岚气浮长廊，清寒入瓯茗。还寻济公塔，灵迹仰昭炯。为齐涂割观，遂壹冤亲等。褊心不能回，学道愧无忍。适野情暂移，随杖坐忘暝。依然广长舌，送客溪声冷。"
"法相寺中老樟一株双干皆大十围其本殆不可量不知何代物也散原老人属同赋之","清末近现代初","陈曾寿","法相院中长耳僧，早空诸相藏锋棱。一朝永明偶饶舌，结跏俄顷惊肤冰。应身历劫住山寺，定光一线燃龛灯。我寻春茶数来止，但赏修竹青层层。忽逢大身仰突兀，老樟分干双龙腾。互如天柱伸两戒，矫若云翼张孤鹏。神物不敢臆年代，但识倒挂千岁藤。山僧筑阁度长夏，片枝所覆苍云崩。四时风雨扫落叶，老衲伛偻阶难升。散原老人诧一见，平生奇观嗟未曾。匡庐五爪震寰宇，对此只落声闻乘。遁世无闷亦有待，发幽奇句精灵凭。高吟千里起钟阜，伫听夜半霜钟应。"
"子修丈约同蒿庵散原游西溪饭于交芦庵","清末近现代初","陈曾寿","欲雪未雪花冥冥，汊流四望迷烟汀。平生萧瑟梦魂处，扁舟一往如重经。交芦庵子水中涘，伊人不见馀荒庭。年年秋菊荐芳馨，远山何许双冢青。閒居避世渊颖老，喜载旧友携樽瓶。呼陈僧藏玩图卷，恍出犀轴纷幽灵。欢娱朝野隔生事，何论风节垂高型。酒酣不忍叹家国，但说同辈多飘零。荒陬游过数不厌，略寻影事如江亭。飞来成画唳寒雁，北向且破愁颜听。"
"游西溪归湖上晚景绝佳同散原作","清末近现代初","陈曾寿","行尽西溪三百曲，忽开天镜晚晴中。仙山楼阁无限好，碧海银河何处通。落日千峰横紫翠，中流一叶在虚空。时无小李将军手，奇景当前付散翁。"
"同散叟游龙井蒿老先至","清末近现代初","陈曾寿","灵湫昔龙幸，杰搆周岩阿。兵荒道场歇，寂寞稀游过。前秋我适来，异境惊难摩。平林绚高岭，浓醉霜容酡。升堂试泉茗，提汲烦头陀。碧潭泻澄流，泠然奏环珂。石?出众木，干日仍纤柯。山寒敌坚瘦，诗骨增嵯峨。隔晨奉母舆，侍坐忘日蹉。同时闻妙香，清迥如风荷。不知何因缘，散花證罗婆。灵奇话散叟，踊跃穷烟萝。先登蒿庵翁，倦几梦羲娲。众游与独往，所得竟孰多。嵌壁仰天题，剔藓劳摩挲。篇终念舜忧，主惕知时和。梁摧泣龙象，地胜空云波。僧岂无辩才，发秘谁东坡。"
"雨中诸真长约同散叟觚庵游云栖寺","清末近现代初","陈曾寿","昔来暑晴中，白日疑幽月。今晨对秋雨，寒琼化我骨。修修不见天，山鬼所宅窟。蹀影迥碧间，自照寒光佛。衣单煖尊酒，嚼雪笋新掘。酌不及公荣，主客笑通脱。香光写经卷，笔势瞻秀发。了知功德无，报母资津筏。千载旦暮心，虚堂證超忽。僧寮足深严，但惜少轩豁。空负竹万竿，不见青排闼。禅修屏闻见，游赏恣林樾。何当雪后来，支筇屐同没。"
"湖上杂诗 其一","清末近现代初","陈曾寿","九秋积风雨，百昌未全零。坚冰一夕至，水天皆若醒。阴湖晚逾白，浮岚敛纯清。寒云泄莽荡，大岳垂真形。平生爱雪候，砭骨神为惺。谓胜春秋佳，廓然媚空冥。惜哉肃杀刃，空发霜天硎。沈吟竟何俟，独掩梅花扃。"
"湖上杂诗 其二","清末近现代初","陈曾寿","雪净高下峰，几点岩腹绿。心知有佳处，禅栖托修竹。永惭枯定僧，片偈了幽独。饭馀更何事，洗钵对寒玉。耽游记坡老，寺寺留芳躅。冲雨洗足眠，钟动随僧粥。有如永嘉师，妙觉参一宿。高风今则无，清景说亦足。"
"湖上杂诗 其三","清末近现代初","陈曾寿","咫尺惊藏山，不风成断渡。拥雪闻鸡鸣，高梅见真度。侵窗玉虬肥，隔帐明寒寤。飘花本无心，而与妙香住。清荐狮峰茶，未可倾浊酤。昨收病翁诗，耿耿缄幽素。傥来共扁舟，萧然此中趣。"
"大雪后同觚庵至灵隐寺二首 其一","清末近现代初","陈曾寿","万峰为云吞，玉龙群无首。飞丹翼绝壁，缥渺开琼牖。一径排苍官，须眉俄老叟。寒泉未示寂，犹作风雷吼。众佛相向冥，嗒然我何有。惟馀一钟声，纯白无所受。"
"大雪后同觚庵至灵隐寺二首 其二","清末近现代初","陈曾寿","松颠一夜雪，山中十日雨。寒滴浸诸天，支筇入太古。朗朗登宝坊，密室茶可煮。料无丹霞师，木佛饶两庑。耸肩一觚翁，白地参水牯。我来真空回，见净不见土。"
"游玄墓圣恩寺丁巳","清末近现代初","陈曾寿","青山为屏为辅佐，参天柏涌金刚座。从来寺好在山门，夷叔片言真道破。和尚坐具阔几许，一藏经数惊谁作。太湖接几光动天，帆影茶枪浮一个。明眼未逢香雪奇，目极长空忧始大。纱笼旧题翁陆洪，小人九四壁还涴。佼者滔天庸者全，未死论定安足唾。僧导佛堂看履迹，彼何人斯严自课。众惊入石趺印深，岂知念念薄冰过。吾人来游暂一饭，流转千生蚁旋磨。出门还参柏子禅，身倦津梁斜欲卧。"
"登天平山同病老作","清末近现代初","陈曾寿","老枫臃肿春不叶，山门万古寒鸦色。石巉径微出奥幽，下俯风轩见鹰脊。插天积铁磊嵬高，迎面殊形动魂魄。白公赋泉不赋石，应知对此愁笔力。病翁登临爱绝顶，选杖直上穷行迹。局蹐何必非人间，纵目高空竟何益。我难问天伸不平，更付撑胸千石壁。"
"柏因社观柏","清末近现代初","陈曾寿","身行邓尉心戒坛，非松非柏森屈蟠。西山今生恐不到，对此皮骨空汍澜。从来柏身尚劲直，故斗奇肆横阑干。神物中断霹雳斧，两活不复资泉源。我疑柏空寿者相，忍辱节解降魔顽。一物精诚有不灭，奈何已死诬苍天。平生松风满怀抱，得兹魂梦双牵连。不须长短较南北，啜茶倚树钟声圆。"
"石湖山","清末近现代初","陈曾寿","归桡晚寻石湖渡，春湍箭激风裂衫。大声震撼海潮寺，直下叶叶喧蒲帆。巴僧肃客憩荒构，了无果茗资乡谈。石龛立佛炯天眼，特兆上吉施灵签。三光弛隳陷鬼域，神傥欲福吾所贪。地荒盗斥居聚少，范公祠宇空毵毵。惜哉目成不得往，香雪一树明高檐。"
"同人访韩蕲王墓碑予陪散叟他游未果","清末近现代初","陈曾寿","圣湖春色付平章，诸将中原事久忘。欲访丰碑问遗恨，当年居士已清凉。"
"太湖石壁","清末近现代初","陈曾寿","飘泊东南天地间，眼明初见洞庭山。松风石磴无限好，祇共沙鸥片刻閒。"
"寿陈韬老及其配王夫人七十初度 其一","清末近现代初","陈曾寿","遗直今黄发，贞元世几迁。如编周季略，莫记伯阳年。贾疏先忧切，桓经晚遇偏。不应采芝叟，长作武夷仙。"
"寿陈韬老及其配王夫人七十初度 其二","清末近现代初","陈曾寿","岩筑孤臣老，龙潜圣学深。行藏关运会，位置费天心。丰羽存商皓，斟玄备傅箴。恭闻执业语，欢喜为沉吟。"
"寿陈韬老及其配王夫人七十初度 其三","清末近现代初","陈曾寿","偕老同裘褐，传家祇礼诗。人称献之姊，德劭仲弓儿。去国违尊酒，攀天繫梦思。遥酬海棠宴，还约菊花期。"
"三月二十一日雨中奉母游七里泷","清末近现代初","陈曾寿","天然大青绿，画稿芟荒寒。我来春雨中，白云正未閒。连环锁碧流，上扃白玉关。濛濛入瓮底，舟外无人寰。至人道非一，或潜或在天。动静偶殊迹，精诚原往还。事业一竿重，黾勉无穷年。徒然诧高隐，安窥龙德全。我愧介推风，奉母乐清涟。夷犹更何事，饭香篷底烟。"
"和庶侯纪梦诗","清末近现代初","陈曾寿","人生实梦幻，好梦良无多。念念役贪嗔，狰狞战修罗。我生未闻道，尘镜稍揩磨。常以梦庄慢，自验心平颇。畴昔梦一室，清虚息吟哦。窗外皎夜光，梧影悬婆娑。其明异常月，混漾怯金波。又梦谁氏园，满植芭蕉窠。叶大时卷舒，翻露如风荷。清凉泻肝腑，刹那洗烦疴。景光似欲曙，隔溪辨烟螺。经年此两梦，异境难传摩。见君纪梦诗，心證知无吪。哀哉众浊苦，酣呓纷痴魔。努力事净业，把臂期南柯。"
"湖上杂诗 其一","清末近现代初","陈曾寿","残梦钧天付混茫，瓜庐仍占水云乡。荷声忽满三千界，成就南轩一榻凉。"
"湖上杂诗 其二","清末近现代初","陈曾寿","海棠花畔叫秋虫，枕簟星光萤影中。长夜通明了无睡，虚堂流转只荷风。"
"湖上杂诗 其三","清末近现代初","陈曾寿","雨飒风泠间暮钟，秋深乐事比春浓。前山啸处成鸾凤，曳杖寻知第几松。"
"湖上杂诗 其四","清末近现代初","陈曾寿","相思袅袅托微波，缥渺青峰入梦多。手把秋荷问秋水，夜凉风露定如何。"
"湖上杂诗 其五","清末近现代初","陈曾寿","梧竹萧萧翠凤然，炉香沦寂入初禅。从今乞与新凉睡，秋雨虚堂五百年。"
"湖上杂诗 其六","清末近现代初","陈曾寿","玉树缤纷俨作行，琼轩临水碧茫茫。更无人处凭虚几，只荐秋兰一朵香。"
"湖上杂诗 其七","清末近现代初","陈曾寿","愿随李广近要离，生死茫茫两不知。便赴湘流了无憾，灵均曾记目成时。"
"九日同龙山居士觚庵九兄四弟五弟七弟儿子邦荣邦直烟霞洞登高 其一","清末近现代初","陈曾寿","累臣佳节苦相妨，岁岁年年供断肠。破壁攀天一端午，伤高啼泪六重阳。"
"九日同龙山居士觚庵九兄四弟五弟七弟儿子邦荣邦直烟霞洞登高 其二","清末近现代初","陈曾寿","急难惊逢复壁中，鴐鹅今我不相从。午君枯寂申君懒，肯到西山第几峰。"
"九日同龙山居士觚庵九兄四弟五弟七弟儿子邦荣邦直烟霞洞登高 其三","清末近现代初","陈曾寿","石鼎茶声沸冷泉，梦浮秋水欲黏天。栖迟却与龙山老，来共僧房半日眠。"
"九日同龙山居士觚庵九兄四弟五弟七弟儿子邦荣邦直烟霞洞登高 其四","清末近现代初","陈曾寿","诸天龙象表嶙峋，洞口苏龛寂寞身。绝代?嵚郑重九，不应来作扫花人。"
"次韵复园红叶诗","清末近现代初","陈曾寿","凄凄露为霜，点点泪成血。顽云尔何心，林际幻明灭。傥过陆浑奇，开此径路绝。万物有归根，敢让秋一叶。"
"九月十九日同复园谒禹陵登会稽山顶","清末近现代初","陈曾寿","秋高游踪寄禹穴，雨中携屐同谢公。隔江故人具尊酒，连朝听雨酣乌篷。山灵何心展重九，招要二客淩高峰。拿舟稽山次山麓，始见淡日开矇眬。庙门严扃扫行迹，司钥村媪来龙钟。廊阴碑荒窆石断，苍柏郁郁含悲风。唧啾万蝠穴殿庑，遗矢堂陛尘埃封。巍然庙貌焕圭冕，儆予气象惊犹逢。天翻六载祀典废，灭德斲本虚报崇。景臣私叩凛僭亵，敢以孤愤伸皇穹。帝光天下塞魑魅，铸鼎刻画今难穷。幽无鬼神明无礼，祸烈洚水神其恫。还挽暮色跻绝顶，荡怀出没千山濛。耸身愿附秋隼上，放目沧海观朝宗。"
"节师见予九日诗寄语曰岂忘庚戌重九耶何诗中未及之盖是秋节师入都吊张文襄公之丧予以九日邀同陈韬老集于十刹海广化寺凄然相对二老皆有诗刘松庵为图记之今忽忽八载矣感赋长句奉寄以志哀","清末近现代初","陈曾寿","庚戌重九那可忘，置酒萧凉广化寺。愁对先朝两白发，写图题句供流涕。是时新遭相公丧，隔湖第宅喧哀吹。江山雕疏老成殂，桓公此座当谁继。九原可作应痛绝，大荒披发今何世。玄阴凝冱日暂开，绮皓天留资倚畀。国门馀生竟重入，访旧仍返西州骑。岁寒堂上作端午，玉盘角黍曾分赐。岂知遁窜复人间，去天万里题糕字。我皇广渊齐圣祖，天降殷忧岂无意。蹉跎小忠甘九死，回潮万事空馀泪。怀贤念乱数佳辰，唳霄一雁心相寄。"
"洗心阁中菊花开时复园来住一月将别为诗四首 其一","清末近现代初","陈曾寿","早菊争得露，晚菊只得霜。清严一气中，夜夜弥夫凉。秋魂摄缥渺，凝魄为幽芳。隐然堕孤月，破此寒畦荒。霜心与菊性，婉娈成相忘。摇天一杵尽，忽见初日光。"
"洗心阁中菊花开时复园来住一月将别为诗四首 其二","清末近现代初","陈曾寿","飘香经几秋，托根暂尺地。我花如日月，历劫食不既。深明洗心阁，瓶巾在水次。朝帘捲秋妆，欲夺西子媚。下榻来幽人，一月同寤寐。花魂忽入腕，雪壁书奇字。开御绝代芬，别有经天泪。菊固不易知，知菊良不易。"
"洗心阁中菊花开时复园来住一月将别为诗四首 其三","清末近现代初","陈曾寿","三春复一蘖，九秋蕴一葩。陶醉有时醒，屈饥岂无涯。秋心忽荡漾，跨凤仙如麻。一笑睇灵修，玉宇明朝霞。愿为广长舌，遍向人天誇。天胡移我情，暮气横相遮。归哉褊心子，澹对无闷花。"
"洗心阁中菊花开时复园来住一月将别为诗四首 其四","清末近现代初","陈曾寿","相赏必至精，爱极反成狷。落落隐逸图，凛凛独行传。凡流溷终古，花知应泪溅。岂无同心人，颠倒获一见。飘零自根蒂，天地存畔岸。兀然醉吟魂，孤影若相劝。"
"复园既去夜坐洗心阁对菊偶成","清末近现代初","陈曾寿","一室留得秋，好花天所纵。夜夜下孤月，写影碎鸾凤。香寒初意满，情深晚妆重。出门履繁霜，乃知天宇空。故人溯江舟，独续水窗梦。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其一","清末近现代初","陈曾寿","骤暖作雪候，晶天忽萧飒。鳞鳞激黯波，殊光动楹榻。泄云掩长飙，扯挦成破衲。残照万古痕，阵雁带孤塔。气兼冰炽竞，色冱天地杂。燠雨两非真，仰立愁阊阖。山鬼不见天，嗒尔何问答。吹息彼何心，万象困噂沓。吾方有菊事，萧然一酒榼。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其二","清末近现代初","陈曾寿","世事虽谬悠，花理固常定。飘风极控搏，独立渠有命。淡回遗世妍，静益寒妆靓。蕉身对散花，维摩了无病。山居接萧寺，深夜发钟磬。真寂动者存，人天感至听。出入一世间，矫放孰为正。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其三","清末近现代初","陈曾寿","世外青溪翁，湖秋常一来。执手隐呜咽，积愤高镵崖。携作富春游，叠锦随帆开。贪山厕俗旅，杂沓争舷隈。丝风繫九鼎，钓者真奇才。登临赚我辈，蹀影东西台。归舟犯深黑，星芒久徘徊。尖风逆浅舵，破席吟空杯。卧庐追亡逋，光景造冥哀。可怜正则痛，自诡昌黎谐。连朝以诗至，远江堕予怀。骑鲸水仙梦，吞象螺狮涯。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其四","清末近现代初","陈曾寿","连墙老居士，淡味等僧粥。日出吸苍凉，日入拥残烛。舂枕饱惊涛，缘空意仍蹙。夙种哀乐深，大千震微触。蒙庄齐是非，骀荡返不复。不如守一者，硁硁转自足。三年结邻居，微许同归宿。繫马终一驰，冰坚反成燠。八表极萧寥，何寄偿幽独。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其五","清末近现代初","陈曾寿","生还竟相见，破涕海日楼。君真晞发侣，我慕必复俦。书丛割片席，朝夕坐万流。因依馀二子，苍天彼何求。连床鸡戒晓，苦语不能休。懒师一尺涕，惝恍诸天愁。排阊岂真梦，臣袖香烟浮。含生愤所切，义敢惭蚍蜉。昭昭九死志，惧为再见羞。君去日淼淼，我思积悠悠。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其六","清末近现代初","陈曾寿","湘累故憔悴，盛气齐包胥。扬己敢辞毁，忠愤谁能踰。飘飘鲁连子，才辩詟昏愚。顺逆虽较然，粪土安可圬。滔天非一族，吾道其云孤。心伤有难言，所痛雠所愉。覆车一丘貉，恢恢信非疏。此辈亦何恤，??悲同鱼。江汉复狼狈，祸水趋故墟。沈吟故侯言，天意终何如。"
"凛冽","清末近现代初","陈曾寿","凛冽成何夜，沉吟非一今。枕空千古事，钟满五更心。虚影侵窗竹，频呼警水禽。悲怀定游思，未敢入萧森。"
"过马厂","清末近现代初","陈曾寿","徒快恩仇浅者为，自甘獍醢亦堪悲。重来马厂回车地，何处刑天第八师。"
"湖居与苏庵结邻次苏庵韵","清末近现代初","陈曾寿","板舆佳日住湖滨，春满楼台气象新。盈室芝兰为世瑞，小园雨露得天均。共看寿母传图画，留与他年说蒋陈。海水群飞豺虎乱，约君物外永相邻。"
"梁节庵师六十初度 其一","清末近现代初","陈曾寿","磊落平生志，常忧莫致身。泪枯沧海变，任重白头新。龙德当潜跃，天骄费扰驯。至难真幸尔，辅翼仰高宸。"
"梁节庵师六十初度 其二","清末近现代初","陈曾寿","辛苦湖堂语，苍凉已十年。锄奸终遂志，留命似符天。昨扫铜驼棘，曾开角黍筵。长看松柏健，忽觉岁时迁。"
"梁节庵师六十初度 其三","清末近现代初","陈曾寿","才老天心见，身肥义战强。先师有遗句，晚节淬刚肠。种菊承馀露，倾葵耐曙霜。平生苏太史，兼爇后山香。"
"乙老六十九岁生日祝词 其一","清末近现代初","陈曾寿","无住东轩老，生心一是閒。江河回独念，天帝照孱颜。问道经三匝，明宗示八还。埃风阊阖迥，昔昔梦同攀。"
"乙老六十九岁生日祝词 其二","清末近现代初","陈曾寿","海日常明夜，高楼坐久如。逍遥盈几字，忧患叠床书。客至言无隐，居深泽有馀。晴窗揲周易，破涕一轩渠。"
"乙老六十九岁生日祝词 其三","清末近现代初","陈曾寿","敝帽欹徐整，深衣绝屡缝。外形从躐蹋，自哂托龙钟。雾豹深冥见，云龙合漠从。卿容晬书气，天语肖高宗。"
"乙老六十九岁生日祝词 其四","清末近现代初","陈曾寿","晚遇过陶翟，贞荣度岁寒。志同真法喜，观谛得心安。渥泽三危露，回颜七返丹。待舒忧国痗，九畹艺萱兰。"
"夏五月与愔仲同年北游过天津主瀹老浪公两家浪公一夕梦至一处层楼复阁琳琅满架一老人以所书楼额视之首尾为五楼二字中覆以纸问浪公曰试射何字曰当是凤字老人微哂曰君知五凤楼耳揭视乃岳字也浪公既志之爱其名属予归请太夫人书之因题长句于后邀愔仲同作且视瀹老","清末近现代初","陈曾寿","插天嵯峨起寸地，隐然不平为何事。浪迹七年江海人，心芒一片春坊字。名山学道望久绝，射虎残年傥可致。干公鱼壳为小鲜，益阳烹狗真异味。平生四海胡开州，悲来同作汗漫游。天门昼开詄荡荡，侧足不得三日留。违天之血可为碧，违人万口嗔何求。高曾祖父服食地，今来姓字愁探喉。天下贤豪惟二李，安邱复壁恩难酬。髯也穷愁天地窄，浪公意气幽并秋。君梦仙人示神翰，大书五岳悬高楼。庄严百级出弹指，莲花日观云交浮。满堂丹翠扫不去，暂居一日真忘忧。邓楼卑凡不足道，汉武真形仍画稿。高怀恢宕移我情，梁月梦君颜色好。我居南山多白云，劳人夜梦空纷纭。山中黄石何齿齿，旷世难逢沧海君。"
"戊午七月廿三日苏庵招同彊村长劬澍斋游龙井登棋盘山有诗奉和一首","清末近现代初","陈曾寿","湖堂扇残暑，山中凄已秋。楼栏下黄叶，新悴故不留。惊烽隔旦暮，尘语破岩幽。死生一大事，历劫成虚舟。荒龛出盘磴，袖底长江流。海云足疮雁，息机怪閒鸥。境地范身世，旷愤皆妄浮。清游拟佳梦，暂蝶吾希周。"
"九日同彊村病山两侍郎愔仲阁丞强志弟焦山登高","清末近现代初","陈曾寿","漫游选地作重九，焦山佳处曾留庵。载梦扁舟倏惊起，压篷秋翠堆晴岚。松寥阁开置床席，持螯呼酒江动帘。我难破戒继山谷，旧京风味题糕谙。归来有盦祀忠敏，严装屹立如遐瞻。当年陪宴盛宾客，招魂一老摧霜髯。抱岩嫏嬛信幽步，极目烟树穷淮南。僧房隐几待落日，江声上引风雷酣。晚铺重云献日脚，海门深慎开镜奁。横天一抹展奇翼，飘飖赤凤仙人骖。浮生万事此不负，逢辰一笑良非憨。归山我无真实意，但剽绝景供迟淹。暝楼归倚荡明灭，幢幢馀影摇镫龛。"
"重阳后一日同人定慧寺山门夜坐","清末近现代初","陈曾寿","晚上峰头观落日，霞表诗情极孤纵。夜来山门踏明月，呼吸风雷转空洞。松杉挂月是何年，写影惊涛法梁栋。千洄万激声合时，门内霜钟初发瓮。坐阶五人相对闲，抚掌山灵撰幽梦。欲诉烦冤访彭屈，傥出琴高波裂缝。明月清风孰为我，颠倒悲欢笑搏控。不如遗世老磐陀，镇卧奔腾了宾送。"
"定慧寺山门看月与彊村同作","清末近现代初","陈曾寿","天水与阶平，山门坐月明。墙灯移殿影，虫响出江声。语寂钟初发，宵寒茗更清。浮生苦劳转，净业羡支更。"
"焦山纪游杂诗 其一","清末近现代初","陈曾寿","朱老悲秋强陟临，病翁题壁感重寻。孤吟已忏贪多习，百劫难灰爱好心。"
"焦山纪游杂诗 其二","清末近现代初","陈曾寿","遗笔椒山胆气粗，缀题院体益阳书。丈夫未死谁能料，留取他年说二胡。"
"焦山纪游杂诗 其三","清末近现代初","陈曾寿","解咏荆轲处士哀，辛陈投契并豪才。申君所学惟朱子，却对江山欠玉杯。"
"焦山纪游杂诗 其四","清末近现代初","陈曾寿","枇杷可啖书可读，欲伴海西寒病僧。閒拓残碑易香饭，暮江声里隐登登。"
"焦山纪游杂诗 其五","清末近现代初","陈曾寿","藓墙月影海棠枝，绕榻虫声来和诗。乞米隔江王太守，先生谪味是清时。"
"焦山纪游杂诗 其六","清末近现代初","陈曾寿","夷叔閒驰九陌尘，看山宿诺竟逡巡。争棋旧梦凭谁话，凄绝重来作记人。"
"焦山纪游杂诗 其七","清末近现代初","陈曾寿","心游碧落睨蛛窗，定入枯禅背佛缸。为欠联吟散原老，苦摹涩体入西江。"
"焦山纪游杂诗 其八","清末近现代初","陈曾寿","魂梦山楼恋夕晖，前生结习是还非。横身沧海沉忧患，一去名山更不归。"
"予因事至沪寓同武家与莘田相距半里许予归杭未明而起未作别萃田追送车已发矣次日有诗来和寄一首","清末近现代初","陈曾寿","冲曙携琴片月孤，伤离未敢过门呼。残年垂老他乡别，浊世穷儒万棘途。颠倒狙公常赋芋，飘寥雁唳远将雏。寒江何日扁舟发，解缆如闻杜老吁。"
"觚庵先生挽诗 其一","清末近现代初","陈曾寿","世短意空多，脱屣苦不早。劳生甘息机，已复伤病老。昔同湖上游，君选南湖好。我营茆三间，君亦架檐橑。新瓦见炊烟，一饭笑先祷。衰迟迫婉娈，窃冀十年保。君多身后言，诙谐破煎恼。我习陵谷悲，常恐迹如扫。安知隔晨别，盖棺事即了。惝怀骤惊触，未信斯人少。冲冻梅始花，怪事出白旐。"
"觚庵先生挽诗 其二","清末近现代初","陈曾寿","身世惟残山，供眼伤春心。閒居费幽屐，佳处分微吟。摘茶蹩狮峰，冲雪僵云林。僧楼饭疏雨，树屋眠潮音。还极汗漫游，江舟纵攀寻。上餐子陵鱼，下招真逸禽。往往嚼佳句，却病愈苓蔘。我拾后山馀，君痼简斋深。难放一字过，索瘢契虚襟。哀哉所历妙，回相成萧森。良辰怯孤往，腹痛当何岑。神伤后难继，坡语谶我今。"
"觚庵先生挽诗 其三","清末近现代初","陈曾寿","残年所托命，濡煦友生仗。好客君所同，倾耳空谷访。往来践篱落，两家罗酒酱。近伤彊村翁，老怀西河怆。简招强来游，谈笑讵云畅。岂期异路悲，转先嬴博葬。湖涛挟风雨，灯影凄属纩。死非妇人手，此谊古所尚。相送为高贤，君可无怏怅。但遗后死哀，酸膈何时忘。温温度岁约，翻手忍相诳。迟来我何言，相向声一放。"
"觚庵先生挽诗 其四","清末近现代初","陈曾寿","知君有遗恋，南湖与青溪。乱后归草堂，藤竹当路迷。苍莽度陇悲，暂洗青玻璃。万事馀挂眼，手植牡丹畦。常约当花时，一醉烂若泥。对宇散原翁，悬寐荒城鼙。携酒邻园花，吟入万方啼。从兹断经过，残杨付乌栖。结邻亦何好，同此积惨悽。今秋重九辰，偕朋破幽蹊。两翁清若鹄，静影相扶携。暂榻尚馀梦，陈迹安可犁。翁当序君诗，契分欧梅齐。报君我何有，触泪书新题。"
"谢梅生赠琴","清末近现代初","陈曾寿","有求不得望不见，秋空碧落长愔愔。人生何故撤天纪，嶕峣惟石环孤吟。同心幸期戴安道，遗我焦尾仁盲瘖。试弹一曲破幽涕，若哀窈窕回高深。孤山处士去千载，零梅槁瘦愁至今。何当坐君起孤奏，引袂馨魂还故林。"
"除夕对菊口占","清末近现代初","陈曾寿","秋菊真佳士，同倾饯岁觞。相依忘甲子，不觉见春王。"
"己未正月二日偕妇及絜先觉先两弟至灵隐寺己未","清末近现代初","陈曾寿","千皱万透飞来峰，散花一色真神工。立雪溪山最佳处，岁朝一笑家人同。红亭著我玉峰底，风柯冰涧交笙钟。清寒肃肃振衣袂，屡乾琼液玻璃钟。前年同来记俞老，示疾弹指还虚空。人事往往遭扼抑，惟有清兴天难穷。人生行乐贵勉强，斯言吾取六一翁。欲界清都不常见，天机所赴为豪雄。沉阴晚开入霞气，连霄万叠生微红。凉风为报故人忆，题诗正在明光宫。"
"雪后寄怀梅生","清末近现代初","陈曾寿","水凝山欲无，枯桐坐隐几。寥寥写予心，皑皑通万里。坐我天地初，仙佛皆后起。一花象帝先，孤梅谁氏子。"
"清华园即事","清末近现代初","陈曾寿","梦落残山剩水边，故宫禾黍入荒烟。饥餐尚藉遗黎粟，渴饮仍分御苑泉。枝上空啼乌哑哑，原头又动草芊芊。倚楼看剑终何事，白日青春祇惘然。"
"次韵韬庵师傅见赠","清末近现代初","陈曾寿","无私听水两高斋，落落清流见杰魁。金鉴千秋天不慭，岩香一树晚应开。酬恩敢替先臣泽，负国常存未死哀。漫浪诗篇忍终古，深心还祓散樗材。"
"赠石禅 其一","清末近现代初","陈曾寿","落寞谁知楚两僧，早空粱肉谢何曾。生涯劳轸且炊饭，事业煎茶还倚藤。一夕相思减明月，百年滋味话深灯。清凉未舍人天果，此是禅机第几乘。"
"赠石禅 其二","清末近现代初","陈曾寿","可羡坡涪两谪仙，相携小德小斜川。生儿幸免雍通拙，编集还期刘白传。衣钵穷工误来者，灯窗邻近梦何年。残生畏听伤神语，聊寄新诗一冁然。"
"苏堪六十生日 其一","清末近现代初","陈曾寿","白日当天三月半，万人如海一身藏。使君留得堂堂去，四海都知鬓未霜。"
"苏堪六十生日 其二","清末近现代初","陈曾寿","罢盥卢奴酒自斟，几人出户震微箴。知君执拗从无闷，一往硁硁媚奥心。"
"苏堪六十生日 其三","清末近现代初","陈曾寿","诐辞知蔽遁知穷，末世逃禅等捉风。得正由来出生死，先生密语在檀弓。"
"苏堪六十生日 其四","清末近现代初","陈曾寿","花近高楼竹满廊，园基楼势恰相当。几回听雨疏帘坐，消得人间一味凉。"
"苏堪六十生日 其五","清末近现代初","陈曾寿","敛手孤吟气更新，閒居岁月郁嶙峋。何穷盖世回天意，付与黄州陶子麟。"
"苏堪六十生日 其六","清末近现代初","陈曾寿","种松日夜望松高，沧海沉冥一世豪。领取十年真实意，与君洗耳听松涛。"
"苏堪六十生日 其七","清末近现代初","陈曾寿","蹀躞三挝意未平，凉宵顾曲每同行。相思只在歌声里，解事今谁青兕生。"
"苏堪六十生日 其八","清末近现代初","陈曾寿","谈艺论兵两不穷，掀髯曾起抱冰翁。何时更上南楼醉，历历晴川落酒中。"
"何梅生以荔枝三百颗寄饷报诗四章 其一","清末近现代初","陈曾寿","寒儒气蔬笋，亦饱风露鲜。藏神昨相报，玉肪盈菜园。清晨一书至，说荔甘我涎。如披米颠帖，如许载一船。密语缄密意，馨密在我边。启筐裹新叶，一一赪珠圆。天然冰雪肤，绝代姑射仙。生心色香味，破我金刚禅。"
"何梅生以荔枝三百颗寄饷报诗四章 其二","清末近现代初","陈曾寿","百年相见迟，一笑同臭味。空持岁寒心，莫报佳实馈。去年贻素琴，壁悬写空意。但味老苏诗，知音弹可废。林珍虽细物，发兴见深致。及时谢芸芸，孤往极所恣。聊破重深阻，芳香表同嗜。区区缩地心，中有违天泪。"
"何梅生以荔枝三百颗寄饷报诗四章 其三","清末近现代初","陈曾寿","东坡昔迁谪，海角挂孤光。林家赏红紫，翟舍叩昏黄。义井独后汲，至味逡巡长。偶过荔枝港，累累照沧浪。父老欣见留，及食邀过尝。海南一卷诗，字字含幽芳。无入不自得，火宅生微凉。披猖今何世，敦俗忽已亡。湿沫相呴濡，良厚诚可伤。"
"何梅生以荔枝三百颗寄饷报诗四章 其四","清末近现代初","陈曾寿","襄阳有耆旧，采桑逢佳客。坐之桑树底，曾不废采掇。不知何所言，酬答朝至夕。古人足风味，难为不知说。何当造君庐，晨露正可摘。饱啖三百颗，树下同列席。清坐尽日影，两忘语与默。那能知许事，聊用自怡悦。"
"病老以自撰姬人兰婴小传寄示即书其后","清末近现代初","陈曾寿","无出非我忧，奉主自欢喜。嫡男就傅书，出入谨护视。童乌秀不实，恻怛易初旨。祷佛期抱送，茹素但蔬水。食淡宁无伤，痼疾遂不起。遗女在襁褓，老泪酸怙恃。此心固堂堂，了无世念滓。生心无所住，所住皆天理。已矣翁何悲，卓哉善女子。"
"张梦兰先生以南翔罗汉菜见饷其太夫人手腌也相传菜种为达摩祖师所遗止附南翔寺十里有是菜袓师来时有鹤南飞故以名寺云","清末近现代初","陈曾寿","震旦花开第一祖，飞锡曾过南翔地。当年有鹤向南飞，至今犹认南翔寺。了知携来无一法，但挈霜蔬饱禅味。有情下种自然成，十里森森郁葱翠。世人知味不知名，有口但宣罗汉字。梦兰先生今白头，腹笥便便教童稚。有母有母慰行役，撷菜手腌亲付畀。分甘布慈乃及我，谓我依然酸馅气。开瓶入齿冰雪鲜，一笑西来得真意。何殊拾得与寒岩，残菜竹筒劳饷馈。北来我亦致盐齑，临别辛勤吾母制。打包千里负晨昏，寸葱每饭空凝泪。安得此身便南翔，荐食高堂亲奉侍。"
"同巩庵画寒山拾得图戏题","清末近现代初","陈曾寿","寒山本寒子，国清逢拾得。残菜贮竹筒，朝朝就来食。对趺厨灶烟，吹火烧落叶。有时步长廊，一笑惊霹雳。前后众三三，但道狂痴绝。何来舂米僧，出山偶饶舌。遂动舆盖徒，入山穷追蹑。隐岩遂不见，松风寒凛冽。临去复何言，笑指但曰贼。"
"张铨衡为其母寿建塔摹刻柳书金刚经嵌其上徵诗","清末近现代初","陈曾寿","四万八千偈澜翻，浩若大海难穷源。黄梅为示第一义，直證惟有金刚禅。寸心合尖无所住，无缝之塔生双肩。太君精持数十载，揽揆止杀仁孤寒。铨衡居士报阿母，镌经建塔长生砖。光华七级出三界，燉煌遗迹昭诚悬。非经非塔非庄严，阿母口唪生青莲。以诸花香散慈雨，广覆大地兜罗绵。方今枭豺塞六合，佛救不得悲沉渊。铁围山高几千丈，业力陷入无中坚。愿揭斯义告来者，悲忏涕泣为洗湔。誓承宏恩度万劫，心与母寿无穷年。小人持经为母病，冀仗经力回人天。心同愿微窃仰止，感动欢喜交回旋。"
"题海棠木瓜节师自西陵归持赠","清末近现代初","陈曾寿","芳馨入握自移时，谁报琼琚绝妙辞。从此渊材可无恨，天香新发万年枝。"
"题杨园先生遗像","清末近现代初","陈曾寿","孔孟而还一藐孤，贞元多难启纯儒。寂寥天地今谁语，梦想寒风伫立图。"
"梁文忠公挽诗 其一","清末近现代初","陈曾寿","先帝幽忧极，攀酬有一臣。心枯廿年事，史见十分人。遗孽图仍蔓，崇冈植已新。向来诉冥漠，惨淡忽相亲。"
"梁文忠公挽诗 其二","清末近现代初","陈曾寿","命系三纲重，褒逾九锡荣。易名孚异口，恒性动蚩氓。鹃拜伤臣甫，鸾讹痛屈平。区区异微尚，一世诧孤行。"
"梁文忠公挽诗 其三","清末近现代初","陈曾寿","瞻拜思初地，天泉到此时。谁承江汉学，相望柳堂祠。遣祭昭先见，宣哀惜慭遗。深宫终始念，占复九原知。"
"赠卢鸿沧庚申","清末近现代初","陈曾寿","皱面观河十七年，相逢一笑故依然。人天长者称流水，文字遗民托钝禅。未忏多生蔬笋气，那知许事蛤蜊前。与君更结连墙约，拄杖南屏落照边。"
"为王病山侍郎作飞乌山馆图并题","清末近现代初","陈曾寿","家住江源行入海，壮游昔有眉山苏。却登金山望乡国，夜江光怪惊栖乌。高才盛年世清宴，归山誓水宁非诬。多难方知太平好，或出或处皆裕馀。明季流寇祸至烈，易堂尚可安琴书。团瓢历历七十二，即今何地容潜夫。天遗地孑几耆老，削迹夷市蜷穷庐。神州莽莽塞荆棘，三湘百粤无完区。引绳而绝必有处，激发祸始钟巴渝。势劫驯良化豺虎，闭关猛噬安逃逋。中江老人发过耳，家屯与国齐疮痡。十年千忧犯真宰，白头形影酬羁孤。相过朱王慰朝暮，濡沫那得忘江湖。覆舟之山渺天际，??万众真为鱼。千重万掩愁肺腑，溅泪惊心空友于。眼穿望断归不得，偶观画稿疑乡闾。何时闻雁空泠峡，且视飞鸟山馆图。"
"过良乡","清末近现代初","陈曾寿","良乡煼栗佐浮卮，犹记城南退食时。一代朝官心死尽，伤心容有李和儿。"
"过长辛店","清末近现代初","陈曾寿","此是京畿第一程，长辛店字记分明。普贤行愿非吾分，且办长辛过此生。"
"六月同愔仲出都过济南遇刘潜老","清末近现代初","陈曾寿","事到无人见古人，几回离合助伤神。频年解识劳生泪，只有青徐道上尘。"
"秋日同愔仲剑丞病山彊村勉甫游西溪访交芦庵秋雪庵遇雨归作西溪泛雨图题四绝句 其一","清末近现代初","陈曾寿","閒居久惯西湖好，棹入西溪路转幽。万顷秋阴压秋雪，一天凉雨洒轻舟。"
"秋日同愔仲剑丞病山彊村勉甫游西溪访交芦庵秋雪庵遇雨归作西溪泛雨图题四绝句 其二","清末近现代初","陈曾寿","病起西山更有情，若为青眼慰劳生。虽然不作伤心碧，一片萧疏画不成。"
"秋日同愔仲剑丞病山彊村勉甫游西溪访交芦庵秋雪庵遇雨归作西溪泛雨图题四绝句 其三","清末近现代初","陈曾寿","寒鸦流水绕孤墙，访旧重来举叶堂。祇共癯僧寻野饭，曾无秋菊荐寒香。"
"秋日同愔仲剑丞病山彊村勉甫游西溪访交芦庵秋雪庵遇雨归作西溪泛雨图题四绝句 其四","清末近现代初","陈曾寿","英气清愁总作尘，一盦同證法华因。当年绝妙笺词手，应作山门接引人。"
"买石四首 其一","清末近现代初","陈曾寿","积雨商歌掷地哀，更谁屐迹破苍苔。束薪涧底烧寒叶，犹有山灵裹饭来。"
"买石四首 其二","清末近现代初","陈曾寿","妍丑天成各有真，连茹顿觉草堂新。由来野马尘埃外，何限嵚?磊落人。"
"买石四首 其三","清末近现代初","陈曾寿","梅径端宜玉骨斜，亭亭扶住亚枝花。从知一往清寒夜，冷落仙人萼绿华。"
"买石四首 其四","清末近现代初","陈曾寿","一旬九雨养云根，渐活苔痕净涴痕。独画秋山通缥渺，塞窗云气坐昏昏。"
"和乙庵师二首并简愔仲 其一","清末近现代初","陈曾寿","未许津梁倦，还成示疾因。药囊犹待检，诗笔已相亲。横气惊巫日，华颠扫秽人。何时报飞卫，真见虱如轮。"
"和乙庵师二首并简愔仲 其二","清末近现代初","陈曾寿","寂寞吴趋曲，凄凉越绝篇。群迷塞蚩雾，短景促羲鞭。意钓连江海，天游阅岁年。枫香起沉滞，端望玉堂仙。"
"除夕作数点天心图","清末近现代初","陈曾寿","深拥梅花野雪庐，开门寒碧敛重湖。枯毫犹上燕支色，独写天心数点图。"
"次韵愔仲同年元旦试笔辛酉","清末近现代初","陈曾寿","门对南山宝镜悬，焚香心耿一炉烟。湘累极目伤千里，幕府吞声忍十年。柏叶樽前还献岁，梅花枝底忽逢天。遗民犹戴王正月，比户春声笑语阗。"
"愔仲同年独游湖上园寄示二律次韵寄怀 其一","清末近现代初","陈曾寿","海棠吹雪送馀寒，日日风沙怯倚栏。客舍梦过三月暮，帝城花负十年看。遣春如此宁无恨，纵酒何人惜未残。却枉尺书诗句好，写愁犹得暂愁宽。"
"愔仲同年独游湖上园寄示二律次韵寄怀 其二","清末近现代初","陈曾寿","遥忆湖园独破苔，残春如梦静池台。冬郎易得芳时恨，昭谏犹淹记室才。云过龙鸾聊写影，风高燕雀漫相猜。花边绀鬓低吟处，一片飘红可得回。"
"夜行临安道中","清末近现代初","陈曾寿","肩舆入山疏雨断，暗月颓云微可睹。泉流淙淙响深竹，插天落落峰四五。楼殿参差起岩腹，钟瘖梵寂绝僧侣。长桥千步玉虹卧，吟啸松杉杂龙虎。仙栖咫尺动魂魄，绝世清寒入肺腑。梦中所至今再来，除却山灵谁可语。"
"护龙亭","清末近现代初","陈曾寿","攒列万松青，山开孔雀屏。岚光出膏沐，仙子示颜形。叠石寒溪沸，凭岩古木狞。欲将泉洗眼，小坐护龙亭。"
"宿龙泉庵","清末近现代初","陈曾寿","月黑度云根，高寒不可扪。全凝苍霭色，始觉夜山尊。竹雨穿舆入，溪雷隔岭奔。欲投僧寺宿，灯火辨松门。"
"登天目山望云海","清末近现代初","陈曾寿","山僧茶饭家常事，过客惊人句欲携。出壁纠枝兼石大，裹身龙气压天低。泉飞寒洒秋衣湿，钟落初分咫尺迷。离合神光时一见，群真端冕半身齐。"
"雨宿昭明寺赋呈同人","清末近现代初","陈曾寿","我藏仲圭天目松，敝箧龙飞惊壁破。分写第三第四株，胜迹吴倪世传播。梦想此山三十年，佳游往往逢抑挫。初喜官长灵运来，邀往携朋飞雨堕。已惊平生得未有，鞭镫回旋莽屏佐。山川奇丽自千载，袍带天人往无那。晚投下院鸦噪林，晨蹑层峰蚁旋磨。荡胸云海空复空，夹道曾无松一个。出没腾拿影飘忽，作鳞之而一瞥过。众仙纷纭拥灵君，笏玉微茫受朝贺。中峰身到竟何睹，天眼真形妨笔涴。钟声唤客到寺门，净竹交加不敢唾。插天殿角时有无，敷榻虚堂挟云卧。幢幢灯影忍寒滴，拥鼻吴吟仍唱和。安得出寻第一松，树王突兀眼中大。"
"观瀑亭","清末近现代初","陈曾寿","百丈飞泉挂一亭，岩栏危坐俯冥冥。松身独表诸天白，石气寒嘘太古青。涧草无心来鸟啄，梵潮如梦起龙腥。元坛真宰愁何事，滃涌炉香会百灵。"
"昭明寺夜坐","清末近现代初","陈曾寿","我今天目来，坐雨三日饭。乘霁暂登临，胜景历未半。礼佛众则同，攀天结孤愿。韦杵定何心，秋云暗前殿。"
"钟楼口占","清末近现代初","陈曾寿","平生最爱钟声好，今上钟楼更看山。楼下钟声才一杵，白云几度幻苍颜。"
"垂虹亭观瀑次愔仲韵","清末近现代初","陈曾寿","绝壁挂天琴，泠泠调奇变。天风海涛回，终古输一涧。落帽石梁底，愧乏秋翮健。大珠小如雾，逼视甘唾面。苕溪润百里，出谷几回旋。安能雪中来，瓢浥冰可咽。白绕玉龙飞，争舞花万片。绝景非易攀，应让寒衲见。"
"过斋厨偶作","清末近现代初","陈曾寿","清晨斋厨香，瓜蔬纷在几。剖竹走滔滔，洗菜天目水。积薪高若山，不嚼一粒米。辛勤吹火人，日供千食指。煮饭吾未能，何暇彻生死。但乞焦饭回，堂上献甘旨。"
"十九日上分经台","清末近现代初","陈曾寿","名山遗迹表萧梁，开卷犹疑贝叶香。口偈澜翻原了了，人寰雾合自茫茫。孤生拳竹初宜杖，悲诵残僧已穴床。如此登高应不负，分经台上展重阳。"
"宿西峰禅源寺以雨甚不得登绝顶归途感赋","清末近现代初","陈曾寿","云龙氤氲华盖天，呼吸海气回星躔。势尊蓄厚合茫混，神秘未许穷雕镌。我来冲雨青冥上，攀援栈道空茫然。行行众山陷无底，雄纛始见中峰悬。昭明寺藏飞瀑杪，山门松枥知何年。经台片席分宝志，千劫永度金刚禅。乃公布金半寰宇，天人漏果真唐捐。东峰三宿气森穆，梦魂还蹑西峰巅。缒幽出奥转平旷，时见如火霜林妍。莲花峰底壮坛宇，微惜混杂同市廛。临济宗风久衰歇，岩栖支灶馀唐砖。饱听僧堂一夜雨，空仰绝壁千重泉。黑入太阴动鳞甲，何由致我神松前。还辞清都入尘世，送客起伏千蜿蜒。劳生九死肆游览，暂获已幸遑流连。扶舆百里一回首，九天尚爇香炉烟。"
"慈胜庵同人步月","清末近现代初","陈曾寿","散步晴秋夜，荒庵喜再过。草寒虫语细，殿圮月明多。悬瀑存残梦，闻经断苦哦。看山兹发轫，事业岂蹉跎。"
"题孙隘堪南窗寄傲图卷","清末近现代初","陈曾寿","南窗容膝安，北窗卧风凉。栋宇自魏晋，斯人自羲皇。一世没沧海，微木堕渺茫。啸傲复何心，有寄乃非狂。谁欤同此趣，今见孙平阳。所未似渊明，读书精且详。龙鳞积岁月，三径犹未荒。图中义熙人，顾影何堂堂。惜无冬心翁，为图辫发长。"
"苏庵以予诗稿付刊感赋","清末近现代初","陈曾寿","捲地秋风沸砌虫，煎愁那复计穷工。还留一集鸣残世，何异微云滓太空。弹遇知音原可废，恨当销骨尚难穷。饱蟫覆瓿浑閒事，负国馀生罪已丛。"
"题圯下授书图 其一","清末近现代初","陈曾寿","小试他年帝者师，重轻举足莫相疑。一君万祀秦皇帝，气尽先生堕履时。"
"题圯下授书图 其二","清末近现代初","陈曾寿","忍辱争先即素书，不须傅会到阴符。他时囊底二三策，盖世重瞳一匹雏。"
"张忠武公挽诗 其一","清末近现代初","陈曾寿","惨澹留臣鹄，英灵殿本朝。心同狄梁苦，气夺本初骄。屡蹶存初志，孤擎撼众摇。表忠劳圣主，遗恨满重霄。"
"张忠武公挽诗 其二","清末近现代初","陈曾寿","蹄迹交中国，威祥见帝畿。欢腾万黎首，天靳一戎衣。梦入龙霄迥，防疏蚁穴微。堂堂照千古，宁抵寸心违。"
"张忠武公挽诗 其三","清末近现代初","陈曾寿","进退能无据，危疑有至难。本非孤注掷，俄已众盟寒。狂猘音何择，黄骀罪可宽。百年蒙帝泽，一代愧儒冠。"
"张忠武公挽诗 其四","清末近现代初","陈曾寿","事急公难待，形癯气尚盈。受言无缩滞，同难见平生。踯躅西州骑，凄凉北府兵。乾坤日欹侧，真觉腐儒轻。"
"过沈庵庵师故宅","清末近现代初","陈曾寿","残雪瑩然天慭遗，凄风门馆再来时。十年噩梦何曾寤，一往幽忧欲付谁。道广可知心独苦，意多翻促病难为。博通奇字惟忠孝，莫漫悠悠费诔辞。"
"落叶和闻宾门 其一","清末近现代初","陈曾寿","瑟瑟西风独闭关，平林一夕损霜颜。秋魂未冷冬青树，画笔空存浅绛山。楚泽芳心纷自警，燕台倦客几时还。退之惊起汍澜夜，飞辙青冥未许攀。"
"落叶和闻宾门 其二","清末近现代初","陈曾寿","碧怨无情尚有情，哀蝉从此悟浮生。归根转绿非身待，托命题红抵目成。曾见葱茏原不悔，相逢摇落亦堪惊。归来背枕寒灯梦，犹误巴山夜雨声。"
"题徐湘蘋女史花卉册 其一","清末近现代初","陈曾寿","法喜回天出玉闺，暮年翰墨宝桐溪。妾臣力薄君恩重，不数陈留董祀妻。"
"题徐湘蘋女史花卉册 其二","清末近现代初","陈曾寿","泼墨犹疑泪未乾，一花见佛事辛酸。名园拙政珍遗印，漫作吾丘倒好看。"
"题徐湘蘋女史花卉册 其三","清末近现代初","陈曾寿","鬓雪惊教少妇知，伤心一例警霜帏。绝怜并蒂山茶句，作记微同李格非。"
"题王景略货畚图","清末近现代初","陈曾寿","少贱多能只自供，风尘作苦异疏慵。卿才岂与奸雄并，贵值还惊老父逢。漫笑耕田兴白水，从来织席有真龙。天人一例悲屯晦，出手犹堪贯虱胸。"
"题五月骑驴入华山图","清末近现代初","陈曾寿","华山之高孰可攀，青崖白谷非人间。天生芳臭不并世，待时敛翼归名山。山中师友足磋砺，读书被褐方悠然。大云舒卷一千里，三峰屹立凝苍颜。僭窃当涂迄典午，避秦见志渊明贤。草付风云偶会合，犹可牵连三十年。千年一清圣人在，河流到海何时还。六朝五季并乱世，持校今日犹非艰。五岳峥嵘在天地，渺然人物空云烟。渔洋山人际盛世，赋诗送远摹高骞。戴生务旃画笔好，奇气还仗诗人传。我事丹青易升斗，日储月敛惟忧煎。聊图故事寄愧慕，嵯峨寤寐长周旋。何时真人定六合，坠驴绝倒希夷仙。"
"残梅","清末近现代初","陈曾寿","窥墙绰约照浮卮，添入伤春鬓几丝。绝代何心怨零落，谁教偏作最繁枝。"
"挽曹君直","清末近现代初","陈曾寿","校书东观共昏晨，谓是騊駼一辈人。岂意波流沉一世，始知抗激有孤臣。失君交臂吾何闇，噀血呼天迹已陈。未了男儿忠孝事，盖棺遗语剧酸辛。"
"寄高颖生","清末近现代初","陈曾寿","北征何叟渺双鱼，岁晚君还反旧居。多难故应声一概，伤离且愿立斯须。亦知咫尺悭相见，犹胜迢遥苦寄书。冻入湘弦灯影灺，半窗残月渺愁予。"
"入世","清末近现代初","陈曾寿","细写溪山目未昏，一檠明灭与温存。男儿入世终何有，只有平生未报恩。"
"美德孰如羊","清末近现代初","陈曾寿","美德孰如羊，跪乳异群畜。嚼啮只草卉，曾不甘血肉。??既已肥，舍身饱众腹。告朔存礼意，献公称旨蓄。留皮亦宏济，禦寒生暖燠。嗟予虱世间，赖此免瑟缩。阳春大地回，质袍仍易粟。维羊实无罪，于人惠已足。奈何言仁者，乃易牛觳觫。佛言人为羊，羊人递相续。吾傥司转轮，平反首此狱。"
"秋露","清末近现代初","陈曾寿","秋露白团团，秋花绕石阑。到根滋嫩菊，附蒂润修兰。丛湿香难隐，宵长泪不乾。恩膏沁芳髓，只是带清寒。"
"题画","清末近现代初","陈曾寿","閒居兀兀自堪惊，还羼溪山缥渺情。树石一庭皆可友，世人休问作么生。"
"题节庵师与某人书后","清末近现代初","陈曾寿","道广能周古所难，重披遗札剧辛酸。不须更说人亡恨，足慰平生是盖棺。"
"大雷雨坐湖庐同愔仲作","清末近现代初","陈曾寿","郁郁重云挟海铺，惊风不断蹙跳珠。横空尽化鱼龙气，咫尺堆成滟滪图。心事百年劳洗涤，乾坤何处有焦枯。湿廊茗坐延馀爽，初识神功有若无。"
"同惜仲夜话","清末近现代初","陈曾寿","白月能知悄悄心，万端一泪去来今。廊通荷气惊凉早，树掩池光受影深。小语可禁回断梦，忘机聊得继孤吟。沸阶虫响繁如雨，采露秋园迹已沉。"
"将游雁荡不遂改游天童舟中口占","清末近现代初","陈曾寿","悬梦大龙湫，携朋快此游。却循瓯海曲，忽过天童留。风叶喧欹枕，蒲帆下急流。朝光松破碎，迎入万山秋。"
"阿育王寺舍利殿","清末近现代初","陈曾寿","我昔讽经大涅槃，悲涕震动惊人天。津梁欲倦不得倦，说法示寂真能贤。金刚体碎舍利出，化身为塔周大千。惜哉争宝八国主，食嗔一念森戈鋋。滔天业力极阿育，忏悔回向终洗湔。役神渡海福震旦，光芒涌地生青莲。我今来游育王寺，重逢龙藏惊前缘。涂金构架庋舍利，殿中一塔光巍然。后方横卧涅槃佛，广榻大被凝香烟。支颐曲肘示安隐，眼光欲坠仍依连。龛灯夜寂暂趺坐，静中至听奔雷泉。尘劳八万四千劫，深恐扰佛清净眠。山僧精诚贯智勇，开径营造空后前。庄严华美相具足，孰云漏果成唐捐。顶礼百拜者谁子，欲以肉眼窥牢坚。非真非幻漫参想，谁知舍利在汝边。"
"天童寺","清末近现代初","陈曾寿","昨遇天童僧，遂至天童寺。天风塔铃语，行行度岭次。有松万株竹万竿，到眼先识天童山。苍龙起立高秉笏，翠凤绕护飞鸣环。寺前潭蛟睡不醒，千年忽改山门影。古衲强被茀林装，设教谁能分象景。高殿广庑为稻场，户牖处处开蜂房。枯眉时遇骆驼坐，小几独焚知见香。见佛良易见僧难，永嘉难参一宿禅。诸天龙象不可致，邂逅胜地空流连。沧流浩浩无归处，维提绝纽谁龙树。未暇盛衰论佛门，早惊溃决摧天柱。渊明黄唐喟世更，康乐湖海怜平生。残年欲遇寒山语，一枕松风梦国清。"
"余曾梦至一寺寺旁有塘甚广青山回绕不见一人风境凄冷今至育王寺宛然梦境也","清末近现代初","陈曾寿","丹垣一角背寒塘，日落青山迤逦长。到此分明徵梦境，只应梦境更萧凉。"
"育王寺豆粥甚美与西山戒坛寺稷粥可称双绝","清末近现代初","陈曾寿","育王寺里分豆粥，何似戒坛风味新。傥入山中径披薙，真能康济自家身。"
"忆舍利殿","清末近现代初","陈曾寿","天人供养妙香凝，宝殿庄严得未曾。拜起清晨围衲子，趺跏深夜影龛灯。此间真得安心法，世外初逢解事僧。别后神魂时一到，暂能药我思腾腾。"
"题陶斋毛公鼎拓本为杨诵清作","清末近现代初","陈曾寿","忠敏好古天下绝，晚得毛鼎尤瑰奇。编书孔叟缺收入，君牙囧命同一辞。我昔戏言富大万，力傥能致甘倾资。重器第一馀可屏，足誇万世雄四夷。烟云聚散理常有，眼见兴废能勿悲。陶斋宝藏一朝尽，此复见夺波斯儿。杨侯声噺救不得，顿足语我千戏欷。空持拓本足感激，区区宝此师门遗。藏舟大壑山可移，窃国大盗诛犹稽。天家球图尚不保，一物重惜宁非痴。我知杨侯意有在，国士遇我摧肝脾。君不见平原堂上三千客，明日报恩知是谁。"
"哭侄女岚","清末近现代初","陈曾寿","哭汝惟残泪，吾生有已微。沉疴天独酷，纯美世原稀。苦羡西方乐，魂应大母依。至言吾诏汝，须悟再来非。"
"舟中","清末近现代初","陈曾寿","未了君亲事，宁辞行役劳。一身多异域，孤枕捍江涛。肃肃闻哀雁，悠悠付浊醪。无心取相乐，相泣慕荆高。"
"岁除返湖卢","清末近现代初","陈曾寿","播荡宁知岁，归来尚及春。竹扶高石瘦，花救小园贫。巡视周三径，情亲见四邻。起衰诗力薄，惭愧草堂人。"
"送何庚生老人之葬路经安巢花盛开望见五峰草堂感赋寄愔仲天津","清末近现代初","陈曾寿","行近青山忆故人，五峰云外旧嶙峋。我来已似辞枝絮，君去仍淹故国春。无主花开偏烂漫，多愁酒次易逡巡。此生不到人间世，岂少他年一聚尘。"
"蒋苏盦新刊简斋集见赠","清末近现代初","陈曾寿","开卷久逾亲，晚交惟二陈。待分一滴水，已负百年身。谏果存回味，寒花发古春。还凭蒋山蒋，拂拭起光新。"
"忆舍利殿","清末近现代初","陈曾寿","圆月有情夜，松风无尽年。暗凉生殿石，微热上炉烟。结像长如在，龛灯共不眠。诸天有成毁，悲泪自成天。"
"题冒巢民先生小像为其十二世孙鹤亭作","清末近现代初","陈曾寿","早识公孙廿载前，今披遗像一潸然。微知忧瘁侵高致，犹有林泉度厄年。钩党玉瑛偏并世，生祠委鬼欲弥天。祲氛不陨秋霜烈，皓皓风期若可传。"
"湖庐听雨","清末近现代初","陈曾寿","四围檐瀑泻淋浪，万偈澜翻作道场。省识劳生滋味了，湖斋听雨最清凉。"
"寿甘翰臣七十","清末近现代初","陈曾寿","江海阅万流，人物渺然叹。夏虫苦拘墟，乌睹大庭馆。卓哉非园翁，放怀无畔岸。忘机驯海鸥，大信扫约券。交游道虽广，淄渑微可辨。晚与诸老翁，世外结婉娈。刻意营小园，日涉未曾厌。有客洗尊罍，独来数花片。书画夙所耽，黄金易珍玩。寓物不留物，只供一笑粲。出门乘小车，迎绕多鹄面。破囊为布施，行意非强善。识翁二十年，无改若初见。珍果必母遗，回念脸辄泫。去年寒食节，我归指江汉。还分陈家紫，与充先垄荐。今翁届七十，康强喜加饭。虽缺陶翟欢，犹幸坡颍健。闻作名山游，一洗尘网绊。陈诗尽实录，聊补先生传。"
"十月返湖庐","清末近现代初","陈曾寿","畏归今复归，举目凄旧影。呼朋与周旋，深夜烛犹秉。添炉挫寒冽，围话剪悽哽。庭前一丛竹，新箨出翠粉。纵横乱作行，似走无人境。独惜老梅树，我去遂枯殡。草木尚有知，予心胡已冷。"
"拟孟郊","清末近现代初","陈曾寿","世味有酸辛，酸辛殊昔今。有母酸在口，无母酸在心。我于失母年，无语已成瘖。"
"与青虬子话山游之乐","清末近现代初","陈曾寿","閒话清游意气浓，随身一剑识孤踪。霞边秋色江村柳，雨后晨光岳寺松。良友寄书兼茗至，古碑扪字忽云封。归来偃卧城笳夕，犹误僧楼夜半钟。"
"纪梦","清末近现代初","陈曾寿","仲冬廿三夜，霜重气惨悽。小极拥衾卧，入梦初不知。手画寒菊卷，枝叶纷离披。揽之不可尽，俄化龙躨跜。回旋呢我旁，意若相护持。是时寒嗽作，痰汩汩若糜。时时唾之盂，若以印印泥。泥印满图卷，携之踏荒蹊。忽过海日楼，斗室闯虚帷。书帙纵横落，香烟出金猊。悽惶过旁舍，金老哂而唏。对立复一叟，侧弁掩其眉。微具虎贲似，未晰何人斯。金老前致言，愿假御制诗。标眉录所闻，光耀发皇羲。彼叟意不然，谓此敬有亏。但注于下方，考證或有资。漫然施丹黄，老人终弗怡。砉然动吾念，久矣吾师违。何时适京邑，奄忽岁月非。欲往因出门，仄巷如窦圭。草烟拥蹐局，非死非生离。皇天有酸窟，入者为醯鸡。师岂在世间，京邑岂有师。荒荒十年来，百见百涕洟。师学无际涯，浩浩万派驰。钝根未尝学，寸隙何由窥。占在地雷复，万端惟一辞。我每有北行，密语恒移时。语罢拜别去，絮絮当危梯。梯尽意不尽，睫泪承颊颐。楼居深宁叟，送客惟及扉。一朝为我下，欲语情若迷。思之肝胆裂，身首留何为。仁者不复存，存者晨星微。近感散原翁，神伤丧厥妃。胡子难同遘，久病成老羸。丈夫有腰腹，但贮药千匙。泪兮悲所积，泪出知何悲。性命一蚁贱，志事丘山垂。傥有酬恩时，甘作醢与臡。"
"焚香","清末近现代初","陈曾寿","绕佛痕三匝，弥天恨一丝。炷残身不去，痴绝九峰师。"
"秋夜对瓶荷一枝雨声淙淙偶题冬郎小像二首 其一","清末近现代初","陈曾寿","为爱冬郎绝妙词，平生不薄晚唐诗。一枝一影灯前看，正是秋花秋露时。"
"秋夜对瓶荷一枝雨声淙淙偶题冬郎小像二首 其二","清末近现代初","陈曾寿","可怜陆九同文笔，却与朱三共岁年。憔悴如斯终不死，书生留命亦符天。"
"乙丑二月赴行在所寓浪公斋中海棠二盆盛开","清末近现代初","陈曾寿","绝艳相逢感鬓华，小窗低幔护风沙。晚妆倭堕惊奇夜，晓梦纷纭散绮霞。正使滔滔移节序，何妨定定住天涯。歌唇衔雨平生恨，影静心苏倚此花。"
"寄怀君适顷波","清末近现代初","陈曾寿","伴愁络纬一秋啼，老径寒芜望欲迷。败纸鸣窗风猎猎，湿萤缘竹雨凄凄。劳生留味馀灯幌，凉讯牵怀剩菊畦。剪烛论诗沉旧梦，何时二妙手重携。"
"一日","清末近现代初","陈曾寿","一日应知百岁情，睡前茶味不胜清。心寒未灭馀灯影，愁断仍回挟雨声。江汉零丁终不死，文山忠孝太劳生。才非往哲时加蹇，惝惘蹉跎只自惊。"
"小楼 其一","清末近现代初","陈曾寿","孤月仍圆夜，凭栏雨暂休。车喧入雷部，屋小似神楼。客至蔬同饱，兵多市早收。驱愁生事在，端不废吟讴。"
"小楼 其二","清末近现代初","陈曾寿","寥落从龙侣，回翔各有群。腐儒能一死，聊复壮吾军。择地身何洁，滔天诉岂闻。但期威凤见，枭獍任纷纷。"
"小楼 其三","清末近现代初","陈曾寿","识字丛忧患，真言在简编。见知无有尔，未济竟终焉。齿豁空诸味，心枯泯众缘。傥稍留四大，还欲补诸天。"
"小楼 其四","清末近现代初","陈曾寿","小极忘经课，多眠损道心。暂清尘漠漠，偏驻雨淫淫。蚁大时缘几，蜗肥每上琴。开眉故人至，浊酒与同斟。"
"小楼 其五","清末近现代初","陈曾寿","居近青莲社，庄严百堵兴。閒踪忘拜佛，冷眼偶看僧。微觉津梁倦，长悲罪业增。安能淡无事，茶煮一枝藤。"
"小楼 其六","清末近现代初","陈曾寿","最忆江边寺，常应梦里游。再过僧渐老，独坐室如秋。梵响仍如寂，松声去复留。百年尘土质，何日复归休。"
"小楼 其七","清末近现代初","陈曾寿","苌楚乐无知，人天岂两歧。愿伸无鬼论，一断有情痴。书润心苗后，茶甘舌本时。些微足资老，归尽更何疑。"
"小楼 其八","清末近现代初","陈曾寿","室小还容膝，时艰岂负人。盗驱佳客至，闷与故书亲。未假龟山斧，长污相柳尘。沧田留眼在，坚坐且逡巡。"
"小楼 其九","清末近现代初","陈曾寿","狼狈愁江汉，沉绵耐友知。丸抟蜣不厌，火活鼠能奇。往往南风竞，人人祭酒师。苍天岂终死，儒效至今疑。"
"小楼 其十","清末近现代初","陈曾寿","晚学吾何及，长吟独未灰。惜阴怜雪宝，求道勇黄梅。眯目馀寒雾，填胸隐郁雷。终输步兵旷，荒湎替沉哀。"
"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其一","清末近现代初","陈曾寿","百年本须臾，五十亦非夭。但惜虚岁月，志事付潦草。树木失本根，枝叶分萎槁。自我违双亲，寸蘖生意了。劳生悲惨积，懈学衰病早。濡呴仗友生，发兴佛地好。一笑天海空，倏见轻鸥矫。"
"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其二","清末近现代初","陈曾寿","我生未终昏，入寺必欢喜。落帆宝幢镇，如客见故里。肩舆转寒塘，曲径丹垣迤。鸟声含极乐，松竹净若洗。眼明放生池，修鳞逝瀰瀰。禅房寻旧梦，谈笑犹在耳。颀然晦谷师，出迎足不履。山中寒暑再，尘世千劫里。高僧故依然，倦客真老矣。"
"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其三","清末近现代初","陈曾寿","古人五十慕，我今嗒已孤。劬劳念生我，欲报时则无。推恩谢良友，为我斋僧徒。前后众三三，屏息趋钟鱼。一饭万庄严，天香饫伊蒲。夜殿普参佛，香烟发洪炉。咫尺践初地，龙象弥空虚。慈云垂我前，其上莲跏趺。母佛见非二，人我同一如。拯予罔极哀，跻彼极乐都。信友乃顺亲，宁异释与儒。喜心涕泗涟，缄髓徒区区。"
"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其四","清末近现代初","陈曾寿","沉沉妙胜殿，牵梦今三年。深帘閟香界，六时凝紫烟。清晨净扫地，礼塔来行缠。鹤瘦尽古德，目注西方莲。惟闻窸窣声，拜起衣拂砖。广榻俨卧佛，明灭龛灯悬。更深万籁绝，敷坐同夜禅。寂光摄幻躯，度入清凉天。缅怀至德人，常乐非境迁。一空相往来，兼断际后前。胜境一瞥逢，说宝吾滋惭。"
"寥志弟遗水蜜桃夜起食之感赋","清末近现代初","陈曾寿","触热中夜起，移簟临风轩。渴食水蜜桃，肺腑彻甘鲜。壬君昨遗我，含笑出袖边。肫然让梨意，犹似儿童年。忆昔母在时，壮大承偏怜。悯其终日劳，篝灯复丹铅。仆媪每传赐，小盂枣栗莲。当时昧不觉，此境俄已迁。人生所至乐，随之入沉泉。沉沉复沉沉，万劫不再缘。母去子安存，馀骸何有焉。翻恃哀暂忘，惛茫命苟延。一桃味深回，悲起遂不眠。"
"问散原先生疾","清末近现代初","陈曾寿","违天忍事百堪死，一笑仍回冰雪容。共语言缘无片石，与天地毕有孤松。出门傥羡弥明逝，危坐应悲叔夜慵。禦鬼南山终战胜，灵禽枝上梦曾逢。"
"自题焦山画册","清末近现代初","陈曾寿","我昔数梦行江潭，青峰转处逢精蓝。洪涛撼壁石径冷，欲至未至心醰醰。寺门碧云是常住，花木净好香微参。天风铃语坐小阁，最爱倚槛松鬖鬖。我生舍此无极乐，偶一味及中边甜。前生杳冥孰真幻，人境彷佛惟焦岩。江山信美惜蒙垢，渐化净域为尘函。我亦流转昧初地，故乡渐远无归骖。清空妙胜了无分，零丁惶恐差能谙。山楼夜枕辘轳转，暗觉石级潮痕添。"
"景文诚公挽诗 其一","清末近现代初","陈曾寿","帝座孤危极，何堪夺股肱。鉴亡思恳切，须磔忆风棱。辛苦从莲勺，艰难办葛灯。一诚泣真宰，无忝后人称。"
"景文诚公挽诗 其二","清末近现代初","陈曾寿","不尽相逢泪，遗馀到死丝。心寒温室话，情烛太行巇。汲黯茶常挈，诚悬笔暂持。刳肝声一牡，已是盖棺时。"
"韬庵太傅以先世诰封属题","清末近现代初","陈曾寿","我朝圣相承，群生浴重熙。世臣近日月，稠叠雨露滋。故事重翰林，清贵殊曹司。封赠皆极荣，匪计秩高卑。太傅绍明德，生及中兴时。早抒大手笔，晚为帝者师。感兹陵谷迁，弥深追远思。紫诰炳鸾回，卷尾徵题词。肃肃忠孝质，凛凛万代规。世有受恩重，美新寿期颐。旧雨附昌奴，自诡羊裘披。公然肆谤诽，披猖无不为。吠尧即尧犬，媚桀桀岂知。视此等薰莸，相背万里驰。分当鸟雀逐，义正春秋辞。人皆有所生，令名傥思贻。"
"感愤","清末近现代初","陈曾寿","今日犹为国有儒，奄奄气息李曹无。薰天时见苓通帝，抱义真伤咫尺孤。孟博探汤宁顾族，伟卿入镬早忘躯。欲奢持狭由来事，空奉彊华赤伏符。"
"谢陟甫馈蒸鸭","清末近现代初","陈曾寿","山谷学道持戒律，晚苦头眩初破荤。我生偷妄百不逮，一事差胜惟忧勤。横机修罗剧刀箭，始知脆弱芭蕉身。廿年蔬园牛践履，多生负债潜悲辛。晨秋居士濡呴我，肥甘数致沾枯唇。区区宁非口腹累，妄托滋益饕羞珍。时来即行逢便吃，绯衣造诣非等伦。生天成佛岂予分，一身为荐差无嗔。宛转君勿薄鸡骛，见用于世皆深仁。我愿将身化千亿，往饫来世幽忧民。"
"梅泉五十初度有诗及后山简斋自抒身世之感属和","清末近现代初","陈曾寿","深吸西江得我师，二陈郁郁各嵚崎。玉成古有寒无价，行意今馀笔可持。乱世峥嵘元不负，多才潦倒便能奇。男儿穷厄谁轻料，正及前贤寖盛时。"
"冬夜杂述 其一","清末近现代初","陈曾寿","生事寒灯在，孤明悄悄心。耽书知老至，爱夜得秋深。愿灭香仍炷，声乾叶尚吟。百年拚寂寞，一念自萧森。"
"冬夜杂述 其二","清末近现代初","陈曾寿","心遗嚣尘隔，天游斗室宽。学书参静理，作画避忧端。排遣非无术，沉冥有未安。戎戎溷夷市，差胜堕虺坛。"
"冬夜杂述 其三","清末近现代初","陈曾寿","倦惜看书少，愁馀著句能。去憎蝇暂远，多可鹊无凭。志屈宁甘隐，心寒每入僧。未须商去住，聊得耐瞢腾。"
"冬夜杂述 其四","清末近现代初","陈曾寿","未觉艰虞极，常悲气类孤。空存影酬赠，安得色敷腴。旷宇寒能满，秋芳淡欲无。方知楚累恨，勇决访彭居。"
"冬夜杂述 其五","清末近现代初","陈曾寿","眼倦灯初灺，窗虚雪乍明。微知花气息，独与砚平生。泻竹侵帏湿，冰泉入茗清。犹惭僧课密，涩殷曙钟声。"
"冬夜杂述 其六","清末近现代初","陈曾寿","香发深煨芋，醪醇偶满樽。坚冰区宙合，宿火此心存。低雁知云重，馨梅破雪温。邻鸡不辞冻，犹自警昏昏。"
"冬夜杂述 其七","清末近现代初","陈曾寿","落木已云暮，朔风何怒号。瘴深挟海隐，霜劲逼辰高。击筑同心隔，排阊昔梦劳。驱除何日尽，杀气动边旄。"
"冬夜杂述 其八","清末近现代初","陈曾寿","惨黩江连海，风霾旦至昏。人情思墐塞，天意纵摧掀。未缺胡盐酱，仍羞鬼壁垣。安心移世界，寂寞与谁论。"
"冬夜杂述 其九","清末近现代初","陈曾寿","予季嗟行役，饥驱岁尽时。无亲身始贱，急难聚堪悲。薄酒犹成醉，秋荼自可饴。凋年兼雨雪，沧海一帆迟。"
"冬夜杂述 其十","清末近现代初","陈曾寿","混沌成今日，黄唐忆昔年。祸枢应有属，疏网久疑天。月堕躔光在，楼孤夜气专。无行更何待，几榻与回旋。"
"后剧","清末近现代初","陈曾寿","后剧增前剧，相寻且未休。固知穷有变，未省发能收。患气看全伏，遗黎可尽刘。卅年念终始，一著覆神州。"
"题曹靖陶看云楼觅句图","清末近现代初","陈曾寿","东坡追亡逋，山谷去琴轸。佳句无定在，取携在俄顷。霭霭空中晖，目注若有领。变灭无端倪，一字天地准。曹侯大雅姿，圣处辟疆境。弹指妙明花，一笑出枯颖。"
"吴宽仲先生挽诗 其一","清末近现代初","陈曾寿","故国寻耆旧，同心独此君。早轻南郡士，愤著北山文。高节甘僧服，刚肠绝世氛。晨星苦相数，邻笛岂堪闻。"
"吴宽仲先生挽诗 其二","清末近现代初","陈曾寿","师执馀公在，交期刘宋间。九原终不负，卅载邈难攀。贱子蒙湔祓，凋晨慰往还。独惭虚一诺，欠写鹿门山。"
"吴宽仲先生挽诗 其三","清末近现代初","陈曾寿","救国违初志，怀贤纫楚芳。事功一太岳，翰墨两襄阳。终郁青霞气，愁霾白日光。示儿传绝笔，遗恨薄天阊。"
"忠樟行","清末近现代初","陈曾寿","法相寺前枯死树，十年百过初未识。臣节一发系孤根，老僧告予三太息。向来此樟护山门，郁郁苍云岁月积。无风石坛夏严冷，不雨轩廊昼昏黑。时维玄冬亥年尾，大风一夕摧殿壁。晨起惊看一叶无，鹏铩龙僵神鬼泣。诘朝传闻哀痛诏，巨猾移天帝逊国。乃知贞柯殉奇变，神物义不污盗贼。纯皇当年幸六龙，山中草木生颜色。嘉树一一赐御牌，百年长养蒙恩泽。乱经洪杨毁略尽，遗此峥嵘战冰雪。气排逆刃可辟易，心蚀沉哀竟摧绝。我闻此言羞至髓，反颜岂暇千官责。偷生忍垢竟何补，蹉跎一念错铸铁。昔吟老樟穷赞叹，筑亭作记兼刻石。突兀灵奇失交臂，使我魂伤血沾臆。两樟生死各千古，作诗岂独惭笔力。"
"寄治芗","清末近现代初","陈曾寿","奋翮犹当惜此才，萧然行钵晚堪哀。已拚旧事浮云散，真觉中年万恨来。孑影携依怜小德，断肠传写欠阿灰。寻山旧约休频误，准拟相逢花正开。"
"河坪上冢","清末近现代初","陈曾寿","独来云气益凄其，孤愤惟应地下知。跬步灰心犹忍事，残生求志恐无期。霜乾野草回荣易，风蓄寒松欲静迟。水远山重更回首，魂伤眼冷不多时。"
"黄州江干旅夜","清末近现代初","陈曾寿","崩岸村移感旧经，荒江独夜酒微醒。万端空后观忧患，结念孤时赘影形。霜气穿茅灯飐飐，角声挟浪月冥冥。天亲回首馀抔土，陌路逢人泪自零。"
"朱用和招饮因忆其尊人晓岚先生饮酒之乐怆然出涕送赠一首","清末近现代初","陈曾寿","美酒易尽悲难空，平生风义怀朱翁。翁昔酿酒鉴湖侧，百二十瓮堆醇醲。酒成跌宕走京国，意轻万户豪千钟。归来经年卧酒病，百药尝尽如神农。佐军粤西鏺积寇，偶探囊底收奇功。长才老谋时不遇，晚经桑海悲衰慵。朝晞暮唶减食寐，国之舒惨如在躬。却寻故居武林市，十年久据狐兔丛。发藏多供兵子醉，急呼朋好开泥封。倾写潋潋照盆盎，朋比公瑾秋历冬。小车载来湖上宅，香流茵垫涎溪童。夜归踏艇误踏浪，淋漓袜履劳燖烘。深情极意那可道，倏忽宿草埋幽宫。海隅张饮踵公子，感旧涕出知何从。时移志事去日远，尊俎犹昔心谁同。偷生羞尘国土遇，念乱谁及君山忠。酒人向来少成事，荆高遗恨回悲风。"
"为苏堪作夜起图即祝其七十初度","清末近现代初","陈曾寿","任重吾道远，才老天心奇。沉吟鬓未霜，忽巳七十时。主忧臣分辱，锡嘏惟逊辞。愧彼惜涓埃，妄徼非分施。竭来慰朋旧，婉娈花前卮。云天需宴乐，贞吉符爻词。严整性所耽，鸡鸣日孳孳。属作夜起图，此意谁能知。精金淬百鍊，事会无穷期。夜衣不遑寝，逆旅真吾师。"
"为鹤亭作写经图题句 其一","清末近现代初","陈曾寿","观画慈颜得暂怡，小园花发昼长时。东方日出人间世，曾影南窗母与儿。"
"为鹤亭作写经图题句 其二","清末近现代初","陈曾寿","甘为人役岂终穷，羞共时人论拙工。初志曾轻阎右相，谁知老作石田翁。"
"为鹤亭作写经图题句 其三","清末近现代初","陈曾寿","风叶飘萧秋气深，寒柯瘦石墨如金。虽然未得营丘笔，亦是山林独往心。"
"挽陈宜仲同年 其一","清末近现代初","陈曾寿","寥落功臣后，三湘剩子贤。苦心容蝼蚁，微恨托兰荃。忍绝逢辰望，俄惊在己年。饰终存至慎，何日表绵田。"
"挽陈宜仲同年 其二","清末近现代初","陈曾寿","危局歧尤甚，閒居念每深。匪躬惟独喻，共命失同心。著述看荀老，焦劳拟墨任。痛无房杜遇，空感迹难寻。"
"挽陈宜仲同年 其三","清末近现代初","陈曾寿","志事馀孤疢，峥嵘付逝波。盖棺知不瞑，留命更如何。扰攘轻龙战，衰迟感凤歌。同灾不同尽，疏远负恩多。"
"拟孟郊","清末近现代初","陈曾寿","岁除非故春，夜曙非昨晨。水流无回波，落叶不及根。但有孝子传，曾无颂慈亲。亲慈为固然，子孝为凤麟。生养只半菽，死祭列八珍。人事每颠倒，岂属伤哉贫。始知天壤间，有恩无报恩。自称报恩者，斯人真妄人。"
"题戴文节公湖天清晓图","清末近现代初","陈曾寿","画家正宗称四王，导源董巨承悦黄。从风蔚起纷百辈，谁欤殿者戴侍郎。侍郎觥觥表节义，托兴丹青特馀事。云龙上下邵许曾，锁院风流后难继。家住钱塘山水绝，尽化烟云为笔墨。幽人怀抱非世间，爱摹清晓湖天色。南北沉沉横两峰，落月未落闻疏钟。云鬟不动睡初起，愁绝西子难为容。古来能手各争席，秀韵天成公第一。沆瀣吸取黄鹤仙，山林独往营邱笔。卷中云物皆依旧，可惜灵区蒙海臭。忠魂应自恋清晖，华表堪悲朱鸟咮。故家乔木迹未芜，清泠有砚今在无。但应模糊灭闻见，夜山继绘高尚书。"
"秋怀三首 其一","清末近现代初","陈曾寿","微窍沸天地，百虫为一吟。喧夺万籁寂，气噤龙象瘖。长夜何怨诅，切切终古深。意欲驻冥晦，日月不照临。露气裹重茧，九幽载俱沉。天既非昔秋，予亦违夙心。残釭对凄警，横臆蛾萧森。"
"秋怀三首 其二","清末近现代初","陈曾寿","亭亭碧梧树，一夕秋风吹。书来问我瘦，有弟天一涯。气弱畏热候，形貌倏支离。镜颜朝暮异，递变子为谁。肥瘠两非我，刚馁要自知。澄潭映孤月，前路了不疑。愿同保岁寒，过驷犹可追。"
"秋怀三首 其三","清末近现代初","陈曾寿","秀夫沉海中，扩廓窜塞外。志事虽不成，生气千古在。凛凛天泽义，一息持颠沛。君臣二为多，孤舟地非隘。但得肝脑涂，足抵风云会。屯运与昌期，同扶天纪坠。时乎不骤得，谁识我心痗。"
"湖夜","清末近现代初","陈曾寿","水击微风露洗林，閒廊旧梦已销沉。重经踏月阴阴地，几损扶天悄悄心。扣石拚同如意碎，瘗书未信井函深。畸零虮虱犹难拟，愁影朝朝费照临。"
"八月初九夜梦至一处案上书装册甚古翻视为魏晋六朝人诗梁诗标曰梁言齐曰齐言妙趣纷纶盎有馀味醒后追忆不得遂拟二首彷佛所见云 其一","清末近现代初","陈曾寿","回薄万古松，掩抑朱丝桐。相依北窗下，合奏生悲风。霏霏香爇炉，疏疏灯映栊。一弹清我心，再鼓遗我容。"
"八月初九夜梦至一处案上书装册甚古翻视为魏晋六朝人诗梁诗标曰梁言齐曰齐言妙趣纷纶盎有馀味醒后追忆不得遂拟二首彷佛所见云 其二","清末近现代初","陈曾寿","声出幽涧泉，始知山雨歇。湿香入庭户，檐卜花初发。一丝收钵云，半璧吐岩月。道人方不眠，清咏自怡悦。"
"九日焦山登高同公渚作寄君适庐山","清末近现代初","陈曾寿","穿上烟萝拾堕樵，连江寒籁起萧萧。已先霜木惊摇落，暂狎风鹰共泬寥。寄远恨无书付雁，浇愁难倚酒盈瓢。断崖何与人间世，溅蚀潮痕永不销。"
"同陟甫印楼厚先公渚至别峰庵观落日归坐定慧寺山门","清末近现代初","陈曾寿","削崖巃嵷俯浩荡，盘鶄风高身欲傍。人间尘忧不到处，心在塔铃相轮上。淮南烟树渺千里，江左群峦叠高浪。瘴合海门深复深，穿射红鳞献奇状。暝钟初发起江声，洄激噌?作悲壮。独抱琴心忍终古，山门孤桐为惆怅。"
"书诸暨蒋观云诗集后","清末近现代初","陈曾寿","不曾相见廿年后，同异纷纷俱劫尘。初意全违应有悔，苦心难闭尚馀呻。荣枯迹已殊华管，功罪今犹混李荀。未暇相哀各沉恨，遗诗得失付閒人。"
"十月率室人及儿子邦直女荃视长女疾于庐山之芦林适散原先生先来牯岭过访先生有诗奉和 其一","清末近现代初","陈曾寿","急难来山中，意外与翁会。惊魂亲紫眉，暂分窗日晒。渊明去何之，位置天心怪。"
"十月率室人及儿子邦直女荃视长女疾于庐山之芦林适散原先生先来牯岭过访先生有诗奉和 其二","清末近现代初","陈曾寿","云岚媚老眼，稍喜闻见隘。返庐调药鼎，颠风鸣万籁。平生安心方，临事忽破碎。晓窗隔雾雪，一室乃无外。似将入混沌，弥缝大宙坏。身落五蕴中，安能正灾害。累劫儿女恩，镌刻木石界。何时世械轻，忧端释华岱。炉灰拨阴何，静与希夷对。"
"次韵散原先生大雪后过访","清末近现代初","陈曾寿","入山寒拾真伴侣，蹑踵云间复相聚。我视女疾讨灵药，翁就子养栖岩堵。万峰晴雪光眩乱，风帽篮舆闻打户。问知有瘳一开颜，盎然春气回吾所。造化控抟岂穷极，颠倒殃祥递戚舞。一身煎熬不自克，乾坤疮痍谁为主。大哉死息吾未竟，剩补讴吟偿肺腑。吐嘘冤氛满岩谷，浪使山灵惊苦语。濡愁吮墨遗作图，防损匡君貌奇古。"
"同君颖至黄龙寺","清末近现代初","陈曾寿","黄龙寺前娑罗树，直干斑文屹天柱。我坐其下诵金经，苍翠婆娑开古庭。苔地阴冷拥黄叶，四山龙气交冥冥。石上犹刻昙诜字，手种已是千年事。高僧有情何处逢，遗踪独起寒山意。"
"奉和散原先生二首 其一","清末近现代初","陈曾寿","狼狈沉绵二十秋，忽惊傅翮落岩幽。温燖积雪千峰底，刻画穷山二鸟囚。黑夜熊啼通謦欬，晴天木甲散鋋矛。此身何得同沟断，化石当前恨即休。"
"奉和散原先生二首 其二","清末近现代初","陈曾寿","万窍呼号声合时，孤怀起灭入支颐。苦言世械深妨道，未绝天黥尚有诗。挟刃风威疑割席，翳灯岚气巧通帷。冰霜剥尽求真面，正要先生作导师。"
"来山中不得往游诸胜闷坐简散原先生","清末近现代初","陈曾寿","残生万兀愁相见，未合寒山照独吁。敢望乖崖分洞壑，聊殊绛县在泥涂。云封狮口樵初断，冰薄龙潭涧欲枯。剩得微吟安乐法，多时雪桧已模糊。"
"诵普贤行愿品","清末近现代初","陈曾寿","昔闻有士黄山巅，讽经报母多岁年。板阁有客夜投止，声彻三界悲人天。有时狂风越岭至，咻若有物伏户边。黑云蜿蜒迸入室，经字俄翳灯难然。精诚向母愿无尽，虽有异感心不迁。我今诵经庐山里，冀瘳女疾中悬悬。天伞盖云衣服云，忽若飘拂周大千。尘根悠忽少精进，远隔净域犹天泉。安得诸根箭脱弦，我亦身坐西方莲。但求漏果世缘重，寸心遥爇香炉烟。"
"同君颖宿圣华精舍","清末近现代初","陈曾寿","忽误泉声是雨声，夜灯小阁不胜清。暗滋净几流云气，微白遥峰漏月明。好梦直疑身再至，劳心涩与静相迎。人心苦相良多负，閒话前踪感易成。"
"夜坐二首 其一","清末近现代初","陈曾寿","雪闭巉岩石屋深，荒山岁月益骎骎。枉旋蚁磨人间世，难淬龙场死后心。泄雾飞云轻变灭，寒莎衰笛共销沉。易堂一去焦团老，愁绝昆山老鹤吟。"
"夜坐二首 其二","清末近现代初","陈曾寿","此身何分万峰藏，饱饭藜羹傲子桑。眼净烟霏山寂定，心降泉滴夜清凉。果堪空谷了身世，愿就非人为道场。落月寒躔低欲尽，海天回首恨茫茫。"
"为散原先生作幽栖图次韵","清末近现代初","陈曾寿","晓梦兼雪清，寒光拥卧榻。峰峰沉睡容，几日断行趿。冻笔写幽栖，穷途天使合。傥作先天图，渔樵演问答。空寥宣故吐，清冷味新纳。难言托枯颖，二石岂真衲。留遗好事人，把卷几开阖。"
"石滑","清末近现代初","陈曾寿","石滑行綦熟，风狂很谷应。窗光明宿雪，经课对寒灯。芋火偏宜夜，生涯渐近僧。乘除百思想，何以證南能。"
"幽忧二首 其一","清末近现代初","陈曾寿","短睡苦未安，长睡不即来。颠倒怖喜间，寸隙肠九回。中峰富蕴蓄，呼吸殷风雷。终然落无闷，天外雄崔嵬。"
"幽忧二首 其二","清末近现代初","陈曾寿","皇天锡幽忧，往复安若命。将身入羿彀，或以不战胜。众峰围夜禅，一月提祖令。未能逍遥游，且入骆驼定。"
"山中即事二十四韵","清末近现代初","陈曾寿","骤暄迫穷阴，蒸雾起寒凌。峰峰辉玉屏，溪溪窅水镜。冰柱撑突崖，琼屑齿裂璺。朽枯被鳞甲，摇曳响钟磬。高矾罗万缨，椭璧滑千磴。抢地丛筱低，冠岩一松劲。救渴细窦鸣，裹脆寒菜剩。枝拳冻雀痴，尾曳灶犬佞。粉饰到茅屋，低昂失旧径。俄顷腾濛濛，迷瞀跬步近。练断豁腰腹，掌搴露股胫。焚鼎香烟肥，披天絮袄称。混茫万象冥，寂灭四禅定。中宵星斗烂，纤翳扫忽尽。耸峙入庄严，楼阁浸寒韵。一白周九天，廓然见无圣。嗟予况瘁馀，得睹岩壑胜。绝境生净观，神籁发衰听。誇丽秘阳施，刻露见阴凝。强剖冰雪心，未得忧患正。崎岖历千盘，向上难一寸。酷寒天所纵，僵卧我为政。方丈狮座空，维摩本无病。冰砚炙微澌，贻我以无闷。"
"十一月廿四日携女下山治疾走别散原先生","清末近现代初","陈曾寿","入山抱忧刃，出山剸冰眸。缠性万古哀，挈去半若留。叩门与翁别，惝恍何言酬。示我哀曾篇，涕沉湘水舟。跅弛微惜才，攒念与心雠。结邻梁居士，瞽目传诗邮。经旬不相见，倏忽殊明幽。屏居虽人外，死丧撄天游。烈风夔罔两，雹雪无时休。埋影孑一老，上彻商声讴。帝飨歌哭尊，孤噫专灵邱。难容一榻安，倡仄悲神州。天谴予小子，殃及千悔尤。徵声示大戒，饮戈复以矛。小心谨奉受，冀以回神庥。凛兹一发传，绵延羲孔忧。肩舆下危梯，兢凌滑不收。直引霄汉魂，下落万丈湫。阳崖硉惨澹，阴壑森飕飗。屑琼络磊磊，浑璞表修修。有松仅自救，有竹连伛偻。枝条尽臃肿，张网纷蛛蝥。朽枯幻大壮，照耀惊雄彪。便疑坚冰终，永永无春柔。沉睡寂中峰，天半馀赘旒。连冈转俄断，窥罅吐乱洲。蜿蜒白浩浩，荒江背天流。还想面壁翁，欠伸回白头。巉岩万遮眼，聊障江海愁。栖神一峰定，飘宇孤云浮。我心万金药，终致瞑眩瘳。"
"下好汉坡","清末近现代初","陈曾寿","千步心随滑磴移，应怜赤足践冰澌。人生健者无壮老，但恨今无张柬之。"
"挽马通伯","清末近现代初","陈曾寿","世乱赘腐儒，斯文极天㭬。厄年逢在巳，硕果仍见夺。京曹昔共居，沧海氛巳恶。果然大轴翻，含生化毛角。决去我何成，强留翁岂乐。旧京再相见，温伟惊索寞。逃禅郁苦悲，精气遂销铄。区区整齐志，片纸重山岳。向来桐城宗，所尚义理学。乾隆四库开，纪戴侈通博。抑扬汉宋间，持世失扃钥。惜抱示异同，百鸷见一鹗。湘乡用绪馀，乾坤再清廓。饮鸩虽群甘，救死岂无药。惟翁渫不食，辛勤守衣钵。验方信昭昭，后起谁寄托。"
"奉召赴天津行在所余倦知先生赠别次韵","清末近现代初","陈曾寿","深愧麻鞋杜拾遗，逡巡赴召屡愆期。缉熙始荷维新命，辛螫谁陈小毖诗。居洛望尊宁独乐，渡江失志欲何之。重来影静心苏处，傥柱天穿地朽时。"
"题海日楼图","清末近现代初","陈曾寿","侍坐楼中每泫然，弥天孤疢渺秋烟。犹闻大满围裟语，忽隔威音亿劫前。莽荡横流真到海，凄迷残夜尚如年。北征今后从谁别，少主惭牵数世缘。"
"题陆文节父子手札卷子","清末近现代初","陈曾寿","呜呼辛亥秋，亡国古未有。列圣磐石基，毁坏翻覆手。坚冰固有渐，绳绝值其纽。戊戌伤天伦，庚子困黔首。巨猾乘其间，国柄窃已久。行贿乱官常，舆台被章绶。封疆无重臣，变起谁为守。邪说煽庠序，嘉苗化稂莠。国防易新军，隐患伏腋肘。枭狐羽翼成，虽智莫善后。到官猝出柙，舍死惟降走。堂堂文烈公，骂贼血濡口。一门殉忠孝，大节同不朽。触愤视遗墨，哀今往谁咎。一死存三纲，寸心良不负。偷生竟何成，泚笔馀愧忸。"
"舟中寄高云麓同年","清末近现代初","陈曾寿","嗟子亲药炉，正坐甚疾恶。槎枒塞胸臆，触事森然作。热血吐向壁，烦冤自煎灼。汉鼎系一丝，孤臣天所活。经旬不相见，执手惊瘦削。述病语滔滔，真气犹喷薄。赴召予北征，欲行足若缚。知君贫似我，裹饭独君托。琨逖心则同，张范风已邈。何时地雷复，乾坤洗浑浊。中兴拜我皇，功胜万金药。"
"舟过青岛访潜楼四首 其一","清末近现代初","陈曾寿","浩浩东海滨，清晖霭一庐。主人手种树，参天仰扶疏。当阶芍药花，娟娟表春馀。有楼书插架，十万琳琅如。主人朝盥罢，竟日何为娱。掩书即作字，辍笔还读书。黾勉日不暇，岁月忘居诸。庭芜日夜深，足不至门闾。独乐岂真乐，乾坤极疮痡。斯人著此间，天意终何如。"
"舟过青岛访潜楼四首 其二","清末近现代初","陈曾寿","清晨闻咿唔，花木静书斋。二子出揖我，循墙谨趋陪。温温子弟色，真疑麟凤来。先生伟衣冠，恐是石徂徕。神州化相柳，童丱为枭豺。种子傥不绝，会挽狂澜回。儒门今淡薄，谁为好秀才。"
"舟过青岛访潜楼四首 其三","清末近现代初","陈曾寿","应门老臧获，朴野故不俗。惊喜见我来，致词容有蹙。昨为月十三，丁巳事在目。随主在旧京，亲见宸位复。荒荒十四载，往事堪痛哭。出纸索我书，流品严清浊。书中无多人，胡陈已鬼录。主人深闭门，长岁少剥啄。料无东坡客，教坏君实仆。"
"舟过青岛访潜楼四首 其四","清末近现代初","陈曾寿","经年不相见，既见终何言。千钧蚀一发，欲语声复吞。履霜至坚冰，倏见大轴翻。持世上无学，虚陋真乱源。二三浮华士，见贵宰相门。肆毒遂滔天，遗孽今犹存。噬哜悔何及，天道宁足论。仓卒饫一饭，有泪盈清尊。驶帆丁字沽，潮流正浑浑。"
"早起","清末近现代初","陈曾寿","窗曙如见佛，俄然幽黯空。名花一宿觉，好鸟他心通。宝鼎温馨在，湘帘罨霭中。不随群动起，安隐主人翁。"
"题陈向元泰宁镇去思图","清末近现代初","陈曾寿","摸金遗孽尚纵横，惆怅偏师捲旆旌。回马山陵犹在望，缘边鼓角亦多情。冬青留恨天心醉，杨柳为官佛劫轻。末世最难明大义，赞扬非是重时英。"
"景文诚公入直行园常以茶囊自随公逝后三年予于公所治事之案得所临晋人行楷一束遂与愔仲分存之又遗乌龙茶二瓶试啜之馀感叹不已与韬庵年丈愔仲作诗纪其事并为之图","清末近现代初","陈曾寿","春明残梦官焙香，廿年江海真淡忘。泪销凤烛滴不尽，复此莲勺沾恩光。从龙帷幄几人在，零落走散殊可伤。与君对直岁月久，惟有景老同回翔。眉庞须磔语言直，入直常自携茶囊。当年草牍连案几，即今不忍窥遗藏。我来拂尘辨手迹，争宝片纸如琳琅。箧留双瓶贮佳茗，海南风味乌龙强。试煎小啜遣长昼，洗涤烦浊生微凉。清严如见故人面，致身晚节真堂堂。逍遥坐食愧何补，剩癖文字沉膏肓。苦吟漫追双井黄，正坐车声绕羊肠。"
"八月十三日渡海","清末近现代初","陈曾寿","飘飖江海身，南北随所缘。胡今尽室行，别恨翻牵连。故人重我行，置酒酬诗篇。杂杳集旅舍，伴我共不眠。侵晨犯宿雾，冲雨寒江壖。登舟不忍去，惜此俄顷延。最念弱小弟，糊口委吏间。分寸不失步，世好无一缠。寒暑不假息，后罢往必先。自为无母儿，万劫无人怜。顾彼下船影，使我泪迸泉。四海复四海，行李叠股肩。童稚恣欢呼，岸景移当前。申江百万户，倏忽迷空烟。长风动地至，大波起轩然。房房深闭置，床床困拘挛。排荡群足跛，轰轕众器掀。披衣起中夜，坚立据船舷。如山度黑影，猛溅蛟龙涎。高桅插象纬，森若宝网悬。三星及北斗，左右相周旋。扶摇挟噫气，肃杀盈大千。万灵诉冤痌，帝所惊喧阗。东方漏微白，晃漾日影穿。黝铁喷千花，金银忽相宣。炉镕不祥冶，腾踔颠坤乾。荒荒忍终古，冥冥人世迁。记我初北征，奉母虱朝官。袖手视陆沉，未衔寸木填。辛亥出国门，梦落西泠边。晨昏不努力，遗恨存高阡。君亲已两负，性命仍苟全。安知二十载，孤光回故躔。臣精实销亡，志事何有焉。岂有尺寸报，酬兹沟壑年。赠行慰好语，予友情邈绵。恐无南归意，诸弟语尤酸。起伏乱方寸，眼底轻波澜。海水不尽地，我意真弥天。"
"重九邀韬庵太傅定园少保苏堪愔仲子申君任及强志弟集苍虬阁","清末近现代初","陈曾寿","羁緤相从一举觞，风天凄黯作重阳。飘萧寒气争摇落，冷澹秋容有故常。江寺寻僧惊旧梦，天涯有弟即吾乡。尊前诸老看犹健，还起疏慵引兴长。"
"蒋母马太夫人七十寿","清末近现代初","陈曾寿","我识蒋君二十年，谨厚载物今所少。春晖满庭事亲乐，浮云万事读书好。中程天骥空勒缰，名节挺立松柏长。西泠佳处著兰墅，时奉慈颜嬉野航。竭来杜门远宾客，开径琅嬛与世隔。锦机自织分淹迟，借书千里真一痴。温温降心敬师友，吸纳万派无町畦。醉经根矩断豪饮，介祉惟献南山卮。重阶兰玉遍栽植，一洗茹蘖冰霜凄。左右晨昏有道韫，不数戒旦鸡鸣诗。况闻慈祥润及物，仁风嘘枯政一律。鍊颜不知东海尘，种萱北堂多岁月。我亦南湖奉母人，至今花开非我春。南湖风月独君有，更喜康强进于旧。我有新诗比春酒，为太夫人千万寿。"
"题春明感旧图","清末近现代初","陈曾寿","春秋诛乱贼，其始萌一敢。改官先去礼，国本实已斩。含生化毛角，??供猎狝。是关族兴亡，岂直祚修短。根镵饰微末，张皇开礼馆。诸老信辛勤，弥缝嗟已晚。旧事忍重论，有责谁可逭。惨酷人禽哀，漫托兴废感。后死竟何乐，熟视馀愤懑。图中话旧人，隔世空怀缅。"
"寄怀君任","清末近现代初","陈曾寿","燕市衣单遂却回，苍凉孤抱与谁开。未应不遇伤兹世，转为能閒惜此才。岁月滔滔双鬓影，神州莽莽一堆灰。江东有笔今谁妒，一例飘零更可哀。"
"袁行南中丞八十赐寿","清末近现代初","陈曾寿","雄姿郁郁见人豪，万里归来秘六韬。两戒蟠胸恢地志，三明俪绩荷天褒。已跻吕尚投竿岁，未改陶公运甓劳。从古耆英关运会，开筵犹傍日华高。"
"辛未二月李氏园看桃花同啸麓作","清末近现代初","陈曾寿","烟染寒柯气已新，废垣高下接田畇。半篙初动鳞鳞水，一簇遥看淡淡春。曾悔流连偿永忆，难移寥泬现前尘。俗缘重后违仙隐，漫效渔人更问津。"
"岁暮","清末近现代初","陈曾寿","世味残生尽，沉醰尚可寻。梦中慈母面，岁晚故人心。一往悲长负，难言剩苦吟。应输早梅候，红萼占春深。"
"二月二十三日同愔仲啸麓出西直门至西山大觉寺看杏花立之前二日候寺中","清末近现代初","陈曾寿","景物西郊并恨新，绿杨曾拂属车尘。萧晨古寺喧游屐，衰鬓寒山及闹春。风色微添空黯澹，粉光遥拥碧峋嶙。劳驰半日酬芳节，甘愧云栖独往人。"
"傅松亭","清末近现代初","陈曾寿","谁筑一亭当削峰，全收境胜引游踪。能如我意松八九，不断花光山万重。佳处留庵馀梦想，良辰蜡屐苦疏慵。翻然落翼羡飞鸟，回首云涛沉暮钟。"
"五月十三日同韬庵年丈苏堪愔仲酒集","清末近现代初","陈曾寿","因循果决失原齐，惭愧钧天梦未迷。万有一疏诚死罪，本难自信况天懠。贯轮终欲师飞卫，守树何曾负跛奚。岁月惊心三五过，衔杯安得醉如泥。"
"挽李子申","清末近现代初","陈曾寿","危世龙钟百祟侵，青霞奇意竟销沉。不妨迂谬残生累，为有芳菲一往心。劫后相逢翻似赘，灰馀伤逝更难任。草衣遗稿须珍重，免污嗟来俗子金。"
"静园直庐前有向日葵一株孤秀可爱既为之图并约愔仲作诗纪之","清末近现代初","陈曾寿","清晨趋园直，草木呈芳妍。憔悴三冬枝，忽复青盖圆。娟然万绿底，见此黄金盘。亭亭一丈身，初日颜色鲜。徘徊自顾影，风露疑可餐。未施灌溉勤，遗种自昔年。但使本根在，长养天机全。何心附气类，倾阳希甫贤。一见移我情，臭味如相牵。见同感则异，自媚谁为传。万化存孤根，弱毫安所宣。"
"题李木公肥遁庐图","清末近现代初","陈曾寿","枭鸾无并栖，温猛不并世。伥虎势已成，投鼠有深忌。事仇难苟同，衔恩敢独异。坐视良不忍，轻去惭大义。茫茫天壤宽，我行独无地。却瞻先几者，冥鸿恣高寄。遁远而处裕，学易符深契。洪镛秘近响，沉略敛雄志。愧此图中人，看天还忍泪。"
"舟中","清末近现代初","陈曾寿","冷月凄烟笼海津，绛云飞拥下天人。夷犹正则神灵接，际遇冬郎涕泪新。坐近椒堂真似梦，恩涵沧海欲无身。仙凡荣菀都无择，断断惟思一个臣。"
"假翮","清末近现代初","陈曾寿","强邻假翮盛文公，何恤胼劳与后中。志决艰辛原不悔，居深情伪故难穷。贪天功有之推耻，投璧心能咎犯同。自古君难臣不易，漫誇返国倚西戎。"
"雪夜寄潜楼","清末近现代初","陈曾寿","相思徒抱千回意，契阔曾无一纸书。深语恐妨忧国病，漫言还苦致情疏。颠风挟海为呼啸，密雪穿帷废扫除。此际忍寒愁不寐，知君北望更踌躇。"
"和愔仲雪诗","清末近现代初","陈曾寿","垂天云荡北溟宽，际海琼瑶许并看。大树飘零银雁失，明珠破碎玉龙寒。未悬晓镜啼嚬误，徒损春心去住难。葵藿倾阳宁忍诀，还凭澒洞写忧端。"
"诵愔仲雪诗漫成","清末近现代初","陈曾寿","梦稳蒲团忘岁年，无端宝燄玉炉然。尽将心地填愁地，直破禅天入帝天。怨诉湘弦闻凤语，香留密札篆龙涎。如何珥笔瀛洲客，寒甚惟将雪命篇。"
"舟过葛沽阻冰不进","清末近现代初","陈曾寿","坚冰拥葛沽，来往滞艟舻。阴气淩寒日，归心折半途。疑兵惊草木，憎主迫萑苻。回首蒙尘地，何由惜贱躯。"
"重至大连寄愔仲","清末近现代初","陈曾寿","际海飞英昔共看，今来无雪更奇寒。灯回榻埽前尘在，岁晚楼空客思单。远去孤臣伤面豆，资行豪纪辱盘餐。云波诙诡歧途里，谁识千钧弯发难。"
"除夕同君适至旅顺行在所灯下检上海友人所赠诗词感赋","清末近现代初","陈曾寿","重溟鼓枻蹑年尾，风剺箭激开冰奁。落帆易车突百里，峰垤起伏随遪?。时濒荒滨掠浩渺，极目绝岛馀两三。蚊螭冻死飞鸟绝，吞天一色堆黯蓝。海隅苍生几遗孑，犹遵汉腊桃符黏。穿崖出穴豁重镇，楼台高下横烟岚。雄殇十万表一塔，斜阳如血衔孤尖。独寻故邸启扃钥，纪纲之仆司森严。相失深惭左右手，间关一面伤迟淹。君臣相对更何语，肺腑纵剖舌若钳。一名所系重山岳，有争触刃真饴甘。坚冰峨峨闭天地，迫塞生气无洪纤。故人诗篇出袖底，使我冻抱回温炎。但恐临济失只眼，范驱曰驭非愚担。宵深爆竹动年事，争忍回睇天东南。"
"小楼","清末近现代初","陈曾寿","小楼容膝亦云安，冻砚温茶伴岁阑。灯火万家天尺咫，不知穷海有荒寒。"
"朝乌","清末近现代初","陈曾寿","朝乌随日至天涯，屋小真疑斗犯槎。黄道紫宸韩惺梦，青峰野水叠山家。苍凉独起看残月，烂漫何心赋晚霞。惆怅寒梅窘盆盎，隔年犹有未开花。"
"雪霁夜入直","清末近现代初","陈曾寿","夜夜月明雪，萧萧风偃裘。旷寥宜独往，皎洁夺尘忧。斗揭天容近，灯青海气浮。惊心归去愿，真个到琼楼。"
"温语","清末近现代初","陈曾寿","主忧臣辱分何辞，温语真成入骨悲。敢向天恩论去就，难从羿彀较安危。千穷更作千年调，五十仍馀五岁衰。海碧峰青独立处，此生冷暖自应知。"
"金州道中","清末近现代初","陈曾寿","残雪明松径，寒波荡夕阳。眼经尘驿倦，心与海鸥凉。摇落耕期晚，艰难战迹荒。攀鳞违素愿，谁可语行藏。"
"路歧","清末近现代初","陈曾寿","得驾仍蓬累，沉吟感路歧。回容劳制御，失仗易倾危。降辱心谁谅，天田象有疑。食桃长白近，信宿莫淹迟。"
"随驾至汤冈子对翠阁","清末近现代初","陈曾寿","寒解刘文叔，温泉此濯龙。流丹建高阁，耸翠对遥峰。严卫窥观绝，宵征逆旅逢。他年思驻跸，铭刻继唐宗。"
"赋得莲实","清末近现代初","陈曾寿","风露一囊多，房房肖蜜窠。最能清夏暑，终不委秋波。可爱纤纤剥，遥闻采采歌。莲台大千界，心苦秘么荷。"
"二月二日","清末近现代初","陈曾寿","彩殿崇隆曙色侵，全将晖丽压萧森。迁莺贺燕纷时栋，喝道笼街簇羽林。入幕客卿翻济济，布金供帐夥沉沉。地衣堆锦花含笑，辛螫谁知圣主心。"
"曙色","清末近现代初","陈曾寿","拚将忽忽送骎骎，愁见纱窗曙色侵。孤念欲穷天地憾，劳生犹炯旦明心。残釭半燄容飘瞥，瘁竹寒花有照临。欲变危机须果决，谁将感激易沉吟。"
"赋正红芍药","清末近现代初","陈曾寿","便欲人间第一誇，最难正色似丹砂。丰容宜作平章瑞，奇丽偏归稳重花。窗几有情留晚照，丹青难写是朝霞。一春风雨销除尽，寂寞东阳带眼差。"
"题宣和御笔鞓红牡丹","清末近现代初","陈曾寿","明皇酣醉沉香亭，夜雨蜀道愁淋铃。道君绘事更奇绝，五国城中窟冰雪。游戏岂是天子事，后身重光今再至。一枝带露写鞓红，香国胡然见天帝。当年宴坐琼津堂，赭衣弄翰围群芳。素绢染成天水碧，正色不数姚家黄。一朝围城迫烽火，谁捧玉皇红一朵。六宫粉黛载明驼，山色燕支真夺我。宴山亭畔见杏花，故宫何处悲龙沙。披图题署词皇阁，付与万古长咨嗟。"
"与啸麓谈鄮山阿育王寺之胜啸麓为之神往有诗余更和之","清末近现代初","陈曾寿","劳生念念馀尘土，笑口为君说鄮山。睡起随参香殿上，饭馀无事古松间。寒宵雪密茶初熟，精舍兰开衲未还。无用苓蔘治幽痗，深心回向一开颜。"
"重至大连","清末近现代初","陈曾寿","蛮触鸡虫事等閒，重来雪尽见青山。忽然心寄云生处，可羡鸥忘浪激间。才薄自知邀眷过，术疏始觉致身艰。百年变绝须臾事，漫遣旁人录启颜。"
"来长春寓葵园中同住为苕雪夬庵及农先识先灼先弟君适表侄儿子邦直","清末近现代初","陈曾寿","故人兄弟得连床，强半征鸿聚作行。分得开颜忘戚戚，因何失志转伥伥。閒行不碍荒园小，旅食惟知白日长。学道无成世缘减，欲凭何事掩悲凉。"
"啸麓园中桐花正开久坐其下以诗寄怀因和","清末近现代初","陈曾寿","香中有至清，桐花最为佳。世人不知赏，但数榆与槐。微之昔独夜，清阴倚高斋。幽然妙香至，万玉飘苔阶。因之怀故人，微吟寄诗牌。迢迢商应宫，清若双凤喈。朋友有至契，义等君臣谐。两人一夕感，凄我千春怀。乐天本热士，一蹶甘照埋。微之并高才，枉寻肆挤排。薰莸理何常，一念成歧乖。傥保清净退，岂非贤哲侪。嗟君与我别，情与元白偕。山川虽悠阻，徒能隔形骸。偶感桐花落，身世泪莫揩。芳馨入秀句，相赠逾琼瑰。我今苦离索，作恶旬日皆。妄冀荃察情，幸未橘化淮。何时遂幽讨，与子投林厓。高馆憩层峰，连床对若鞋。生心水精域，回首空尘霾。丝桐奏良夜，和露吟松钗。"
"挽刘潜庐议政 其一","清末近现代初","陈曾寿","违天复明辟，功罪两何辞。执隘难酬志，当仁更属谁。睽孤伤气类，轩豁出肝脾。待合张刘传，千秋史有词。"
"挽刘潜庐议政 其二","清末近现代初","陈曾寿","早著人伦鉴，神州误宁馨。多言臣不幸，至死目难瞑。岁月淹床蓐，精诚绕帝庭。滔天方未已，何以慰英灵。"
"梦断","清末近现代初","陈曾寿","梦断残宵宿雨收，閒怀清冷恰无愁。林通月色微疑曙，院绝虫声自觉秋。不竞温凉吟羽扇，解危腰领忆羊裘。屏除闻见齐喧寂，谁识沧波不系舟。"
"夜起","清末近现代初","陈曾寿","往来思想任腾腾，已證禅天第一乘。康济自家馀瀹茗，昭明一室且回灯。晨趋却曲门多客，夜入萧寥院似僧。咫尺不殊心境异，懒将公案问南能。"
"孤明","清末近现代初","陈曾寿","孤明先夜曙，万象入心寒。未竟百年事，宁能一榻安。乖崖应救火，新建不忘官。心在形神瘁，空悲岳降难。"
"书玉溪诗集后","清末近现代初","陈曾寿","几多惆怅负华年，恩怨纷纭只惘然。尽托门庭誇彩笔，终迷阊阖误钧天。私书约后忘机否，好梦成时枕手眠。能使柳枝惊问讯，不妨幽忆写黄泉。"
"惯听","清末近现代初","陈曾寿","惯听熹微鸟语喧，百年心事几凉温。强知家国疑无赖，能外身名傥有存。蹇习逡巡聊半数，冬郎惨戚为深恩。愁闻消息如云幻，苍狗难期变灭痕。"
"大觉寺迟立之不至 其一","清末近现代初","陈曾寿","当门树色非前度，绕沏泉声似旧时。一笑僧房那易得，故人期会莫教迟。"
"大觉寺迟立之不至 其二","清末近现代初","陈曾寿","风泉声里残蛩语，松栝阴中碎月明。永夜不眠清欲绝，何人与会此时情。"
"过颐和园宿香山旅馆","清末近现代初","陈曾寿","当年绚烂极西郊，咫尺宸居雨露饶。供帐曹司纷百局，传呼灯火接三霄。何时秋梦惊铜辇，剩有春风到柳条。承直小臣今白首，聊堪閒客此閒谣。"
"妙峰山娘娘殿进香","清末近现代初","陈曾寿","秀绝中天第一峰，凤冠高簇翠芙蓉。潜心迥出孤云表，善眼仙留满月容。石作围屏张锦幄，道排严卫肃虬松。青山独往容閒逸，神傥愁予正直胸。"
"九日同季馥巩庵勉甫桐君及强志贻先弟约立之至香山作登高之会","清末近现代初","陈曾寿","秋光全为一山浓，磊落嵚㟢十万松。未远雍乾明圣世，犹馀林壑帝王容。时危强兴成佳会，地胜逢辰起旧慵。断雁分飞天万里，何当放眼最高峰。"
"立之山居养疴寄赠 其一","清末近现代初","陈曾寿","一丘一壑养生主，听松听水逍遥游。本来无病维摩诘，长惯单栖许散愁。世上荣名仇晚节，山中风物媚清秋。高寒夜夜月明好，与子相期最上头。"
"立之山居养疴寄赠 其二","清末近现代初","陈曾寿","寒宵深坐对龛灯，信是前生粥饭僧。山水清缘几两屐，乾坤长物一枝藤。龙钟忍事真人杰，獦獠参禅没技能。无用扶衰资大药，半空鸾啸访孙登。"
"寿散原先生八十生日 其一","清末近现代初","陈曾寿","每念散原叟，奋飞无羽翰。名山留客久，旷宇见人难。天闭孤光在，尘空老泪乾。依趋剩袁子，问道破烟峦。"
"寿散原先生八十生日 其二","清末近现代初","陈曾寿","能为诗人重，藏深世隐持。身真老寂寞，寿不负期颐。一念殊霄壤，分歧邈友知。当无岂无用，九鼎繫风丝。"
"寿散原先生八十生日 其三","清末近现代初","陈曾寿","万汇几荣落，春秋独老翁。息机四天下，畜德一山中。孤格无心见，醇怀异趣融。沉冥空辙迹，藏密入鸿濛。"
"寿散原先生八十生日 其四","清末近现代初","陈曾寿","云窟曾相见，冰霜惨澹辰。倚翁正忧惧，酬我别酸辛。竟枉攀天梦，仍羁报主身。直辞祝难老，幸未愧依仁。"
"辛未十二月至旅顺行在所上为僦小楼三椽并购铁床一长方桌二椅四饭碗菜碗小碟羹匙竹筋各四茶壶一茶杯四水壶二白铁镬二炒勺一小铁勺二乃至盥漱之具罔弗备皆上亲过目次日入谢谕曰患难君臣犹兄弟也其无谢此千古臣子受恩所未有者敬谨陈之一室以示子孙勿忘报称今岁壬申秋八月立之君任勉甫聚晤室中每至夜分因为之图并纪以诗","清末近现代初","陈曾寿","才拙天容养，恩偏地转幽。独为明主谅，深喜故人留。多难身经切，无心物竞休。灯窗辛苦语，前路若为酬。"
"书广雅诗集后 其一","清末近现代初","陈曾寿","吾生犹及范希文，画牍忧时每夜分。晚节艰难诗愈好，遗音哀惋世宁闻。长沙久镇人谁替，元祐重来日已曛。辛苦与人家国事，调停术尽欲何云。"
"书广雅诗集后 其二","清末近现代初","陈曾寿","永叔穷工语不刊，达官容易废雕镌。曲江感遇微言绝，绿野灰心五字传。老去恩深前席对，梦回愁绝帝京篇。忧伤小雅繁霜后，此卷千秋合让专。"
"次韵立之夜话","清末近现代初","陈曾寿","等閒名节易轻肥，扰扰谁参第一机。薪胆同仇歧路隔，辈流洗眼廿年非。空经丧乱丹心破，未有江湖白发归。接膝寒窗灯影畔，久要残菊尚成围。"
"残菊次韵立之","清末近现代初","陈曾寿","小楼残菊伴淹留，卧起都忘岁月遒。自笑后时容爱晚，早成相负敢矜秋。青霞郁意回馀绮，冷月招魂淡一钩。解道孤芳擅天地，骚怀端合付冥搜。"
"次韵立之","清末近现代初","陈曾寿","敛手忍言天下事，孤怀犹吐眼中人。容还赵璧无秦政，不卖卢龙独子春。失柁浮槎真到海，负恩何计可收身。未须皂荚相料理，珍重寒宵语达晨。"
"辽阳道中见红梅以重价购得之","清末近现代初","陈曾寿","来作人间第一春，故应惨澹见凋晨。梦投暗记青霞佩，酒晕微赪缟袂人。沧海泪乾回一笑，冰天镜冷对孤颦。自伤自媚空尘想，未管啁啾翠羽嗔。"
"壬申除夕","清末近现代初","陈曾寿","去年荒海层楼夜，危苦心情黯向晨。坐送流光一弹指，事违初意几由旬。迎春爆竹除宵禁，破萼唐花逼岁新。冷暖分明今昔异，就中知味定谁真。"
"寄立之","清末近现代初","陈曾寿","山情粥味两无厌，舒卷惟君道可兼。横览共悲人落落，高谈犹起我奄奄。意中龙象神如接，膜外鸡虫事已纤。但惜自身足康济，策勋空守戒香严。"
"王病山先生见予近诗微惜其枯实中予痼因成此作","清末近现代初","陈曾寿","复复孤行不自疑，悠悠轻负百年期。波臣何计逝东海，蜩甲犹然留故枝。孤月此心心蚀后，倾河比泪泪乾时。寒岩枯木成滋味，聊感先生圣得知。"
"同勉甫子玉觉先吉林松花江边晚眺","清末近现代初","陈曾寿","沄沄波涌玉鲂流，写影云山两岸秋。高柳城坊疑白下，晚江鼓角似黄州。气佳势胜无南北，地转天回感去留。风景不孤穷塞主，经纶谁任富民侯。"
"大连山中雨夜寄立之","清末近现代初","陈曾寿","小楼一别无谈处，鄙吝填胸不可消。何日更酬高世论，我魂重得故人招。功名太岳同尘刹，事业姚江本寂寥。吾见未能闻语断，空山寒雨坐秋宵。"
"寄君任","清末近现代初","陈曾寿","太傅当年序赠欧，桐城风义足绸缪。斯文谁任中流柱，家学重看太乙舟。此事百年关丧乱，瞀儒几辈堕沟犹。功言一手湘乡盛，莫遣虫鱼徇白头。"
"补作朱文直公挽诗 其一","清末近现代初","陈曾寿","卓尔瞻湖学，襜如正礼曹。小颓非迹近，大节薄名高。去国行吟悴，穿藜结集劳。琼琚缄至痛，一代振风骚。"
"补作朱文直公挽诗 其二","清末近现代初","陈曾寿","待我虚悬榻，相望岁月深。不成执手诀，终负托孤心。失意龙丘杖，伤神子敬琴。百年多苦相，沧海感遗音。"
"补作朱文直公挽诗 其三","清末近现代初","陈曾寿","遗疏赍行在，风饕雪海边。动容褒直节，流涕说庚年。瘏口惟忧佞，孤忱那胜天。至今淹日驭，何以慰沉泉。"
"偶作","清末近现代初","陈曾寿","苍水湖边占一丘，石斋江底有高楼。始知经略乾坤者，尚是人间第二流。"
"书历科状元策后","清末近现代初","陈曾寿","国家养士恩潭潭，临轩诏问尤尊严。焚香士求忠孝一，大廷策对天人三。传胪归去驰御道，戴花拥马倾城瞻。虽云三年此故事，风行海澨歆穷檐。持世长物只论语，众流截断群阴潜。空山腐儒风雨夜，掩卷寤寐唐虞酣。鼓荡群动纳至静，止乱岂复劳兵戡。君臣意周礼至重，气象如日升东岩。范公先忧自襕衫，何况天子门生衔。一生吃著语至陋，蒿梁硪柱视所担。君不见流芳百世文文山，又不见万年遗臭留梦炎。"
"寄答强志","清末近现代初","陈曾寿","知心四海一，立志万年强。老至惟兄弟，孤根共雪霜。相悲馀惘惘，相慰亦堂堂。寄语愁真宰，书天字一行。"
"独夜","清末近现代初","陈曾寿","独夜群动息，廓然何所思。奠楹馀穆若，望葛只凄其。幽草夕阳恋，寒花秋露滋。报恩无日短，何敢惜衰迟。"
"强志自天津来聚晤十日赋此并寄寥志贻先询先上海","清末近现代初","陈曾寿","相视俱头白，堪悲亦可欣。过时伤晚学，多难感离群。故国荒松垄，南天冷雁云。残书共忧患，聊可策微勋。"
"至味","清末近现代初","陈曾寿","至味惟蔬食，相亲只苦茶。温经略上口，习字偶涂鸦。有梦依萧寺，无情到菊花。未能佛弟子，且近僧生涯。"
"摇落","清末近现代初","陈曾寿","摇落不须惊，寒山有旧盟。还将无限意，轻徇有涯生。伴坐琴书净，开窗雪月瑩。向来知我者，孤枕最分明。"
"密之来自荆州除夕共饮感赠","清末近现代初","陈曾寿","十年契阔同今夕，万里间关共一卮。各已形容成老丑，尚馀臭味未差池。襄阳何处寻耆旧，荆楚无心记岁时。万事推排难自料，白山邂逅岂前期。"
"病目初愈","清末近现代初","陈曾寿","张玄岂遂矇真解，冯信何时目即清。且喜天遗读书眼，依然夜对短灯檠。"
"本性","清末近现代初","陈曾寿","何与人间事，蹉跎系此身。深恩聊忍死，绝遇只伤神。兰是閒庭草，桐馀爨下薪。空教违本性，何力报涓尘。"
"苕雪治芗作诸葛武侯诗余有感于当时人才之乏亦拟一首","清末近现代初","陈曾寿","英彦乘时各有投，酬知晚出佐残刘。同心傥可关张并，替手难为费蒋俦。狼狈东行思孝直，艰难上士得凉州。擎天孤柱终何济，遗恨悲凉泪不收。"
"寄伯夔君任","清末近现代初","陈曾寿","吞声不复忆江南，渺渺余怀馀二三。蜍志何人分奄忽，方姚而后此沉酣。感君契阔轻千里，于世畸零暖一函。冰雪千山万山阻，梦魂无著卧荒庵。"
"春色","清末近现代初","陈曾寿","春色乍逢三月尽，柳眉才吐杏微嫣。渐离冰雪侵凌候，又入风沙莽荡天。谁使托根高的的，可知含怨一年年。我来暂赏旋惆怅，小逗芳情已化烟。"
"予诗学山谷画师子久两事皆不成戏成此作","清末近现代初","陈曾寿","人间第一一峰画，天下无双双井诗。顾我蹉跎衰日候，强希衣钵二黄师。笔枯水剩山残里，思绝天荒地老时。百虑相攻才力尽，不跻圣处坐非痴。"
"春尽后又二十日见海棠一株妍媚绝世约治芗同赋","清末近现代初","陈曾寿","历尽冰霜惨澹晨，眼明初见内妆新。三年刻画寒林影，一笑平反故国春。独荐东皇谁分妒，乍回宫体已含颦。按歌一世空衔雨，珍重今番点绛唇。"
"戴文节公遗砚刻梅花一树萦绕四周左侧镌鹿床居士制五字微有损文予以廉价得之铭其背曰质损而神完犹取义而仁全世皆弃而苍虬所专昔文节以书有破体不为宣宗所喜又为穆相彰阿画山水便面未设色穆以为轻己遭谗斥退后居杭州殉粤匪之难予有感于公之遗事为作此诗","清末近现代初","陈曾寿","鹿床自制梅花砚，铁石风流宋广平。只合随身玉堂直，岂期沦劫锦衣城。书耽破体原臣罪，画爱寒山不世情。润饰承平让公等，终然退斥出孤贞。"
"雨歇","清末近现代初","陈曾寿","雨歇空阶入薄寒，旧书欹枕百回看。睡魔尽遣茗功德，曙色微侵灯涅槃。林弄啁啾纷自悦，壁缘跂脉可能安。自家功课未渠了，拭涕何心问懒残。"
"寄怀散原先生","清末近现代初","陈曾寿","灵光卌载返修门，回首匡庐万雪痕。马祖去因山鬼敬，老聃居益镐京尊。决流浸轴终趋海，忍死攀天馀断魂。便欲从翁屏闻见，都忘物变信乾坤。"
"次韵君任风雨见怀","清末近现代初","陈曾寿","老耽文字慰衰迟，孤往如君夙所期。永叔深濡马迁笔，简斋轻了少陵诗。世间何好能相易，岁晚归墟更不疑。一夕秋风感离索，寥怀惟有塞鸿知。"
"少壮","清末近现代初","陈曾寿","少壮同心老护持，与君暂别亦何悲。拖泥带水人间世，修到天空海阔时。"
"冷暖","清末近现代初","陈曾寿","冷暖怜捐外，临歧一念过。同心恩不细，回首悔偏多。不作安仁悼，还殊漆叟歌。时乎翻手至，用力證谁何。"
"秋日杂兴 其一","清末近现代初","陈曾寿","静院同僧宇，庭芜满露华。寒虫亲败壁，残月背秋花。流转曾无我，牢愁亦有涯。占爻逢井渫，吾道付匏瓜。"
"秋日杂兴 其二","清末近现代初","陈曾寿","易遂孤行志，难求独喻安。神芜幽梦断，心苦愿香寒。秋宇澄烟霭，高鸿劲羽翰。略无尘世意，去去海天宽。"
"八月余送亡室柩至旧京获见散原先生年八十有二别六年所矣君任北游已倦将南归闻余来止不行伯夔自上海扶病来会立之亦自津来文酒过从无虚日数年来不易得之会合也雨夜不寐感赋一首呈散原先生并邀诸君子和","清末近现代初","陈曾寿","无成真负远离别，得见初怜有语言。倦世残年仍此会，弥天一老重相存。雨风故近重阳节，尊酒难回九逝魂。不学早衰虚志事，沉灰犹藉瓣香温。"
"题心畬宋墨拓本","清末近现代初","陈曾寿","温公有至言，茶新墨惟旧。半笏能返魂，隐几梦元祐。"
"题心畬婴儿捕蝶图","清末近现代初","陈曾寿","见虎了无惧，见蝶欲生擒。前却皆天机，漫鼓中郎琴。"
"苕雪六十初度 其一","清末近现代初","陈曾寿","论交端不愧陈徐，万兀千摇鬓各丝。化鹤何心重会合，解牛满志费踌躇。向来活国推无咎，未信钞方老敬舆。无负相期看晚节，惟深心地念居诸。"
"苕雪六十初度 其二","清末近现代初","陈曾寿","谈论渊渊无尽藏，龙蛇谁信道东方。忠思元直能无惑，通介徐公自有常。严钥回车迟夜漏，深檐弄笔映曦光。蹉跎束缚殊臣甫，雨露恩深岁月长。"
"周孝怀六十初度","清末近现代初","陈曾寿","与人家国岂区区，瘏口哓音旅顺书。四海难忘惟此老，三年不见想高居。自身物外能康济，豪气樽前未扫除。玩易闭门忘岁月，相从便拟赋归欤。"
"挽陈韬庵年丈 其一","清末近现代初","陈曾寿","旧学资开济，深心念始终。彭年供阅世，汉鼎慭馀功。跋涉忘衰暮，绸缪见至忠。堂堂青史在，希遇古谁同。"
"挽陈韬庵年丈 其二","清末近现代初","陈曾寿","朝露伤元祐，残阳感义熙。白头天所相，晚节世犹持。玄素回天愿，端明大雅诗。丹书陈在几，望吕一凄其。"
"挽陈韬庵年丈 其三","清末近现代初","陈曾寿","世换空耆旧，公希大父行。虚衷逾敬礼，引坐愧文昌。京国交期远，行园直日长。从龙馀几在，回首涕浪浪。"
"李邺侯","清末近现代初","陈曾寿","事急易受言，豁达称高皇。承平骨肉际，何益百子房。愁哉李邺侯，宠荣无比方。联辔复对榻，莫救建宁王。苦诵台瓜词，中夜起彷徨。华茵伏缄毡，刻骨神惨伤。隐忍复隐忍，众情安可量。进退有大节，龙蛇寓行藏。一朝决然去，冥鸿天际翔。"
"邯郸道","清末近现代初","陈曾寿","汉文车驾新丰回，慎夫人从同辇陪。眼中忽见邯郸道，当年迎立自此来。同来时迁复同过，感新念旧伤心怀。死生离别谁遣此，长歌倚瑟声悲哀。人生富贵事傥忽，恐惧安乐殊乖谐。文叔鹰鹯起帷帟，勤求故剑良难哉。古往今来邯郸道，梦中扰扰千车雷。谁能同来复同过，可念雾露深云台。"
"甲戌除夕","清末近现代初","陈曾寿","云净风微自悄寒，焚香无语对椒盘。乐非君实还成独，诗远梅翁却带酸。早识殊途分壮罔，晚知有味说金兰。神伤帷幄枫香好，梦想扶摇万里抟。"
"题心畬秋园杂卉册子 其一","清末近现代初","陈曾寿","采香径里目初成，露浥霜淩各有情。微悴未关虫蠹事，閒愁偏向玉阶生。凄迷旧色难为写，冷冽奇芬不可名。荪壁兰疏曾梦到，灵修遗恨苦难平。"
"题心畬秋园杂卉册子 其二","清末近现代初","陈曾寿","相逢迟暮亦嫣然，一晌魂消瘦蝶前。随意幽娟成绝代，无名秋病老情天。潇潇暮雨收残佩，黯黯红灯影坠钿。历劫芳悰消未尽，旧香證取酒痕边。"
"题心畬秋园杂卉册子 其三","清末近现代初","陈曾寿","天怜误认晚晴时，立尽斜阳欲去迟。碧榭朱栏成永忆，金风玉露最相知。无心采佩援琴操，终古芳香托楚辞。休问中情荃察否，向来恩怨总迷离。"
"题心畬秋园杂卉册子 其四","清末近现代初","陈曾寿","望中谁实百芳庭，捲地凉风取次经。入梦姞兰虚服媚，回心苏蕙是英灵。孤根托处宁辞忌，沉醉闻时倘可醒。性烈香煎终不悔，起看鸿影入青冥。"
"春尽","清末近现代初","陈曾寿","春尽馀寒恋敝裘，焚香瀹茗近清修。古人不见来日远，小睡为佳书味留。太史周南多感愤，贾生湘水悟浮休。境迁不觉尘怀冷，梦入松风万壑秋。"
"木公以惜抱文稿卷子属题为其师马通伯故物","清末近现代初","陈曾寿","我昔勘书官学曹，桐城一老同昏朝。澹怀万事不挂眼，心维口诵惟方姚。精诚所结好所聚，阅肆妙迹逢灵皋。朱书平点柳州集，辨析雅郑严秋毫。惜抱遗文旧所得，酒酣出示珍球刀。行草宕逸味隽永，题品妙称安吴包。座间凫翁最倾倒，书后博引何滔滔。春明燕饮事在眼，家居撞坏群儿跳。抱润先生亦宿草，长物散失寒烟飘。醰醰至味沁肺腑，坠欢隔世难重遭。斯文一脉有冥契，纵极天椓终难消。沉渊连璧复照眼，如水收覆魂相招。去年旧京觏袁子，摩挲柳集真久要。君复徵题姚手迹，拓本远致千琼瑶。桐城后劲两君属，弥天风雨闻嘐嘐。我落穷边岁月久，所思不见徒心劳。何时传观得合并，光宣旧梦回寒宵。"
"伯夔以所藏惜抱典试鲁湘日记册属题","清末近现代初","陈曾寿","我昔戏言古人所欲见，当代莫先惜抱翁。行如望溪加蕴藉，文追永叔仍淹通。标宗论学本末具，显晦与世关污隆。觥觥笥河李元礼，万派吐纳皆朝宗。少年相逢盛意气，追逐上下如云龙。袁陈朱王并豪俊，辛陈异帜归牢笼。江山跌宕照千古，四时气备谁能同。嗟予不学空仰止，蚁蛭何自希高踪。惟君怀贤乃过我，宝贵尺札逾苍琮。輶轩所指被时雨，南钱北孔双钟镛。曹溪一滴汇沧海，继起百辈成流风。湘乡表章炳日月，柈湖持论隘未公。吾子私淑深入室，绝境自辟天难穷。吁蹉古人不可见，安得与子岁晚婉娈长相从。"
"淹留","清末近现代初","陈曾寿","三年冰雪此淹留，未识春风已入秋。浓笑有花多僻异，高鸣无鸟只啁啾。致身砺石谁羊鼻，入梦精魂感马周。际遇由来关运会，深恩惆怅若为酬。"
"夏日即事","清末近现代初","陈曾寿","低檐暂歇雨淙淙，喜曝衣乾语鹊双。小落伊威妨倦枕，斜飞野马界晴窗。生涯曲几残经卷，食籍寒菹老瓦缸。无用寻山参佛祖，见闻灭尽我心降。"
"松花江岸閒步同治芗","清末近现代初","陈曾寿","连洲芳草暗鱼红，山色家家映水窗。万里凋颜双秃鬓，三年明眼一澄江。曾无豪兴飞银鲙，暗有归心落远艭。回首滔天三户尽，愁言风景似乡邦。"
"余喜夜坐每窗纸见微白始就枕盖廿年以来矣感赋一首","清末近现代初","陈曾寿","摊书侵晓惯眠迟，耽好妨生我一痴。千载古人心可见，百年独夜味谁知。青霞意郁人常在，金印腰悬气已尸。破榻寒窗灯影畔，此中便了此生期。"
"乙亥七月初八日恭谒福陵昭陵敬赋","清末近现代初","陈曾寿","干霄松柏郁苍苍，巍赫神功接混茫。臣甫拜趋思历数，道周魂梦感高皇。丰碑谟烈天难继，如带源泉气自长。报国无能攀恋切，馀生合署老司香。"
"晓色","清末近现代初","陈曾寿","晓色朦胧紫气新，初怀高枕自为春。眼前太古深山境，意表朱霞白鹤人。年异师丹全忘事，蜕留徐甲已无身。不关参悟存公案，一念清安觉最真。"
"偃蹇","清末近现代初","陈曾寿","贾谊形遗委控抟，退之鼻塞等莸兰。迁流任化乾馀骨，偃蹇遗容格外官。大道固应多屈辱，小诗何意入波澜。绝人公事崔丞了，竟日哦松抵挂冠。"
"新发屯夕望","清末近现代初","陈曾寿","寒泄颓云漏夕阳，楼台隐现表重冈。新秋已自趋严警，壮搆犹难掩漠荒。浩浩市声从远至，高高边气竟天长。关河形胜无穷事，愁绝诗心付莽苍。"
"岁晚","清末近现代初","陈曾寿","岁晚吾安托，心寒分不言。半生知句法，一梦遇骚魂。听雨怀坡颍，闻鸡谢逖琨。慨慷原强耳，衰语更何存。"
"秋园","清末近现代初","陈曾寿","秋园乔木对阴阴，已是寒山落叶心。朔吹鸣空残角断，瘴云铺海万鸦沉。问天惜日冤魂语，绝地排山梁甫吟。廿载重惊春梦醒，孤怀收拾入萧森。"
"违世","清末近现代初","陈曾寿","洪水原非一篑堙，我生违世几由旬。不曾脱略小时辈，相远依稀陈死人。卞壸区区执鄙吝，纪瞻寂寂坐逡巡。书生迂腐诚难药，妄许忧时稷契身。"
"旧京访散原老人立之自山中来会","清末近现代初","陈曾寿","相逢一笑万金药，爱子山情眉宇间。坡老游哉聊卒岁，稼轩健者也曾閒。两年不负茱萸节，一老常存冰雪颜。便欲与君寻旧约，松风好梦莫教还。"
"伯夔君任题予诗卷和韵","清末近现代初","陈曾寿","晚岁相因依，恩缘岂微细。诗卷隔岁看，殷勤续题字。顽石阅颓波，昨味了不异。悠悠防日损，汲汲恐失志。绸缪五交外，僮仆见真意。作欢未渠央，已复感离思。跬步争滑坡，遑暇顾违世。琐琐恩怨空，心光炯初地。东坡别季常，贻诗寓微诣。各期检缺失，黾勉别后事。端有真不灭，文字特馀寄。"
"散原先生游陶然亭遇某某拈韵作诗余病未往强属予作","清末近现代初","陈曾寿","城南朝士千觞地，四十年来自可惊。聊尔閒踪成故实，黯然影事隔平生。荒丘客去苔綦合，老屋僧残夕照明。我亦逡巡馀梦到，强随题句若为情。"
"留别蛰云","清末近现代初","陈曾寿","一雁惊寒塞雪深，临歧难住且沉吟。古罍无己曾何济，高世元宾不可寻。瘦菊支秋香黯黯，苦茶浇夜味沉沉。名山绝业千秋定，只是难酬惘惘心。"
"苕雪于内苑见菊花感旧有诗予亦继作","清末近现代初","陈曾寿","投老边庭犯雪沙，眼明上苑挹霜华。谁教翠幕围疏艳，长误红灯影坠霞。秋色重看真梦里，冷怀何处不天涯。自怜萧索今如许，无复心情到菊花。"
"梦与娟净居士同移居于西山之麓精舍幽深红叶满阶下醒记以诗并邀娟净同作 其一","清末近现代初","陈曾寿","修到西山共一龛，阶前红叶醉霜酣。投边垂老心枯绝，那得高人落木庵。"
"梦与娟净居士同移居于西山之麓精舍幽深红叶满阶下醒记以诗并邀娟净同作 其二","清末近现代初","陈曾寿","旧约逡巡践未能，煮茶相对一枝藤。天身衰相休辞避，合署霜龛红叶僧。"
"闻苏堪作东坡生日戏赠一诗","清末近现代初","陈曾寿","平生郑重九，还记我东坡。破寂残年兴，开尊令节过。换羊书更好，无蝎墨常磨。用意荣枯外，何烦春梦婆。"
"乙亥除夕","清末近现代初","陈曾寿","焚香煮茗无馀事，感旧怀人竟若何。更事原知如意少，苦心遗觉负恩多。故居梅讯愁相问，萧寺松风梦屡过。甘分渐将诸妄息，年衰却恐是蹉跎。"
"此间雉多而值贱入冬即以侑食予齿脱他肴多不能决每食只此一味或益一菘而已忽忽三载未尝生厌计所食不下数百矣感赋一首","清末近现代初","陈曾寿","服食慎尼父，乡党记甚赅。终篇及山雉，微旨费疑猜。自我来长春，旅食谁相陪。决肉老无齿，淡薄愁羹材。惟雉实充塞，弋取冰雪隈。剔骨用缕切，姜笋同燔煨。朝斯复夕斯，风味良已佳。忽忽阅三冬，食籍谁安排。愧予口腹累，忍致原禽灾。先事而后食，颡泚养不才。兹性特耿介，未信甘囮媒。杀身为小补，士执义所裁。分当勇致身，直往不可回。一笑观朵颐，时哉岂时哉。"
"怀人四首 其一 强甫","清末近现代初","陈曾寿","后村集内方孚若，介甫诗中王广陵。愧我天泉空彻泪，千秋谁识有嘉兴。"
"怀人四首 其二 复园","清末近现代初","陈曾寿","平生四海论交后，耐久方知谢复园。苦忆深谈共群季，百年老屋一灯昏。"
"怀人四首 其三 彊村","清末近现代初","陈曾寿","蕴藉能工绝妙词，最难石帚与同时。枯禅未净残生泪，地变天荒剩自知。"
"怀人四首 其四 蒿庵","清末近现代初","陈曾寿","凄馨哀艳比江迟，惨绿年华黄绢词。学道耆颜哀乐淡，依然泪湿落花诗。"
"忆阿育王寺方丈山茶","清末近现代初","陈曾寿","四围山色霭庭花，石磴争棋至日斜。最是禅心沾惹处，当窗一树白山茶。"
"书梁文忠公遗诗后 其一","清末近现代初","陈曾寿","早岁名高有悔辞，中年怀抱太凄其。酒酣小杜凌云气，春去冬郎绝代诗。莲墓松风魂绕处，桥山雪夜泪枯时。传心一语终难灭，病榻微闻细似丝。"
"书梁文忠公遗诗后 其二","清末近现代初","陈曾寿","道路胼劳百祟侵，真成衔木一精禽。经筵自昔因人重，晚遇何期与恨深。书札长缄千点泪，斗罍无复十分斟。性刚太傅门生在，忍事全灰请剑心。"
"纪梦","清末近现代初","陈曾寿","今生了不记，俄为何世人。梦中有寐觉，所觉孰幻真。沉沉古刹中，斗室栖我身。一身绳榻上，开眼微欠伸。日影满东窗，计时方及晨。枯几摊卷帙，坏壁悬瓢巾。不记生我谁，亦无妻子孙。荒荒何岁月，寂寂馀炉薰。旋来拥帚奴，伛偻除埃尘。口诵普贤偈，悲音动心魂。虚空不能容，无始贪痴嗔。诚心猛忏悔，记授菩提新。众业自无尽，我愿自无垠。彼唱我徐和，既寤犹津津。嗟我有生初，大母逮双亲。有叔复有姊，弱弟惟午君。六龄出京师，鄂渚三十春。蕃衍族滋大，人事丛悲辛。飘风六十年，忽然迹已陈。万里异色天，峨峨冰雪邻。君恩未能去，麋性安可驯。前尘既渺渺，来轸尤惛惛。还视窗日影，玩愒徒逡巡。"
"和苏堪夜饮三首 其一","清末近现代初","陈曾寿","一世难逢了了人，尊前说饼最清新。韭黄生菜兼冰雪，便与平章作好春。"
"和苏堪夜饮三首 其二","清末近现代初","陈曾寿","往往闻歌鼓市中，朝朝入直对哦松。不须更说同光事，风味行园可再逢。"
"和苏堪夜饮三首 其三","清末近现代初","陈曾寿","刘张沈李想神姿，从事谁知老更奇。不恨古人吾不见，稼轩妙语故堪思。"
"与苏堪苕雪治芗夜饮各成三首 其一","清末近现代初","陈曾寿","朋比薰炉怯酒尊，寒林相对耿朝昏。看看雪霁三月暮，辛苦春工换小园。"
"与苏堪苕雪治芗夜饮各成三首 其二","清末近现代初","陈曾寿","宫禁扫除甘冗散，归来面壁却如僧。多君挽出纵谈笑，亦似东风来引绳。"
"与苏堪苕雪治芗夜饮各成三首 其三","清末近现代初","陈曾寿","不欠鱼羹未拂衣，端平心事付谁知。瓮齑食籍同寒士，犹是希文画粥时。"
"题翰林集","清末近现代初","陈曾寿","把卷微吟辄断肠，一生同病只冬郎。分明坐久槎逢斗，不待归来海已桑。无限幽情随暮雨，几多清泪湿红芳。颠连莫为唐昭惜，正有随身孤凤凰。"
"立之属赋白孔雀","清末近现代初","陈曾寿","高展琼屏素羽齐，金花翠尾品原低。飞依王母银台隔，背写边鸾粉本迷。霄路云裳曾梦举，阆山玉树不双栖。东南何限徘徊意，未暇哀吟小吏妻。"
"一夕梦至陈仲恕园中花木郁然有小精室为予画竹一幅题语甚多壁间悬其尊人蓝洲先生山水小幅尤精妙醒记以诗","清末近现代初","陈曾寿","钱塘贤俊称二陈，坦荡尤推髯绝伦。旧京隐伏甘一世，谁知元是英雄人。廿年踪迹久阔略，宵来入梦嗟何因。小园花木郁精舍，琳琅满架仍奇贫。兴来为我画风竹，低梢偃叶饶姿神。更题长句寓愤慨，累累押印红泥新。壁悬尊翁之手迹，倪迂小幅尤逼真。当年先师结深契，往还书札逾天亲。使君江汉旧桐邑，至今歌泣伤遗民。老成虽无典型在，可念往迹随飙尘。何时春明更相见，真看入手苍嶙峋。"
"次君任韵","清末近现代初","陈曾寿","乐事平生数已微，凋年继见更依依。惜春惜别终难惜，归北归南未是归。天目山中春酒熟，桐庐江上鳜鱼肥。何时把臂成长往，隔断人寰所见稀。"
"酷暑寄立之山中 其一","清末近现代初","陈曾寿","虐雪饕风作道场，那知世有汗如浆。剩持塞外寒林影，来淡楼头酷日光。"
"酷暑寄立之山中 其二","清末近现代初","陈曾寿","知君凉纳五更时，蒲苇冥冥月影微。转过山阴更幽绝，小舟撑出乍添衣。"
"小极音哑感赋四首 其一","清末近现代初","陈曾寿","中藏失清虚，寒燠乃见侵。冷饮遏肺气，晨起忽成瘖。甚难一字吐，岂凛三缄箴。平生坐口过，忍俊每不禁。恶业有体相，虚空恐难任。病哑暂自幸，寡言神所钦。吾闻古至言，中士先闭心。"
"小极音哑感赋四首 其二","清末近现代初","陈曾寿","辛劳念亡妇，厚禀终销磨。经年不得语，床蓐淹沉疴。我今偶失音，儿女殊惊哦。一瞑岂易事，苟活良可诃。回思五十时，久病日欲矬。语妇当远别，来日将无多。彼时意潇洒，心井曾不波。忽忽今十年，年假仍蹉跎。未知生死际，视昔当如何。"
"小极音哑感赋四首 其三","清末近现代初","陈曾寿","投艰坐敛手，才疏甘抱寂。进德虽未能，差觉诸妄息。结交诸老翁，一一山丘隔。硕果存义宁，至宝倍珍惜。绸缪袁与陈，每岁约一集。聚处常悤悤，别后苦相忆。晚节得久要，堂堂可以毕。"
"小极音哑感赋四首 其四","清末近现代初","陈曾寿","少年雄志事，蒙难誓恢复。人事多乖违，湘累忆初服。便欲入山深，残年付僧粥。钟鱼倘得力，托命老尊宿。旧恩苦难忘，沉吟长踯躅。衰病敢自宽，一息还炳烛。"
"斯儆吾挽诗 其一","清末近现代初","陈曾寿","区区人事君，抚衷有深愧。箓葹或妄收，冥鸿渺难致。波流万人海，肝赡君小异。攀鳞愿始酬，伏枥志莫遂。昂昂千里姿，局促仰徒隶。龙德疑天渊，精魂敛壮士。积惨摧越石，醇酒死无忌。宿昔同驰驱，居困气弥厉。岂意沉寒灰，翻坐回羲辔。辛苦卅年心，回注经天泪。"
"斯儆吾挽诗 其二","清末近现代初","陈曾寿","入门惊踽踽，出门感凉凉。昔昔府中趋，室迩人已亡。平时少温熨，忽忽淡若忘。一朝弃中路，触体如金创。始知同志者，不必居相望。精诚共天壤，阔远能扶将。但使类不孤，自慰热中肠。今兹饫冰雪，形神岂殊僵。我行迫西日，复此异路伤。一瞑可终古，谂君志气刚。"
"族兄叔容相别三十三年兹复见于沈阳几不相识矣留饭海拉尔磨菇及自制藕丸风味绝佳谈及家乡零落之状不胜感叹率成一首","清末近现代初","陈曾寿","皂帽藜床岁月多，卅年重见鬓双皤。盘中风味巴河藕，塞上奇黁海拉磨。话到家园堪痛哭，未填沟壑且高歌。腐儒濩落英雄老，回首苍茫等逝波。"
"别西湖六年矣忆幽居之趣率成四首 其一","清末近现代初","陈曾寿","幽居足良夜，月出东峰隅。灭烛坐空明，静极罢琴书。山雨洒一阵，清逼瀹茗馀。几榻入微凉，荷气流空虚。湖光荧暗壁，叶叶风卷舒。何人梦来此，应诧仙人居。"
"别西湖六年矣忆幽居之趣率成四首 其二","清末近现代初","陈曾寿","山居起我早，晓色犹朦胧。漱齿下阶立，蕉竹清露浓。白云褥低空，上承翠玉峰。氤氲蕴奇彩，俨若挂屏风。山居虽云久，奇景偶一逢。伫兴若有悟，隔水闻清钟。"
"别西湖六年矣忆幽居之趣率成四首 其三","清末近现代初","陈曾寿","意行沿涧曲，湿屦芳露盈。忽然微风至，奇香不可名。探寻遍高下，众绿掩一茎。长蔓小白花，灿灿缀玉英。馨烈夺兰蕙，娟然发幽情。相逢不相识，一见真目成。誓将表孤隐，图检离骚经。"
"别西湖六年矣忆幽居之趣率成四首 其四","清末近现代初","陈曾寿","古人有奇趣，寒夜起读书。我庐虽不广，俯仰自有馀。涤虑入秋清，涉想含春愉。生物观气象，弥满忘寒儒。素心期未来，沉吟定何如。"
"治芗同年六十生日","清末近现代初","陈曾寿","人间何处无良夜，难得二人相对閒。踏雪冲泥曾不厌，俗情凡语已全删。廿年愁隔春明梦，晚遇仍同侍从班。六十逢辰是佳节，菊萸荐酒好开颜。"
"王病山先生遗榇归蜀感赋二首 其一","清末近现代初","陈曾寿","经筵左右九十日，便了孤臣一往心。耿耿填胸终不下，磐磐盖世更何寻。早拚削迹仍摧辱，除是看山有笑吟。廿载思归归已得，峡江秋气万重深。"
"王病山先生遗榇归蜀感赋二首 其二","清末近现代初","陈曾寿","醰醰二老爱王朱，空谷偕来兴不孤。下榻谈深非世味，付谁别后感西湖。死生宁顺庸关虑，悲愤人天岂异途。耆旧因依回首尽，残年残泪尚难枯。"
"苏堪作东坡生日会饮 其一","清末近现代初","陈曾寿","千秋几丙子，绝代一东坡。置酒为公寿，年年逸兴多。老嫌金带重，客爱紫裘歌。一笑风流在，花枝发醉哦。"
"苏堪作东坡生日会饮 其二","清末近现代初","陈曾寿","髯翁生自华严界，不借仙家七返丹。异代逢辰原不隔，穷冬嘉会自成欢。身閒从识幽居味，诗小犹回大海澜。笑我多情华发早，蹉跎终是恋高寒。"
"东坡生日酒间苏堪诵寒食雨及苍梧道中寄子由诗声情激壮为作此诗","清末近现代初","陈曾寿","坡老去今几何世，耿耿清光在天地。年年置酒拜公辰，坐客微嗟今昔异。海藏诗老能驻颜，韵胜于公有深契。酒酣高歌移我情，黄州苍梧俨坐次。蜗居雨中过寒食，海棠如雪纷满砌。君门九重家万里，孤臣偃卧空馀涕。荒江落月迥孤角，一往扁舟落何际。瞻儋由雷肆恶谑，路人犹识东坡弟。遗诗千载动心魄，当年身受何滋味。故作达语掩悲凉，岂真解脱忘忧惴。天公有意变要荒，远谪韩苏同一致。达者或穷穷乃达，此中得失难浅议。惟公解事人胜天，晚岁和陶入圣谛。当歌对酒万端空，领取当前真实意。"
"次韵愔仲除夕","清末近现代初","陈曾寿","寒花瘦影伴伶俜，惯看春灯雪里青。献岁久应忘旧历，贺正犹自望天星。洗心童子无嗔偈，遮眼枯禅十忍经。薄酒未消年事换，笑予非醉亦非醒。"
"子安同年用予寄散原老人诗韵寄赠奉和","清末近现代初","陈曾寿","早岁高谈接士衡，晚来肥遁谢时名。锐锋谁记杨无敌，强聒空怜楚两生。胜日杯盘陪绿野，疏星钟鼓梦西清。心灰鬓雪边尘里，何日寒鸥访旧盟。"
"次韵祇庵同年","清末近现代初","陈曾寿","不见高人对榻论，天涯何日酒重温。早知楚失难期复，谁料凡亡并丧存。拜赐冬郎空掩涕，移官臣甫欲招魂。春明遗恨犹难灭，更寤钧天怆梦痕。"
"次韵愔仲元旦试笔","清末近现代初","陈曾寿","温香夜发水仙浓，年景春明感旧踪。欲曙天光分罨霭，生新人意自黄农。趋跄深愧朝班列，衰戆惟应圣主容。屈曲神山多岁月，区区尘露报何从。"
"咏花瓶","清末近现代初","陈曾寿","生来长是供花枝，净几添泉好护持。几度湘帘春日影，今番相对梦回时。"
"恭王旧邸萃锦园海棠最盛心畬王孙数约看花至今岁始得践适值歇枝春寒花迟小萼而已","清末近现代初","陈曾寿","台蚀朱栏水渴池，曲深萝径隐秾姿。晚春风日犹凄冷，绝世芳菲费护持。曾是忧勤疏胜事，只今追赏异清时。爇天香烬难通奏，烂漫催开傥待诗。"
"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之 其一","清末近现代初","陈曾寿","十分春色在鸾枝，老去逢迎恰未宜。惟有墙阴一株雪，疏疏淡冶最相思。"
"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之 其二","清末近现代初","陈曾寿","妆迟睡欠试猩唇，帘外馀寒怯暮春。不借东风誇烂漫，只应身分是天人。"
"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之 其三","清末近现代初","陈曾寿","千花万草醉芬芳，幽妙清醲费品量。微觉香中参酷烈，插瓶偏爱紫丁香。"
"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之 其四","清末近现代初","陈曾寿","小奚捧砚供题壁，主客行吟入画图。名署苍虬佳石底，嵚崎相对不曾孤。"
"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之 其五","清末近现代初","陈曾寿","密国樗轩岁一来，暂凭香茗洗边埃。花时雨阁连宵话，清梦人间第几回。"
"旧京视散原老人旋因事促返长春感赋","清末近现代初","陈曾寿","身世悲凉不可论，寥寥天壤晚相温。岂惟空谷足音喜，聊欲人间孤谊存。故国春光欺倦眼，五陵残照黯惊魂。高斋小语风吹断，愁绝归来记梦痕。"
"苏堪约游净月潭","清末近现代初","陈曾寿","一日名传郑国渠，直移广漠作江湖。山围翠幕开天镜，身共閒鸥入画图。小艇乍堪冲峻濑，片云何意送跳珠。征衫检点西湖雨，惆怅烟波旧钓徒。"
"书诚斋集","清末近现代初","陈曾寿","探汤绝笔见心期，诗格诚斋不厌卑。惯以纤新娱俗眼，还将狡狯出偏师。拔奇却有惊人技，白战曾无寸铁持。堪羡虞公身死日，堂堂博得一联诗。"
"府中白芍药及杂花始开已过夏至矣","清末近现代初","陈曾寿","进扇悬囊节候新，馀寒重袷且相亲。一庭花作晚春事，万里天淹衰相身。波影摇人宜小立，梧阴留掖感逡巡。玉盘风露明如许，微逗芳悰一怆神。"
"丁丑五月十三日 其一","清末近现代初","陈曾寿","旧恨惊心耿不眠，沉沉影事渺如烟。羊求歧路途何问，葛采旄丘岁几迁。同梦未甘成己背，销魂难再是丁年。分明后剧非前剧，苦语何由诉九泉。"
"丁丑五月十三日 其二","清末近现代初","陈曾寿","二十年来事万更，枭材狐?各纵横。诸公赍志诚难瞑，后死投艰自可惊。径绝云通容有日，海枯石烂总无名。须臾共影荧残夜，可有孤光作启明。"
"次韵苕雪白芍药诗","清末近现代初","陈曾寿","殿春春去奈佳期，寂寞遗芳欲怨谁。差胜伤离三月尽，还如见佛一花持。翻风偏自当瑶砌，炙日何曾损雪肌。难补韶光补愁恨，故应苌楚乐无知。"
"书江韬叔诗后","清末近现代初","陈曾寿","苏堪苦说江锼叔，能表幽潜意自长。教外师传空倚著，卷中天地太悲凉。仲车狷介有深性，无已赓酬稀抗行。成就若为身世定，独行此士信堂堂。"
"园中遍植秋芳有花俗名夜来香者尤多入夜万花齐放幽芬袭人亦塞外之一奇也戏作一诗纪之","清末近现代初","陈曾寿","花开真约黄昏后，风露中庭月上初。万里凉秋愁绝塞，十分奇夜慰幽居。灵芸美盼灯犹却，飞燕容光昼不如。道服寒香太清绝，不辞久立向阶除。"
"幽居","清末近现代初","陈曾寿","北牖森苍雪，南楹罨绿天。安心毛颖佛，同命蠹鱼仙。见放犹难去，非潜敢望贤。秋芳淡移影，容得日高眠。"
"散原先生挽诗 其一","清末近现代初","陈曾寿","磊磊苍松姿，翁为何世人。天风石床梦，历劫一欠伸。弃官非为高，绝粮不知贫。见人无过差，谐俗无缁磷。纯天绝机事，老辈谁等伦。精诚屈骚通，茹吐垂天垠。高风遗世间，使我伤千春。"
"散原先生挽诗 其二","清末近现代初","陈曾寿","一老不能容，神州何偪仄。削迹入匡庐，洪荒忍结舌。喜我跫然来，谈笑暖冰雪。破戒盈诗篇，荒寒留謦欬。浃月难竟留，分手若永诀。赠行语何哀，万缘尽一刖。岂意重合并，三载慰饥渴。回首离合情，嗒焉肝胆绝。"
"散原先生挽诗 其三","清末近现代初","陈曾寿","冥心馀死灰，回天瘗孤愿。穷途觅归墟，生趣略可见。硕果惟此翁，岁晚矢婉娈。旧京岁一来，深交天所鉴。便拟投劾归，结邻为侣伴。素心约二三，晨夕无隔间。相依守心魂，寸隙聊把玩。此愿深可哀，此约竟不践。六合一游丝，萧寥空畔岸。"
"九日寄诸弟上海","清末近现代初","陈曾寿","病身佳节若相违，强近清尊对落晖。风景不殊怀抱尽，人间何世笑啼非。剧怜宇旷蝇钻纸，遥羡云空雁脱围。暂得心降书远至，万方一概欲安归。"
"识先买白菊一盆甚佳","清末近现代初","陈曾寿","年来全负菊花期，初浥寒香三两枝。几叶残经摊坐次，一钩冷月入帘时。凋晨严夜独宜我，妙色华光合似谁。欲写精神惭笔力，沉吟空惜出尘姿。"
"同姜庵听歌并寄询先七弟上海 其一","清末近现代初","陈曾寿","啁啾百鸟凤孤鸣，蹀躞三挝气未平。寒日馀姿染清泪，万方一概洗歌声。慰君哀乐残生感，惜我苍凉绝塞行。为报江南少年叔，柳枝怨断不胜情。"
"同姜庵听歌并寄询先七弟上海 其二","清末近现代初","陈曾寿","恶声啼煞白门乌，法曲飘零慰胜无。亡国何曾到商女，为邻应悔听吴歈。难逢笼袖骄民世，再见当场出丑图。愁念家山声入破，大千秋色上氍毹。"
"腊八日煮粥感赋 其一","清末近现代初","陈曾寿","香粥分雏闹膝前，儿时风味渺如烟。老夫奉佛焚香了，自忏平头六十年。"
"腊八日煮粥感赋 其二","清末近现代初","陈曾寿","粥饭家风孰识侬，多生禅味尚沉醲。迷离烟水藏幽梦，魂返南屏夜半钟。"
"病起寄强志长春","清末近现代初","陈曾寿","与君相与在清虚，对榻经年一语无。几日离居侵病恼，始知学道欠工夫。长图大念心犹在，弱植劳生力已痡。安得入山寻旧约，松篁清景寄须臾。"
"丁丑除夕","清末近现代初","陈曾寿","远书危地报平安，强抑惊心且作欢。已有春声喧爆竹，聊寻好语对椒盘。神焦鬼烂曾何诉，地辟天开有至难。回斡彼苍谁得会，砚冰濡笔起微澜。"
"闻爆竹声不断感赋","清末近现代初","陈曾寿","声声爆竹搅宵眠，景象承平廿载前。谁识神州半焦土，斯民今岁已无年。"
"即事 其一","清末近现代初","陈曾寿","庭树惟栖雪，窗虚瞑色寒。息交疏茗碗，知味爱蔬盘。未信乾坤息，宁期旦暮安。冰齑兼淡粥，深愧腐儒餐。"
"即事 其二","清末近现代初","陈曾寿","二月已过半，小园春未迟。日暄冰释径，烟媚雪残枝。弄笔忘衰老，添香转岁时。逡巡浑得计，留眼待芳期。"
"无端","清末近现代初","陈曾寿","惯住冰天与塞尘，无端缥渺忆千身。深灯亭馆回初夜，细雨楼台湿暮春。亦识肠回能害道，终怜泥塑似非人。拈花解事成微笑，了了当前涕泪新。"
"春雨","清末近现代初","陈曾寿","点滴初闻春雨声，江南旧梦不胜情。梅飘残粉湿幽径，柳暗娇黄啼好惊。边地东来惟积雪，劫灰南忆剩空城。冰畦寒漠聊回润，一溉何由洗甲兵。"
"苏堪挽诗 其一","清末近现代初","陈曾寿","移国属大盗，决藩自名流。罪首张与汤，倒行覆神州。惟君揭大义，华管霄壤侔。海隅始相见，世外深绸缪。忆与散原翁，冲雪凭高楼。三士共残年，冷啜酒一瓯。君意极凛烈，信道无疑犹。沉霾甘死前，已自堪千秋。"
"苏堪挽诗 其二","清末近现代初","陈曾寿","会合非力能，缘分天所判。行在同入直，昔昔对几案。閒暇极温燖，困急赖助援。繫马终一驰，适遘风云变。一名我所争，假手君所擅。龂龂持异同，公言异私怨。年来我杜门，戢影绝酬宴。数蒙过高轩，旬日必相见。深谈移日影，历久无怠倦。奋慵固殊趣，意外垂婉娈。俯仰数陈迹，作恶供慨惋。毁誉膜外事，慊馁由自断。来日非所期，一瞑倘无憾。"
"三月奉命察视福陵昭陵界址山行有作","清末近现代初","陈曾寿","梵潮流转界三千，说法松风正炽然。深禁偶看遗鸟影，寂光长自摄龙天。微寒暗送神灵雨，飞翠遥迷淡沱烟。穿径冲泥有馀兴，聊随佣作策衰年。"
"春尽日游西公园","清末近现代初","陈曾寿","雪院冰庐久住持，春来春去不曾知。偶经烟柳芊绵际，便有江湖浩渺思。未信此乡能老我，竟成孤往欲逢谁。流连一霎年芳影，已是天荒海涸时。"
"将赴旧京苕雪以诗赠行次韵","清末近现代初","陈曾寿","逆流故步未曾离，水马安知力已疲。毡毳自疑沦土著，江湖何处隐天随。根摇频见三豪祟，柯烂难收一局棋。暂得出游忧莫写，感君亲切慰行诗。"
"长椿寺拜散原先生殡所","清末近现代初","陈曾寿","萧寺凄风怆独来，德人泉下梦难回。辞春老树留经院，过雨残英委绿苔。小立便完仍岁迹，幽藏宁掩百年哀。旧踪何限深明阁，刻骨前尘苦未灰。"
"闻娟净丧妾寄问","清末近现代初","陈曾寿","投边岁月苦骎骎，相对惟看鬓雪深。晚岁著书成噩梦，多生偿债剩伤心。还山已分身无望，远世仍嗟祟易侵。待与煎茶留夜话，鳏鳏羁绪再追寻。"
"子安同年自上海寄便面赠诗三首和寄","清末近现代初","陈曾寿","昏灯老屋宣南集，旧味醰醰最不忘。少日年华真一梦，兵尘天地永相望。翻因高咏生离感，可笑寒灰守故香。北烂南焦竟何世，与君何处话悲凉。"
"五月十三日愔仲约酒集","清末近现代初","陈曾寿","覆棋一局恨陈陈，又见神州涕泪新。朱咮难招空感逝，白头相对更何人。聊凭烟景消尊酒，渐密楼台掩塞尘。郁郁久居仍寂寂，天回屈蠖倘能伸。"
"子安同年见予旧京吊散原先生诗越夕梦与散原及予饮西湖上散原欢悦予忧悴作诗寄示因和","清末近现代初","陈曾寿","人天苦乐已分途，邂逅何缘入梦俱。诗事久应亡日下，酒痕忍更说西湖。分明血泪同幽显，冥漠神交定有无。历劫前悰消不尽，累君存殁再呜呼。"
"小圃","清末近现代初","陈曾寿","小圃宜初夏，朝朝众绿还。新凉阶似水，薄雾树疑山。饱饭残生愧，关门一味閒。终难闻见灭，犹羡石能顽。"
"梦与梅泉同哭苏堪醒记以诗即寄梅泉","清末近现代初","陈曾寿","与君久别曾无梦，忽梦同君哭海藏。违俗膏肓馀涕泪，弥天意气付悲凉。廿年旧事痕俱扫，万里边声夜正长。剩忆诵君诗句好，一街月色半林霜。"
"苕雪作感旧诗有「欲近霜风吹帽节可能无感白衣来」之句盖去岁九日余在病中苏堪强邀作登高之会也因次其韵","清末近现代初","陈曾寿","当时岂意无来岁，刻意周旋到不才。倍惜流光酬令节，强携衰病揽高台。卧闻寒蟀凄凄语，仰数昏鸦一一回。苔碧枫红秋色里，闭门岑寂更谁来。"
"牵牛花 其一","清末近现代初","陈曾寿","小女褰帘呼早起，披衣小立看牵牛。幽娟数朵最宜晓，风露一庭先入秋。"
"牵牛花 其二","清末近现代初","陈曾寿","浥露层层翠作堆，迎风潋潋紫霞杯。小园莫笑秋容淡，犹赚衰慵一顾来。"
"牵牛花 其三","清末近现代初","陈曾寿","老来无事独焚香，药裹扶身万念忘。连日为花抛美睡，一分犹作少年狂。"
"牵牛花 其四","清末近现代初","陈曾寿","少日看花兴最赊，天香国色费评誇。五年万里边尘眼，随分回青到此花。"
"牵牛花 其五","清末近现代初","陈曾寿","翠蔓回环抱曲廊，粉肌含露媚朝阳。姜郎结习应难忏，老去犹然爱淡妆。"
"苏堪上海所居园中有栝四株李拔可所赠也既来长春故居斥卖栝还旧主今苏堪逝世栝亦枯矣拔可乃作还栝图徵题 其一","清末近现代初","陈曾寿","昔访海藏居，一楼耸孤标。庭前四五栝，日夕望其高。预计十年后，满意听秋涛。孤愤积山岳，物外寄萧寥。终然舍之去，将身托行朝。世事等博塞，呼卢或成枭。楼中意万端，所期难所遭。成败岂论定，孤行一世豪。故居既斥去，还栝亦已凋。荣枯皆有情，草木真久要。我敬李侯意，微物重云霄。魂魄倘恋此，何殊赋大招。"
"苏堪上海所居园中有栝四株李拔可所赠也既来长春故居斥卖栝还旧主今苏堪逝世栝亦枯矣拔可乃作还栝图徵题 其二","清末近现代初","陈曾寿","长春一亩宅，仅容旋马来。差喜数株柳，垂阴下覆阶。斗室数燕集，酒半行苍苔。冷月挂高树，相看久徘徊。海外来使星，百国穷沿洄。叹诧首相室，陋隘见此才。引退怀旧京，意中搆池台。海棠数百株，盆列兰与梅。行厨具精馔，宾客供嘲诙。心知有难言，艰屯郁风雷。津津可喜事，此意弥可哀。弥天盖世气，阨塞成寒灰。惟馀平生意，长镌故人怀。"
"伯夔六十寿诗","清末近现代初","陈曾寿","当代能文章，义宁第一手。削迹入匡庐，与世隔绝久。时翁年八十，往拜有谁某。维君跫然来，真气暖岩岫。温温子弟色，服勤常左右。于今薄师门，风义庶可救。岂惟斯文传，真脉在孝友。修身贻令名，四海仰贤母。客语夜稍深，趋入唯恐后。孺慕及深慈，目中未曾有。自婴风木悲，硕腹俄损瘦。推让及群季，周恤遍亲媾。时交尚意气，握手肝肺剖。反面或下石，创甚柳州柳。惟君久益亲，相看进于旧。经年更患难，鬓发已老叟。但深孤露悲，岂效庚申守。愿君葆康强，特为亲故厚。能为义宁文，并齐义宁寿。质直无饰辞，聊用当春酒。"
"嵩儒辞官索诗为别","清末近现代初","陈曾寿","朝年江汉观新政，临老边关见朔风。回首与君同一梦，索然相对各成翁。事前结局谁能料，悟后初心渐已空。得间息机归去好，古人高蹈岂能同。"
"东坡生日约治芗苕雪嵩儒鲤门曼多酒集鲤门诗先成以公在儋耳时岁为戊寅今历十五甲子矣持较身世婉而多讽予亦继作","清末近现代初","陈曾寿","坡诗绝千古，最胜属过岭。皮肤剥落尽，意外出妙境。阨塞极生前，肸蚃乃弥永。当时岁在寅，儋州方远屏。甲子十五周，逢辰荐果茗。今昔较异同，身世殊宽窘。刘侯妙语言，蕴藉若深幸。古人处忧患，如玉试火猛。携手葛与陶，心光何烱烱。居屯不得力，我辈可叹悯。长腰米撑肠，阔领衣盖瘿。细和渊明诗，差胜持十忍。"
"红梅二绝 其一","清末近现代初","陈曾寿","冻萼微舒色正丹，十年小别见偏难。却防火迫花开了，特减熏笼忍薄寒。"
"红梅二绝 其二","清末近现代初","陈曾寿","幽香妙色净埃尘，孤洁谁知第一春。细数群芳无比儗，见梅始信有天人。"
"除夕","清末近现代初","陈曾寿","南朔东西一念中，停杯兀对蜡灯红。自从分散无消息，飞去安能苦乐同。"
"子安同年六十寿","清末近现代初","陈曾寿","昔游抱冰门，文武盛才杰。画饼或致嘲，真士固难得。相人秘诀公有言，谓有心思能笔墨。六十人中最少年，燕许奇赏杨盈川。茶囊独为大年设，诗事每称公济贤。机要往复画牍尾，我昔伴君同进止。五更霜月气清严，回忆苍髯真梦耳。高才见忌终补外，匡庐宫亭归管内。运斤成风难为质，卿与桓温岂并世。晚狎湖海希冥鸿，当年惨绿各成翁。昏灯老屋车脱辖，旧京冷话何时同。富贵由来草头露，独负张公深感遇。会须南北重合并，相访醉翁行乐处。"
"十年以来日习寸楷未尝间断所用笔以邵芝岩紫毫长颖中楷为佳自兵事起笔坊被毁无可觅购询先七弟来书云觅得三枝喜极长句报之","清末近现代初","陈曾寿","我性散漫称拙书，晚岁收心聊自课。非能主敬非要好，略等抄胥儆閒惰。厚重纯密爱紫颖，狼鬣轻悍羊毳软。浙工首举邵芝岩，压倒京师戴与贺。旧得乾隆内制毫，珍藏未敢凡墨涴。坚强不钝顺不剽，得心应手馀地破。形式精微得二三，差推邵氏能仿作。年来敝秃动盈束，伏几长宾驹影过。异国兵锋扫地来，笔工星散坊灰堁。收合馀材强充役，白日昏昏倦欲卧。今君为我竟搜得，鸿毛千里真奇货。从兹满意弄窗光，聊破枯禅骆驼坐。"
"荒鸦","清末近现代初","陈曾寿","曲曲兰房密密扃，红灯依黯月胧明。觉来一枕年时影，啼入荒鸦三两声。"
"有人赠牡丹一盆以避寒不见日光开后极似芙蓉为作一绝","清末近现代初","陈曾寿","深避寒威一室幽，春阳虽好见应愁。如何第一东风眷，却似芙蓉泣素秋。"
"愔仲招饮有诗次韵","清末近现代初","陈曾寿","残局难争一著疏，袖观柯烂欲何如。自怜废籍濒奄忽，还与乾端共惨舒。旧国遗芳萦断梦，故人斗酒慰幽居。樽开北海容私酿，闭置差强范粲车。"
"苕雪手抄苏诗数卷属题 其一","清末近现代初","陈曾寿","春梦惊回夜未央，百年回首剩凄凉。千摇万兀成何事，差觉抄诗意味长。"
"苕雪手抄苏诗数卷属题 其二","清末近现代初","陈曾寿","退笔成丘纸万张，老来事业未荒唐。卷中字字华严界，防诧儿童夜放光。"
"请假往旧京苕雪赠别次韵","清末近现代初","陈曾寿","报主无成只自嗟，还容疏放泽频加。寻春久冷春明梦，访旧惟馀旧识花。痼疾未除宁免累，去来差好是无家。相期重续城南会，载酒閒停野寺车。"
"哭澄侄","清末近现代初","陈曾寿","昔丧少子溎，万境变萧索。一日未暂忘，廿载事犹昨。今丧吾侄澄，老怀弥作恶。溎也有两兄，澄惟两妹弱。予季笃厚人，一子胡竟夺。世难伤哉贫，资生极菲薄。一饭未尝饱，黾勉仍赴学。斗室聚族居，长夏赤日灼。岂能免疾病，况复少珍药。相攻剧刀箭，孰云贫可乐。我今居塞外，三伏却絺葛。婴稚食兼簋，相较实裕绰。所愧兄弟亲，不往共饥渴。急难莫相恤，万里悲契阔。子昔母深怜，宁忍罹此酷。向来惟疾忧，谅不隔冥漠。勿戚在天灵，保身防郁阏。我素持金经，生心无住著。虽云妄塞悲，聊复资解脱。愿子此回向，一解生死缚。"
"焚香","清末近现代初","陈曾寿","回首人间一梦凉，老来功课只焚香。好花供养如天女，斗室回旋即道场。归宿未忘水香地，飘零愁注汉宫方。博山寸寸灰难爇，终古空存是愿王。"
"闭门","清末近现代初","陈曾寿","灰冷何心问岁华，闭门寂寞自生涯。偶同静趣忘形侣，长伴幽居妙色花。晚食芳甘参稚笋，远书珍重寄新茶。西泠消夏年时味，漫与毡乡较等差。"
"牵牛花 其一","清末近现代初","陈曾寿","步步轩廊翠蔓牵，闭门生事只萧然。秋来未觉凄凉甚，更与牵牛伴一年。"
"牵牛花 其二","清末近现代初","陈曾寿","相宣五色炫晨光，豆架瓜棚共作场。一例当风相妩媚，不知齐鲁有姬姜。"
"牵牛花 其三","清末近现代初","陈曾寿","一枝颜色费评誇，冷翠光中晕淡霞。绝世幽情容一现，能如我意是秋花。"
"牵牛花 其四","清末近现代初","陈曾寿","千畦万陇付骄阳，小院呼童汲瓮忙。堪笑书生说宏济，惟馀一溉到幽芳。"
"牵牛花 其五","清末近现代初","陈曾寿","雪青衫子绮罗新，一晌当前色相真。袖薄天寒无限意，至今犹忆淡妆人。"
"牵牛花 其六","清末近现代初","陈曾寿","亭亭美箭欲开迟，秀出群芳圣得知。满地虫声残月里，秋心如许语将谁。"
"牵牛花 其七","清末近现代初","陈曾寿","雨中摧抑更凄清，拥髻愁姿倍有情。黛色脂光看不定，最宜侵晓未分明。"
"牵牛花 其八","清末近现代初","陈曾寿","团蒲曲几动凄馨，迟暮何心斗尹邢。小破枯禅曾不忏，从渠一念几千龄。"
"牵牛花 其九","清末近现代初","陈曾寿","相看动是隔年期，立尽银河欲没时。不负九秋风露冷，弥天幽怨一花持。"
"牵牛花 其十","清末近现代初","陈曾寿","绿阴阴地郁芬芳，落月凄迷映屋梁。短梦人间香未灭，高花枝上露何凉。"
"牵牛花 其十一","清末近现代初","陈曾寿","浮生恩怨苦难休，憎苋弹蕉故事稠。荆棘未忘苏玉局，忍将寻约坐牵牛。"
"牵牛花 其十二","清末近现代初","陈曾寿","光华妙似帝青宝，身世略同优钵昙。万相庄严一弹指，请君回向此中参。"
"牵牛花中雪青一种幽冶绝世日开一花閒居无俚若相慰藉者为赋一诗","清末近现代初","陈曾寿","惨绝人间世，衰馀药裹身。不妨秋气冽，犹及晚芳新。病叶邀寒雨，幽花属恨人。娟然共迟暮，采撷莫辞频。"
"梦见刘朴生丈谓到庚年有事朴丈逝世已二十馀年久不入梦醒后凄然有作","清末近现代初","陈曾寿","当时大念各相期，积惨并州世久辞。物外早消全体热，梦中还作有情痴。五铢符谶虽当复，一发关天剧可危。屈指上章来岁是，死灰残局欲何为。"
"夜起看牵牛花寒气冻然不可久立慨然有作 其一","清末近现代初","陈曾寿","太白耿残辉，孤月隐云端。鸡声四野起，独袂一何寒。蟋蟀动微吟，欲咽意已阑。一身馀死灰，块影依栏干。苍茫万古去，逝者孰控抟。人道既永息，何者为坤乾。还归入室坐，孤花对汍澜。"
"夜起看牵牛花寒气冻然不可久立慨然有作 其二","清末近现代初","陈曾寿","窜身万馀里，腐心三十秋。毕竟何所得，閒卉相绸缪。虩虩震往来，六合成一丘。魂断故山垄，目极滔天流。非族心必异，况为枭鸺鹠。但求隆二伯，不问党与雠。我今复异此，厄甚刘并州。"
"寒节已至牵牛花犹有开者","清末近现代初","陈曾寿","八月边庭毳幕单，十分月色不曾看。花前犹自忘迟暮，事退何心怨早寒。朝日遥怜鸦影淡，战风渐觉叶声乾。衰颓未得无生忍，可笑将心何处安。"
"咏怀二首 其一","清末近现代初","陈曾寿","汉高歌大风，雄气云飞扬。武帝塞瓠子，放歌亦苍凉。高欢攻玉壁，士卒多死丧。势穷解围去，悲感涕泗滂。斛律敕勒歌，声情何慨慷。千古绝妙词，风低见牛羊。古来枭杰士，成败皆非常。奄奄无生气，蜍志诚可伤。"
"咏怀二首 其二","清末近现代初","陈曾寿","宇文夺西魏，实惟割据才。邂逅得令绰，专任无疑猜。不幸弃中道，雄图遂不谐。治丧崇俭素，恐与夙志乖。惟君知我意，惟君知我怀。送葬申一言，失声声已哀。偏局谊尚尔，大业当何哉。"
"伯夔挽诗三首 其一","清末近现代初","陈曾寿","交久晚弥真，意多缘乃促。人事轻隔离，万劫不可赎。悱悱散原翁，硕果此尊宿。温燖吾与子，期约岁相续。北南会旧京，欢笑洗惨黩。颇疑天壤间，嘉会惟此独。绝续勉相保，俄惊坏梁木。苦思寻旧踪，执手同一哭。岂意旋哭君，相偪乃尔酷。残生尚未尽，生意先结束。两心闭所期，胡君遂瞑目。"
"伯夔挽诗三首 其二","清末近现代初","陈曾寿","贤豪昔辟地，德星聚海角。创局古所无，十年风扫箨。维子守师传，斯文有付托。同心得二三，濡呴不寂寞。飞书邀我南，频繁情意悫。昔负彊村翁，今复爽子约。温温旧游地，寤寐馀作恶。方知少一人，世味成淡薄。踽踽任与梅，书问泪同落。"
"伯夔挽诗三首 其三","清末近现代初","陈曾寿","糊口念予季，狷介少往还。课馀独诣君，时倚破萧閒。书来屡告我，缓急最相关。今无谈走处，何以开心颜。维君笃天性，无间昆弟言。至情结友生，回思逾成妍。殷勤特予厚，旷世垂恩缘。千秋身后事，寂寞谁为传。"
"崇效寺看牡丹并观红杏青松图卷自辛亥后越二十九年复来此寺不胜凄感 其一","清末近现代初","陈曾寿","西山只作伤心碧，野寺遗开照殿红。谁识花前旧年少，愁看鬓底百春风。诸天帝释终为漏，一念冤亲未易空。松杏依然图昼在，往车来轸岂能同。"
"崇效寺看牡丹并观红杏青松图卷自辛亥后越二十九年复来此寺不胜凄感 其二","清末近现代初","陈曾寿","遗芳重见廿年迟，凄冷心情只自知。未惜命酬倾国色，应怜才尽送春诗。池经凝碧仍弦管，殿入披香乱絮丝。一世荒嬉成溺笑，何人痴绝望佳期。"
"书杜集后","清末近现代初","陈曾寿","狼狈国风手，飘飖黄屋忧。致君终不遂，为客竟长休。衣钵三宗在，江河万古流。神方谁检得，撼树任蚍蜉。"
"小立","清末近现代初","陈曾寿","阴阴凉翠掩轩楹，小立方知露气清。斜月半庭花半吐，一虫满意作秋声。"
"九日约愔仲说饼","清末近现代初","陈曾寿","无边落木气萧骚，深拥熏炉怯缊袍。风物凄清宜说饼，心情寥落敢题糕。相看且喜芳尊满，求祓曾无藕孔逃。把菊胡床惟一醉，方知栗里是人豪。"
"毅夫同年挽诗 其一","清末近现代初","陈曾寿","梁傅堂堂后，斯人重海南。名垂朱鸟影，心托杜鹃盦。事往披遗疏，情深积寸函。后中伤敝席，惘惘岂能甘。"
"毅夫同年挽诗 其二","清末近现代初","陈曾寿","予谥昭臣节，书官限本朝。向隅灵可慰，赍志恨难消。危涕乘衰暮，同心委沆寥。兵尘昏岭表，惨淡若为招。"
"次韵愔仲同年除夕","清末近现代初","陈曾寿","径绝人踪雪塞庐，残年饱饭愧閒居。诚知岁岁都非故，只见朝朝有不如。飨赐嬴秦天醉甚，逃诛汪罔乱生初。九州铁铸成今日，自拨寒灰恨有馀。"
"十四岁除夕有句云「诗成两岁乘除里春在万家欢喜中」先师关季华先生极为叹赏以为他日立朝事业所在也今老矣一无所成感赋一绝","清末近现代初","陈曾寿","诗成两岁乘除里，春在万家欢喜中。回首髫年真是梦，雪灯影里一衰翁。"
"次韵愔仲元旦","清末近现代初","陈曾寿","枥马无喧少盍簪，会朝佳什喜先吟。纪恩独感平生遇，占复犹存正始心。天步艰难无遁位，臣弦危苦是商音。王正免赋康乾梦，换世难酬雨露深。"
"寄怀立之","清末近现代初","陈曾寿","中兴国故味醰醰，肝胆无如周息庵。维摩独为众生病，鲁直谁同连夜谈。旧苑膻腥惹花木，西山锋镝暖烟岚。何时暂息阎浮劫，去与弥陀共结龛。"
"寄怀子安同年","清末近现代初","陈曾寿","锦瑟华年逝莫追，蓬莱路隔怅差池。散仙鸾凤虚鞭策，藏壁金丝费护持。妍暖同行红雨地，萧閒并坐白云司。论都宾主垂垂尽，绝世幽情却语谁。"
"思念伯夔不已因寄怀君任、梅泉君任","清末近现代初","陈曾寿","霸才沉寂无王猛，豪气摧残老计东。友似倾城难再得，士当负俗分奇穷。燕莺弦上百千语，桃李尊前一再风。泼眼春光浑似梦，行吟惘惘与谁同。"
"梅泉","清末近现代初","陈曾寿","独立曾无想，孤踪亦可哀。故人俄异路，老泪滴寒灰。道丧文安托，名逃世尚猜。谁知仲长统，雄志郁雄才。"
"丁卯之岁予病甚陟甫约游鄮山阿育王寺一日晚坐山门外万念俱忘恍然若有以无得为得也别经廿载世变不可言感念不已因寄怀陟甫一首","清末近现代初","陈曾寿","僧堂晚出坐松根，梵寂钟残净客魂。当日忘言两居士，只今牵梦一山门。旧游回味真难再，末劫深临倘有存。终拟入山寻宿约，塔前勤礼佛慈恩。"
"书愤 其一","清末近现代初","陈曾寿","不自我先后，神州末劫来。人为普同塔，地即一堆灰。历历昭戎首，沉沉积祸胎。斯须留眼在，天网岂恢恢。"
"书愤 其二","清末近现代初","陈曾寿","伤心鹞鲜久相持，败类谁吟芮伯诗。妖鸟有声愁滴血，角端无语警还师。不妨残局支青骨，但痛神州化赤眉。千古强梁遗辙在，滔天自孽岂能追。"
"梅泉寄近诗来有「闭门只合死前休」之句悲其孤愤寄怀二首 其一","清末近现代初","陈曾寿","旷代谁知己，真才匪斗量。只缘诗愈好，遂与世相忘。无竞仍逢嫉，纯真或误狂。悠悠从满目，柴立独中央。"
"梅泉寄近诗来有「闭门只合死前休」之句悲其孤愤寄怀二首 其二","清末近现代初","陈曾寿","情岂生前见，交从别后深。冰霜何惨烈，魂梦与萧森。药老惟遮眼，涪翁悟死心。言休休未得，犹复此孤吟。"
"梅","清末近现代初","陈曾寿","独犯巫闾雪，来销楚国魂。乍看梦相似，一笑格犹存。缥缈青霞意，凄凉旧月痕。分明来去迹，应感后皇恩。"
"每日入宫内府教宗室子弟感赋","清末近现代初","陈曾寿","朝朝适馆五云间，恰似参堂岁月閒。法驾钩陈生净理，丹垣碧树想仙山。许身稷契原虚语，托迹衰推亦强颜。哀乐此心犹未死，穷通于世已无关。"
"庚辰三月至旧京下榻治芗斋中窗前藤花一架极盛","清末近现代初","陈曾寿","如海春花懒去寻，伤心极目怯登临。竭来自笑何闻见，成就藤萝一架阴。"
"四月出关道中感赋","清末近现代初","陈曾寿","次第看花已作尘，出关烟景似初春。东风又绿先畴土，血染谁哀让畔人。"
"去岁牵牛花雪青一种今秋复发 其一","清末近现代初","陈曾寿","一箭比琼华，娟娟凉露斜。窥庭惟皓月，贻佩是青霞。往事沉沉去，新悰念念差。相思得相见，犹有去年花。"
"去岁牵牛花雪青一种今秋复发 其二","清末近现代初","陈曾寿","向夕巡篱落，侵晨汲井华。微添经外课，不断佛前花。晓梦连凄艳，炉烟拥翠霞。未须托禅悦，冷淡足生涯。"
"去岁牵牛花雪青一种今秋复发 其三","清末近现代初","陈曾寿","长是无人见，惟馀残月斜。新承九秋露，出浴五更花。淅沥轻寒袭，凄迷宿雾遮。霎时最清绝，寂寂未啼鸦。"
"去岁牵牛花雪青一种今秋复发 其四","清末近现代初","陈曾寿","衰白馀生事，沉冥遣有涯。无心呈妙色，破涕向幽花。自识优昙瑞，宁为大耋嗟。秋光散庭宇，真作野人家。"
"次韵鲤门","清末近现代初","陈曾寿","日对秋芳灌小园，渐于人世隔悲欢。不妨鸡雍时为帝，却笑蛙声亦属官。画里溪山无恙在，吟边鸥鹭久盟寒。华予岁晚期无负，香几瓶花次第安。"
"梅泉九日登高觞客怀伯夔赋诗寄示有「四海弥天少一人」之句次韵","清末近现代初","陈曾寿","愁见萸囊系臂辰，萧寥孤抱与谁亲。中央周角无净土，北斗以南还几人。积惨暂欢求岂得，枯鳞相呴迹俱陈。郢人今后何为质，四海弥天一聚尘。"
"梅泉重赀助刊拙集感赋","清末近现代初","陈曾寿","蛛丝枯几度年年，息壤沉沉堕杳然。廷秀立朝馀结局，致尧留命岂符天。无成甘以诗人见，憎命犹为我辈怜。佳处何由望端叔，幸同坡句一时编。"
"十月廿三日夜梦节盦师来长春寓一小园中往谒语次涕泗横集呜咽而醒纪之以诗","清末近现代初","陈曾寿","闻说高轩驻小园，急趋相见意难温。欲言石阙仍衔口，苦恋修门应怆魂。家国万端偿一泪，君臣孤注博沉冤。他年史笔谁能谅，丰镐遗黎倘有存。"
"得梅泉书感赋","清末近现代初","陈曾寿","郁郁閒居已寡欢，书来悢怅更无端。难言深恨空馀泪，强命诗人意已阑。世弃君平还自弃，化观康节竟何观。壁枯枝化浑閒事，只是难灰径寸肝。"
"伥伥","清末近现代初","陈曾寿","伥伥兀兀是家常，虐雪饕风夜正长。惯少睡眠仍点茗，了无知见独焚香。担寻榔枥心犹在，井渫寒泉意已凉。传舍萧颓鱼少水，不应归路尚茫茫。"
"闭口","清末近现代初","陈曾寿","年来闭口废吟呻，竹罄辞穷但受辛。小乘固应无实语，昌期端合有真人。枯枰柯烂馀残劫，本愿香寒忏宿因。占谢灵氛忍终古，回风悲煞楚灵均。"
"赠别元初","清末近现代初","陈曾寿","缱绻师门谊最隆，无如坡老说欧公。与君共事梁夫子，感遇何殊六一翁。并坐春风馀几在，追随寒日复谁同。十年趋走伤心地，剩有孤吟望断鸿。"
"请急之析津君任自沪来会将更往旧京视散原先生殡所","清末近现代初","陈曾寿","三年还得见，一念万苍森。惟有风尘色，不知天地心。欢经世乱尽，情以类孤深。凄断春明梦，伤君欲重寻。"
"梦中得与鹤共青天之句因足成之","清末近现代初","陈曾寿","高处不知年，纵横万象前。惟琴分片席，与鹤共青天。煨芋留深火，烹茶汲远泉。布毛吹不起，亦自有深禅。"
"哭巽女二首 其一","清末近现代初","陈曾寿","深负罔极恩，仰事多疏略。所报在其天，孝女乃见夺。维汝秉至性，婉娈同稚弱。含意难自伸，深爱予独觉。产艰婴痼疾，摧损备酷虐。千辛赎命回，十载一线活。失母尤夐夐，相依命相托。孰云休戚共，转瞬生死各。所愧予昏惘，诊救缓医药。奄忽呼吸间，安然睡犹著。残生留深憾，衔疚入冥漠。"
"哭巽女二首 其二","清末近现代初","陈曾寿","昔汝襁褓时，最为大父怜。挈眷予北征，亲抱临舆箯。情景犹昨日，回忆何凄酸。长成适外家，吾母意所欢。俜伶拜辞祖，泪下如涌泉。相视惨至骨，尽室皆潸然。汝婿称谨厚，众雏亦娟联。福报岂云薄，绝少开容颜。神伤丧乱际，胆破畏途边。诸孙怜幼痴，号泣环我前。人生岂有此，老泪为枯乾。"
"君任五十初度","清末近现代初","陈曾寿","穷为天下独，乐亦世间无。奉母希山谷，吟诗和小苏。高谈起沉滞，奇气出艰虞。宜并刘姚寿，斯文长自娱。"
"张坚白用欧公聚星堂雪诗韵寄赠即和","清末近现代初","陈曾寿","人生休羡后凋叶，满蚀虫痕战冰雪。悲凉一往谁与论，相逼四山径路绝。早空诸缘逢善识，微言太息心为折。但愁春梦尚留痕，安得残痕随念灭。廿年回向入初地，世界微麈同电掣。偶观玉戏得心清，无复空花生眼缬。弥天哀愤閟幽隐，矫饰知君曾不屑。居奇铸错那可追，半燄残缸真一瞥。解事难得了了人，邂逅开尊饼宜说。惟馀结习尚微吟，刻画终难钝心铁。"
"年来了无诗兴不成一字夜读东坡海外诗若有所会率成四首 其一","清末近现代初","陈曾寿","灰忍迫老衰，奇穷一字悭。夜读过岭集，诗意忽我还。问诗在何所，百端了无关。非内亦非外，亦不在中间。越女论剑术，破秘只一言。忽然而得之，绝境安所传。"
"年来了无诗兴不成一字夜读东坡海外诗若有所会率成四首 其二","清末近现代初","陈曾寿","平生学为诗，辛勤径难开。中间一转关，乃自焦山回。闺阁失软暖，初未昧去来。残照此江山，霜钟入江雷。此境永不灭，不记人世推。"
"年来了无诗兴不成一字夜读东坡海外诗若有所会率成四首 其三","清末近现代初","陈曾寿","德山事龙潭，积久无所得。一夕侍师坐，告退阻径黑。师为具火捻，欣喜遂来接。愕然出不意，到手忽吹灭。惊悟乃下拜，初获善知识。自此行天下，不疑老僧舌。我于禅机锋，如以水投石。惟此一公案，懔懔箭锋直。"
"年来了无诗兴不成一字夜读东坡海外诗若有所会率成四首 其四","清末近现代初","陈曾寿","至持非以手，至行非以走。如何吾儒事，冰渊全所受。逍遥意悲凉，行歌伤孔叟。出为一大事，宁复期速朽。患身属有私，践形庶无负。何能时去来，由我屈伸肘。"
"辛巳除夕 其一","清末近现代初","陈曾寿","汉腊隆年祭，无嫌跪起迟。岂能劳益健，聊藉礼扶衰。压祟钱堆枕，迎神灶满饴。拜多从脱膝，真是羡儿时。"
"辛巳除夕 其二","清末近现代初","陈曾寿","活计残经少，心情旧井枯。机输灵照捷，诗祭浪仙无。天地弥新鬼，汤燖虱腐儒。无成虚老至，后饮愧屠苏。"
"天心","清末近现代初","陈曾寿","天心正冥漠，吾道属艰虞。不得蹈海死，还成黏壁枯。契丹劳辅晋，勾践久臣吴。自哂腼人面，怀哉范大夫。"
"客枕","清末近现代初","陈曾寿","客枕萦湖梦，风扉咽橹声。寻常经过事，一一似前生。"
"众异寄和予曩岁张园海棠诗次韵答之","清末近现代初","陈曾寿","难藉年芳遣有涯，几番夜雨峭寒加。春怜归路迷芳草，佛待修成是落花。绝艳海棠真一梦，香栖燕子定谁家。枯禅且入橐驼坐，不问歧途万里沙。"
"梅泉诗来引用唐昭宗谓韩渥朕左右无人之语偶有所感遂成一绝句","清末近现代初","陈曾寿","朱梁跋扈异阴柔，分手君臣泪暗流。强断股肱心未夺，濮州犹觉胜忠州。"
"零雨","清末近现代初","陈曾寿","零雨仍成雪，淹连及暮春。微看草色动，不见柳条新。冻雀依檐静，昏鸦度影频。相亲馀宿火，横集是流尘。榻拥萧寥夜，窗窥黯淡晨。心寒所见世，蹇重已衰身。圆觉终罹毒，犍连不忆神。由来仁者意，坚白任缁磷。"
"感怀 其一","清末近现代初","陈曾寿","晨寤室幽幽，稍见日影侵。万物未入眼，千忧已入心。我琴忧为轸，我剑恨为镡。广陵既绝响，荆高不可寻。"
"感怀 其二","清末近现代初","陈曾寿","魑罔未为灾，乌堇未为毒。乌堇尚可解，魑罔尚可逐。我无箕文德，明夷入左腹。斯人乐久生，嗣祖诚为福。"
"感怀 其三","清末近现代初","陈曾寿","我佛有至言，烦恼即菩提。我非此境界，窃谓佛见欺。颇疑顽钝者，受用佛与齐。愿得安心方，期不到死迷。"
"感怀 其四","清末近现代初","陈曾寿","日难具两粥，有弟羁天南。我今颇丰腴，有时味不甘。丧心莫此甚，高语宁勿惭。躬行未有得，圣语良非谦。"
"感怀 其五","清末近现代初","陈曾寿","阿龙富天机，琐玩皆精致。茹苦有至甘，淡处能得意。奈何醲春怀，酷入冰雪气。区区不汝容，何与苍天事。"
"感怀 其六","清末近现代初","陈曾寿","午君幼禀弱，积健为豪雄。蹇途无窘步，第一能固穷。早完向禽愿，弥勒一龛同。何似庞居士，偕妇證莲宗。"
"感怀 其七","清末近现代初","陈曾寿","觉子癖灵药，刚制良可贺。但愁茶烟馀，寂寂无客过。寅君繁食指，日日忧寒饿。送穷具舟车，反揖仍上座。"
"感怀 其八","清末近现代初","陈曾寿","馀潜两弱弟，异母早失鞠。为馀强择妇，客死殉反目。潜也逃督教，一去迷行躅。径情行直遂，贻悔不可赎。"
"感怀 其九","清末近现代初","陈曾寿","老去万端空，赖存兄弟乐。移心入枯枰，暂得破寂寞。胜负事小小，几人悟死活。分当推枰起，全局覆一著。"
"感怀 其十","清末近现代初","陈曾寿","今日如昨日，今生悟来生。当前不努力，宛转无留停。人生实苦相，何所逃天刑。吁嗟此道场，古德未曾经。"
"春尽始见新荑","清末近现代初","陈曾寿","洗眼见新荑，空阶细雨时。可怜三月好，已负十年期。冷地花难种，东风柳不知。满庭萧瑟意，稍稍点春姿。"
"询先七弟虑予以忧致病数来书问诗以答之","清末近现代初","陈曾寿","予季分我忧，书来甚频数。书中无他言，所虑眠食恶。自云忧患馀，生趣天已剥。但期晚相见，万事皆可略。寥寥天壤间，惟馀兄弟乐。我虽履坎陷，未敢趋摧落。尚思勇补过，迸出世网缚。何时边塞尘，洗以春江酌。收泪乾后土，一笑万金药。"
"梦中见一诗","清末近现代初","陈曾寿","往往庭花发，看看二月空。百年有春梦，春梦未能同。"
"梦觉","清末近现代初","陈曾寿","亦知无可住，却待欲何之。梦觉空初愿，途穷忆本师。蝇惟钻故纸，鲲合徙天池。变化何常理，凭君一转时。"
"尤物","清末近现代初","陈曾寿","诗中尤物成双绝，惟有冬郎及玉溪。癖爱神交相感应，故应往往亦凄凄。"
"协平兄以诗赞予隶书次韵答之","清末近现代初","陈曾寿","学书老矣尚无成，弄笔窗光偶寄情。痴钝岂能凡骨换，衰慵莫悟担夫争。何轻羲献无馀子，钱诡斯冰至小生。千古是非谁论定，忘机早已薄浮名。"
"鹤","清末近现代初","陈曾寿","何处非华表，凄凉旧姓丁。亦知归计好，无奈故巢腥。早闭鸣皋口，仍残带箭翎。十年共飘泊，犹自忍伶俜。"
"近畿久旱奇热昨夕快雨喜赋","清末近现代初","陈曾寿","好雨救焚如，喜极忘美睡。徘徊湿阶上，俯仰回物态。惨惨就枯叶，已分死憔悴。感兹一溉恩，翻冱经天泪。"
"闻近日求人书者以进士为贵戏作一绝","清末近现代初","陈曾寿","北江著论妙机锋，院体山癯本不同。树倒已无堪蚀叶，书空犹自觅青虫。"
"一字可","清末近现代初","陈曾寿","吾今羡卫侯，寡人但与祭。惊心一字可，血髓腥天地。"
"虚空","清末近现代初","陈曾寿","鸭子过新罗去，国师在鼻孔中。时无石巩好手，如何捉住虚空。"
"题什公传是楼著书图","清末近现代初","陈曾寿","穷儒志名山，策士竞囊智。大云复何心，舒卷非异致。遘遇有至难，忘身任宏济。尧夫论新法，仁言深可味。愿力空铁围，梦中行佛事。接人熙怡颜，注海大悲泪。行有不求谅，言有不尽意。此心无所生，生心唯一是。"
"寄君任","清末近现代初","陈曾寿","桐城天与寄斯文，寤寐香惟惜抱薰。謦咳昔曾亲二老，云龙晚幸接三君。当年不觉贤人聚，回首俄惊逝水分。心欲奋飞身偃卧，何时同访大袁坟。"
"赠季馥","清末近现代初","陈曾寿","废病多君相见频，菜根风味自情亲。閒居难得逢閒侣，半菽聊堪养半人。满目悠悠看已倦，孤怀惘惘趣弥真。衰迟百念皆虚妄，惟愿松筠晚接邻。"
"自来官京朝者皆居宣武门外屋宇湫隘依然寒士家风所谓南城士大夫也国变后王侯第宅皆易新主速化者率居东西内城然盛衰不常倏焉灭迹予因病请急来京僦居景山下盖有不胜今昔之感者爰成长句一首","清末近现代初","陈曾寿","宣南士夫迹已扫，内城暴贵多朱门。苓通更帝局翻覆，朝来夕窜今几存。飘摇风雨野鸟入，啄食遗子声暗吞。我去旧京三十载，江海回首愁高阍。晚落穷边齧冰雪，养疴移地蒙天恩。今来僦居到城北，街市冷落如荒村。宫墙临道耿疏木，萧萧脱叶相追奔。景山崇隆俨华盖，五亭耸出高棱尊。光景苍凉暮气合，颓阳挂树凄心魂。龙霄金丽忽我隔，天留此地销黄昏。沉沉一抹影倦目，春明旧梦难重温。繁冤苦恨不可诉，付与万古残鸦痕。"
"寥落","清末近现代初","陈曾寿","岁晚知寥落，身衰悔惰慵。欲寻残岁侣，竟绝一僧逢。步冷空阶叶，心沉古寺钟。焚香完日课，清绝觊无悰。"
"杂诗","清末近现代初","陈曾寿","金铃施劫初，绮语堕泥犁。唯有一念嗔，流血丘山齐。梦游金刚窟，玉酪分一匙。不求见文殊，但愿见均提。"
"除夕","清末近现代初","陈曾寿","检点一年事，沉沉到此宵。所添惟药物，虚耗且箪瓢。身废家何有，心寒恨未消。梅开旧标格，聊得我魂招。"
"癸未元旦","清末近现代初","陈曾寿","去国蓬飘岁在辛，卅年重作旧京人。更无爆竹喧残夜，剩与寒梅伴早春。洗面点茶圆昨梦，呼笤忘帚隔前尘。自家康济复何事，扫地焚香日课新。"
"人日之夜家人皆外出独坐成咏 其一","清末近现代初","陈曾寿","此身应是宝严师，寓院无人独坐宜。庭暗微栖残雪影，灯回忽见好梅枝。萧然于此得佳趣，聊尔閒情非昔时。惟有枯禅相近分，寒山何日是归期。"
"人日之夜家人皆外出独坐成咏 其二","清末近现代初","陈曾寿","文章小技尚无成，宏道何由与命争。书拙固知聊尔耳，诗寒自觉太僧生。阅人庭树荣还落，转我窗光暗又明。不羡仙家丹七返，几生修到听松声。"
"梅泉寄怀有「尚馀一息在还望百书来」句却答一首","清末近现代初","陈曾寿","一面全应胜百书，那堪相望一书无。心寒世事从何说，疾有幽忧不可驱。堕地岂容收破甑，流丸何日止瓯臾。畸零人外馀同病，呻楚于喁倘不孤。"
"五月二十六日夜雨","清末近现代初","陈曾寿","人间一夜潇潇雨，埋骨伤神我与君。万悔千尤来枕上，何如地下泯知闻。"
"六月廿六夕梦至诒重家告以强志死矣诒重哭余亦哭醒后旋复入梦则诒重他出唯强志在与余相向哭岂两人地下果相聚耶","清末近现代初","陈曾寿","梦与英灵地下游，不知欢乐抑沉忧。只遗后死栖惶泪，痴绝还从枕上流。"
"次韵苕雪寄怀","清末近现代初","陈曾寿","旧人星散十年中，莲勺依随剩子同。臣甫终期收蓟北，幼安未信老辽东。战争交处坤灵死，闻见空时鬼技穷。待忍一番寒彻骨，开尊相与醉春风。"
"除夕","清末近现代初","陈曾寿","未死天何意，虚生世易迁。庖空敢忘祭，巷静不知年。薄酒聊成醉，寒梅故作妍。一花能慰我，破涕与周旋。"
"甲申元旦","清末近现代初","陈曾寿","拥衾迎晓日，开眼见梅花。喜噪晴檐鹊，香留昨夜茶。老年便好语，秃颖写妍华。愿遂南游兴，春回沪渎车。"
"寥志书来答之以诗","清末近现代初","陈曾寿","津梁早已倦人天，回首前尘只惘然。客久岂能无止息，书来徒使损宵眠。求方储药还多事，呼帚忘笤羡钝禅。愿得一龛相伴住，读书饱饭送残年。"
"闻病树近甚憔悴鬓发皆白沪寓为居停所逼行将北迁寄此奉问","清末近现代初","陈曾寿","无地托鲲鹏，何时徙北溟。少陵头易白，阮籍眼谁青。多病且相待，不期能合并。思君话秋夜，风露坐微馨。"
"艰屯","清末近现代初","陈曾寿","艰屯终不厌，珍重百年中。饿有乡堪老，穷惟道可通。晴檐坐初日，蠹简入春风。寂寞观生理，谁能佳兴同。"
"重九之会自苏堪逝后风流歇绝矣兹来适值九日乃约苕雪小饮以诗纪之","清末近现代初","陈曾寿","卌年逝水尽交亲，赢得天褒二老人。尽历冰霜催晚景，犹残尊酒对佳辰。十洲三岛无穷事，四海弥天一聚尘。不复襟期同郑老，暂时相醉莫辞频。"
"苕雪谓予病后气色转腴不至遽死颇冀他日邻近过从之乐","清末近现代初","陈曾寿","怪君相我色敷腴，岂有佳怀慰索居。忍事全灰飞动意，假年倘续笑谈馀。少陵杜曲看行猎，陶令南村好结庐。齐愿区区非厚冀，彼苍回斡定何如。"
"次韵苕雪赏菊纪恩之作","清末近现代初","陈曾寿","忆昔居连日下坊，秋来佳色满书堂。看花倦眼非初日，采葛羁臣已十霜。不分恩光移上苑，却添诗事作重阳。书生际遇过陶杜，莫惜频倾湛露觞。"
"龙钟","清末近现代初","陈曾寿","龙钟不待揶揄觉，濩落弥深激烈伤。与世有情如宿负，此身自救尚无方。人心印板许文正，世界斩新胡益阳。相待犹堪司左券，夜寒绕室一徬徨。"
"除夕","清末近现代初","陈曾寿","酒薄还刚制，梅寒只淡妆。持身差得忍，与世渐相忘。濩落天犹相，衰慵道且长。远书深慰藉，诸弟赖扶将。"
"寄苕雪","清末近现代初","陈曾寿","经年暂合感离居，觅句怀人逼岁除。未敢论都轻宛洛，不应诗事剩陈徐。摊书日淡风生壁，下直宵深雪拥车。会有黄封慰劳荩，纪恩篇翰吐琼琚。"
"乙酉正月二日即事","清末近现代初","陈曾寿","小雪霏微堕地轻，晚窗还漏夕阳明。久要药裹成分诀，淡绝梅花与定情。诸弟有书看愈好，故人相呴愧还生。妄心一念求顽健，倘遂江乡万里行。"
"春日杂述 其一","清末近现代初","陈曾寿","世攘坤舆隘，天游斗室宽。经香生梵呗，梅态出春寒。长啜双弓美，深惭一榻安。积閒筋力弛，空倚旧书看。"
"春日杂述 其二","清末近现代初","陈曾寿","臆想惊非幻，身经误是真。神伤旧游地，心稳暂时人。尚慕幽栖适，难求古德邻。南游倘成事，无著倚天亲。"
"春日杂述 其三","清末近现代初","陈曾寿","读易方知惧，吟诗乃识忧。栋挠凶有辅，泉浸忾宗周。铸错成同茧，将何置缀旒。艰屯望文史，无泪洒千秋。"
"春日杂述 其四","清末近现代初","陈曾寿","卓矣吾强志，天乎遂永辞。无言存至爱，攻错胜严师。援救人心溺，扶持圣域危。遗书易亡佚，一发欲传谁。"
"春日杂述 其五","清末近现代初","陈曾寿","发兴不妨孤，斯文密自娱。口占春帖子，笔试岁朝图。忆弟同坡老，怀人似达夫。孙雏相慰伴，剪䰂覆瓠壶。"
"已幸","清末近现代初","陈曾寿","已幸蝇蚊去，还看凛冽来。除瓜馀蒂苦，折蔓强花开。流转惭元量，神通羡万回。时危观校猎，千古杜陵哀。"
"何坚庐夫人赠菊 其一","清末近现代初","陈曾寿","爱菊畴如我，衰迟迹已陈。难寻少年梦，悽绝旧京人。严酷冬还夏，萧寥暝复晨。霜华忽明眼，冷绪暂能新。"
"何坚庐夫人赠菊 其二","清末近现代初","陈曾寿","赠比瑶华重，还浓一室秋。遗芳成远负，晚节若为酬。大漠妖氛豁，冰天雁影收。我魂招未得，对酒怅淹留。"
"除夕感愤 其一","清末近现代初","陈曾寿","隐忍十年事，仓皇五国行。不曾辞玉碎，所惜抵毛轻。曦景何攀及，葵心枉自倾。未能求死所，宁遂尽生平。"
"除夕感愤 其二","清末近现代初","陈曾寿","非族虽心异，同根只自煎。长披妖乱志，愁纪竹书年。北道伤仇快，春陵痛贼怜。暂离蛇蝎窟，还入犬羊天。"
"除夕感愤 其三","清末近现代初","陈曾寿","敢以非忠解，徒然避辱忧。神魂飞纣绝，形蜕委阎浮。长白家惟旧，冬青恨岂休。何人昭正义，历历判恩仇。"
"除夕感愤 其四","清末近现代初","陈曾寿","主辱仍赊死，凡亡并丧存。谁为侍中血，深愧楚骚魂。假翮无高义，居奇更祸源。明夷方用晦，天道竟安论。"
"梦张忠武","清末近现代初","陈曾寿","杂沓宾僚倚酒酣，卫公精爽梦犹谙。茄花地满真成谶，土木尘蒙不易探。从亡古有汪元量，流涕今无沈乙庵。毅魄英灵应不昧，何由穆骏得回骖。"
"梦回","清末近现代初","陈曾寿","梦回馀味剩凄凉，回首平生半渺茫。领取当前真实境，窗前疏雨几前香。"
"廿一日夜作","清末近现代初","陈曾寿","窗月频移影，更深暑渐阑。添香幽梦适，注水一花安。诗思参无可，经声忆懒残。生涯隔尘世，何处著悲欢。"
"和君任牵牛花诗兼示寥志因寥志来诗有「不减塞外花」之句也","清末近现代初","陈曾寿","侧塞轩廊翠蔓斜，秋芳虽冷意犹赊。淡敷粉本庭心月，微映天然屋角霞。白石固应知老味，居仁未敢作生涯。非原妄植今何悔，断梦难寻塞外花。"
"梅泉书索近诗为赋一律","清末近现代初","陈曾寿","心与莲同苦，身犹鸟各囚。至难无死所，直作有生羞。意尽吟俱废，悲深句莫酬。剩馀挂名字，一集为苍虬。"
"十月八日作","清末近现代初","陈曾寿","轻别十三年，空悲岁月迁。苦心资佛力，痴愿共禅天。未尽馀生责，何由恨海填。相期无限意，万一到沉泉。"
"壬申冬北狩旋顺命寿护宸轩继往拜狐裘三袭之赐昨岁乘舆蒙尘坤维惨閟今冬严寒仍衣赐裘感赋","清末近现代初","陈曾寿","忆昔随征扈凤銮，赐裘先与备严寒。十年绝塞无冰雪，终古衔恩在肺肝。录托稼轩南渡惨，葬迷黍席大招难。何能归袝西山塔，苦遇贤徽百世看。"
"寄和梅生","清末近现代初","陈曾寿","域中古德渺难求，地下亲知一念收。剩与寒梅分半坐，欲呼榔枥作同流。山因骨瘦难来众，府见神清不及修。独忆平生老居士，何能伴住淡幽忧。"
"挽季馥","清末近现代初","陈曾寿","谈笑经过意自亲，忘形直取性情真。不关才地能推胜，但觉世间无此人。少日欢娱沉断梦，无涯忧虑痼閒身。承家有子君何憾，后死萧寥独怆神。"
"除夕","清末近现代初","陈曾寿","沉阴飞大雪，万里接龙庭。惨黩兼幽显，情怀兀醉醒。星光隐辰极，花影淡湘灵。欲说心中事，悲凉不可听。"
"次韵寥志","清末近现代初","陈曾寿","一面残生足，区区未死心。魂飘终蜃结，帆过失舟沉。积惨曾何语，离居久废吟。因君动清兴，还嗣惠连音。"
"和病树","清末近现代初","陈曾寿","再来先友失朱袁，断梦难寻剩子存。喜得连朝还共语，何殊剪纸与招魂。艰辛历尽神弥王，凄晦来过意更温。贫到锥无复何事，一机应向仰山论。"
"和梅泉","清末近现代初","陈曾寿","北地羁魂念念违，一朝竟与雁南飞。偷生九死犹相见，失主孤臣何所归。衰老幸同诸弟聚，悽惶惟觉故人稀。海藏精爽谁能说，寒夜同君更累欷。"
"和拔可招饮话旧之作","清末近现代初","陈曾寿","年来心绪等寒冰，虚负君家酒似渑。广席盍簪仍选客，伊蒲设馔胜斋僧。非时过涉宁逃咎，入坎艰贞愧未能。仁过难分风义在，且图还栝慰亡朋。"
"和李佩秋","清末近现代初","陈曾寿","愁听边砧近十秋，难将铸错诉从头。未随北狩茹深耻，更遣南来感旧游。失据飘流何所届，居奇捭阖几曾休。寒风残照南阳路，不见当年墨色楼。"
"赠子安","清末近现代初","陈曾寿","有子贤能传众口，今来更见绕床孙。百年旧德遗型在，几帙残书故意存。花发难寻少年梦，手谈重返旧京魂。时危世换知交尽，心爇寒灰喜再温。"
"和吴眉孙","清末近现代初","陈曾寿","多通驰誉夙超群，还接清言挹古芬。问学子云应载酒，读书贡父更能文。风人悱恻吾何及，旧侣绸缪怅已分。休讶当筵长守默，累臣久合断知闻。"
"三月三日约病树同诣墨巢看牡丹阻雨不果病树有诗索和","清末近现代初","陈曾寿","凄风冷雨度重三，咫尺芳园未许探。斗室匡床栖黯淡，故人小语慰迟淹。饮茶不救诗怀涩，对酒虚吟国色酣。可胜荆公滞京洛，白头犹自想江南。"
"病树赠湖南茶亡室洪外家为长沙周氏故嗜此茶余亦习焉今数十年不尝此味矣感赋一首","清末近现代初","陈曾寿","略带槟榔风味真，薰笼深焙洞庭春。昔分茗碗随新妇，今启湘囊遇故人。独客盘飧长藿旧，家山魂梦短松新。残年枯淡同僧腊，犹为瓯香一怆神。"
"余来沪居寥志楼下小室窗前隙地有双桐一桂偶为写图篱落间有蔷薇未之及也越日忽盛开病树作长句引东坡欠李琪诗故事相谑因次韵和之","清末近现代初","陈曾寿","逃劫藕孔分一廛，安巢托钵容枯禅。白头兄弟静相对，驰毂隐隐复阗阗。土室差胜袁闳陋，树屋敢儗申屠贤。排闼元龙破寂寞，豪气跌宕故依然。当窗绿阴俨入画，双桐一桂聊名轩。我别江南嗟已久，历年十六道路千。今来殷勤讨花事，海棠碧桃称极妍。篱落蔷薇亦何幸，赚君妙谑投佳篇。此花亦在绿衣列，坡老当日存公言。"
"和子安","清末近现代初","陈曾寿","攀天梦醒事全非，独客飘飖恨已微。人影乱时花欲暝，巢痕扫尽燕何飞。杨悲歧路空成泣，屈访彭居可当归。多谢故人情郑重，淹留宁抵寸心违。"
"病树馈苦瓜豆豉风味甚美口占一绝","清末近现代初","陈曾寿","了无蹄迹蹴园蔬，风味清严胜旨腴。解识苦瓜连蒂苦，当前无用见文殊。"
"同病树展伯夔墓病树有诗余亦继作","清末近现代初","陈曾寿","不与吾侪共苦辛，墓前宿草几番新。一流向尽今何世，四海难忘剩此人。接壤母封依爱日，旧京师殡隔扬尘。彻泉难尽西江泪，踯躅荒阡惘二陈。"
"题佩秋尊人万峰草堂图卷","清末近现代初","陈曾寿","居中甘郎潜，补外煦众父。大云本无心，舒卷任天予。万峰一草堂，魂梦亲岣嵝。惟馀宿昔悰，依然守故处。神理存奥幽，名德照区宇。抱图感楹书，有子能踵武。"
"陈仲陶求题诗卷","清末近现代初","陈曾寿","旧京春梦久迷离，独忆诗人老石遗。秀野堂中酣醉后，斜街月上纵谈时。风流阒寂期来者，句律清深见本师。今日江山定何似，起衰倘续永嘉诗。"
"次韵病树赠别","清末近现代初","陈曾寿","相依一百五十日，寒暑雨风都未知。得见暂轻赍志恨，何修能慰再来期。平生有泪惟自咽，一往无言安用诗。愿学湘乡养生诀，瞢腾中酒似婴儿。"
"蜗室","清末近现代初","陈曾寿","蜗室容身住，依然北斗藏。閒斟餐后茗，暗炷睡前香。苋老丛侵户，瓜垂密附墙。六年一弹指，他日或难忘。"
"九日同勉甫伯辉蜀梅晋华识先彤伯北海登高","清末近现代初","陈曾寿","旧京第一登高处，佳节无人地转偏。一水阴阴斜照外，连林郁郁晚风前。危时且尽相知乐，物外馀看数子贤。极目寥天绝尘翳，暂忘宙合惨烽烟。"
"访巩庵数年不相见矣所居小园斗室门外老树一株终岁无人往还忆曩昔同居清华园古月堂中每夕必沽莲花白酒共醉或相对作画盖一年馀云","清末近现代初","陈曾寿","城南城北判天涯，一面方惊岁月赊。长自屏居人世外，真成独树老夫家。飘萧白发甘长藿，寂历寒窗映晚花。古月堂中数晨夕，何堪回首说清华。"
"拔可病中园花欲开矣感成七言古诗一章视病树及余次韵和之","清末近现代初","陈曾寿","卧闻檐滴如糟床，侧塞冷雾迷窗光。惆怅东风已失半，雨声连夜犹未央。去年同君海棠下，明媚春姿照杯斝。今年花发诗寻医，却诵新篇倩人写。人生行乐贵勉强，东道惟君岂辞让。为报天公速放晴，与花作图倒瓶酿。"
"题病树居无庐圃卷","清末近现代初","陈曾寿","敢望吾庐好，曾无陋可铭。范车衰世志，颜巷几人经。祥满胸中宅，文辉笔底星。应怜最贫者，不悟劫初铃。"
"询先折珸山园中海棠二枝为余瓶供干长有致小萼将放正花事极妍之时也夜对赋此","清末近现代初","陈曾寿","移我黄州定慧间，名花嫣笑破幽单。诗情词笔都难写，倦眼禅心一例看。朱晕最宜灯下影，凝脂未怯雨馀寒。相逢相照休疑梦，一刻千金坐夜阑。"
"三月六日作","清末近现代初","陈曾寿","未欠花经眼，时来客共斋。坐慵乾画笔，妨睡轫诗怀。树已荣新叶，苔仍恋旧阶。四时最佳月，忽忽委形骸。"
"宋小坡得郑大鹤旧藏北魏造像拓本属题","清末近现代初","陈曾寿","樵风浊世佳公子，跌宕风流著句能。密竹荒苔围古屋，残碑细字校秋灯。记同朱老经过屡，恰与梅盦癖好仍。今日阊门寻旧梦，更无片石对韩陵。"
"戊子夏四月廿八日重至西湖定香桥故居篱毁屋破草深没径惟二石犹存舟子宋阿毛尚居其中相与话旧不胜凄感","清末近现代初","陈曾寿","重见湖山淡冶姿，烟岚怯望更迷离。只供倦客茹清泪，无复当年赚好诗。故宇温存惟片石，扁舟邂逅剩篙师。小轩幽梦残痕了，犹遣回波一荡时。"
"至灵隐寺山门遍设茶肆无复旧时面目矣","清末近现代初","陈曾寿","记与微明初到此，钟流一杵洗心尘。竟看绝境成嚣市，谁信禅天坐恨人。螺髻峰攒愁外影，龙鳞树拥赦馀身。山门何日湔除净，欲决灵泉涌玉津。"
"散原先生灵榇自北平移葬杭州过申往奠","清末近现代初","陈曾寿","经年牵梦斜街寺，今日安冥霅上山。异路凭棺重此别，危时归骨抵生还。差强宗武诸郎在，相送山阳几辈孱。我有千哀馀一涕，松庭何日更追攀。"
"题林文忠公遣戍时华山纪游诗卷","清末近现代初","陈曾寿","快敌投荒万里尘，炎凉谁问荷戈人。住山不遂乖崖愿，货畚难同景略邻。星斗南时悽属纩，金田事起孰移薪。纪游诗卷劳臣迹，惨淡神州涕泪新。"
"游玄武湖辟疆有诗次韵","清末近现代初","陈曾寿","不知今夕是何夕，自笑昔人非昔人。北固江声淘噩梦，南朝山色冷遗民。欢沉大府汪洋彦，魂断青溪寂寞邻。渔艇剩从辟疆老，温燖旧事话湖滨。"
"诵洛寄诗五章述近游却寄一首","清末近现代初","陈曾寿","向来山水好，得友相发挥。岂惟丘壑恋，实赖丽泽资。昔同陈朱俞，探胜穷幽巇。自从诸老尽，山缘遂乖离。穷北二十年，冰雪亲孤羁。近兹始落南，耆旧无一遗。平生袁蘉庵，宿草空离披。四海一病树，运穷两值宜。婉娈死相保，此意良足唏。因友求贤豪，欧情见乎辞。气类贵相似，黄语尤可思。诵洛湖海人，偕来仰嵚崎。意气倾一世，健笔起予衰。邀作白下游，胜侣相提携。渊渊辟疆老，宿学今总持。酒边说散翁，其味同醇醨。蕴藉王新令，腰腹副浩瀰。灵均有至言，乐莫乐新知。我心久寒灰，晚复见此奇。神伤旧游地，人亡屋已夷。风景曾不殊，往迹杳难追。莫愁略荒凉，聊胜玄武嬉。残僧扫叶楼，好风快一吹。鸡鸣豁蒙蔽，题榜虚南皮。灵谷爱幽深，所惜触目非。足涉相柳土，目眯林希碑。都人游冶地，殷盈富裙綦。应为山鸟怪，见此亡国累。虽止十日留，逢辰非预期。欧黄两生日，兴起百世师。神清现洞府，六一天人姿。娉婷證男果，宿命金华移。了了明去来，前贤安可希。且吟英妙作，一洗陵谷悲。"
"前夕梦见三松奇绝纪之以诗","清末近现代初","陈曾寿","平生爱松性所独，天骨异众涛声凉。西山戒坛西天目，郁勃胸臆不可忘。羁栖游踪久不到，夜梦见之非杳茫。三松侠倚各异态，奇肆淩厉势莫当。精神迥出天地外，六合虽大疑相妨。喜心翻倒转愁虑，他时远适难移将。挟山超海真幻念，却立抚视空徬徨。乃知胜赏皆物累，生心有住非真刚。安得精气迸为一，逍遥世外齐久长。"
"感事","清末近现代初","陈曾寿","故交长眷衷情厚，旧怨能平意量宽。事异乖崖应救火，学非新建不忘官。同归岂繫多生业，自决方知一死难。若置行为绳职守，九原未合憾无端。"
"子玉种牵牛花于余窗前虽为梧桐蔽日影著花不多而绿阴满窗亦可爱也","清末近现代初","陈曾寿","凉归高树罢蝉吟，小院蜗居亦静深。积雨扫除三伏事，牵牛成就一窗阴。功成欲退疏纨扇，别久相亲展薄衾。节近重阳气清肃，好山何处可登临。"
"九日拔可约饮辟疆诵雒自金陵来会","清末近现代初","陈曾寿","惊寒朔雁乍南回，旧迹飘零胜劫灰。九日喜看佳客至，一尊重对故人开。应刘并驾清漳曲，高李同登古吹台。敢觊昔贤千载遇，相逢且祓百年哀。"
"寿梅泉七十","清末近现代初","陈曾寿","长才大句成双绝，昔有苏堪圣得知。老去声华能黯淡，深居净业密修持。末流弥宙人安在，本穴平生心不移。善禳千灾勿药喜，祝君真至耇鲐期。"
"陆虚斋乞题读无用书斋图","清末近现代初","陈曾寿","诗书诚浩博，为益视所受。达者游高明，昧者拾秕垢。世人所营营，不出名利薮。有用反为累，自缚等枷扭。虚斋静者徒，文史列左右。寄情在物外，与世异趋走。耽画虽性癖，徒艺轻时手。所重士夫气，韵胜传不朽。谓读无用书，心得益深厚。如宅有林泉，如壁有户牖。老氏示微言，当无用乃有。"
"和王符武","清末近现代初","陈曾寿","新诗能挽大风回，刻意阴何拨烬灰。顾我衰悰如井废，却看佳句得心开。浇愁已断尊中酒，望远慵寻江上台。独忆旧京嘉会地，登楼谁识仲宣哀。"
"和拔可九日诗 其一","清末近现代初","陈曾寿","旧人梦已断南柯，检点尊前感喟多。如此重阳非往昔，除君东道更谁何。伤高几见尘扬海，湔涕宁希帝赐河。丛菊未开酒无分，九华聊复借颜酡。"
"和拔可九日诗 其二","清末近现代初","陈曾寿","园中老木带寒烟，阶下秋花尚斗妍。违世閒居人几在，后时独立菊差贤。逢辰致客轻千里，托兴行吟旷一廛。好与墨巢添故事，编诗记取鼠儿年。"
"牵牛花 其一","清末近现代初","陈曾寿","绝胜帘波与幔纱，叶间恰可一窗花。张机织锦犹难拟，好似蓝天间碧霞。"
"牵牛花 其二","清末近现代初","陈曾寿","睡起朦胧晓色偏，镜中花映已嫣然。未明秉烛凝妆坐，旧梦消沉五十年。"
"牵牛花 其三","清末近现代初","陈曾寿","临风滟滟紫霞杯，难得秋深日日开。迟暮相看两不厌，也如风雨故人来。"
"牵牛花 其四","清末近现代初","陈曾寿","菊前桂后秋光断，惆怅曾吟郑老诗。解与幽人破岑寂，海藏可惜不曾知。"
"牵牛花 其五","清末近现代初","陈曾寿","湫隘一椽陈病树，邻家秋色隔疏篱。料无黄四娘家去，犹费幽人数首诗。"
"题项圣谟小像 其一","清末近现代初","陈曾寿","欲表堂堂国姓朱，故施丹笔映清癯。累臣亦有蒙尘痛，腼面空惭范大夫。"
"题项圣谟小像 其二","清末近现代初","陈曾寿","烈皇殉国最堪怜，故老含辛拜杜鹃。吴越至今遗俗在，年年斋素赛朱天。"
"题项圣谟小像 其三","清末近现代初","陈曾寿","衣朱曾表霜红志，尚赤谁知顾绛心。一例忠贞相映发，世人且向画图寻。"
"题项圣谟小像 其四","清末近现代初","陈曾寿","奇节流传画网巾，钓屠乞丐并成仁。而今士气消沉久，谁是江南在野臣。"
"次韵病树抱孙之作","清末近现代初","陈曾寿","本是麒麟带好儿，再传更见渥洼姿。待储邺驾书千卷，合付桐城笔一枝。啼数声洪识英器，髫垂瓠覆入新诗。堂堂名族新城旧，慰子羁穷一笑时。"
"拔可赠菊一首","清末近现代初","陈曾寿","为我能知菊，殷勤赠数丛。芳心零劫在，秋梦转头空。燕市花光里，长春殿影中。悲欢事何限，刻骨付衰翁。"
"拔可约同病树云甫鉴资龙华看江景","清末近现代初","陈曾寿","藏身尘市习嚣咙，可笑人心不自降。能共郊游几閒侣，卷携诗本一澄江。乍欣接席临寒濑，但欠登楼拓绮窗。何日扁舟五湖去，延缘幽曲采兰茳。"
"云甫得莫子偲抄校本简斋集属题 其一","清末近现代初","陈曾寿","三宗虚谷主西江，律髓精华每卷藏。珍集为君单管得，故应换骨检神方。"
"云甫得莫子偲抄校本简斋集属题 其二","清末近现代初","陈曾寿","莫郑边隅并老师，郘亭勤校重残遗。咸同诗格微迁变，可是皈依次祖诗。"
"云甫得莫子偲抄校本简斋集属题 其三","清末近现代初","陈曾寿","尺一南来更唤归，见排同列事多歧。犹贤轻背山陵去，齿豁头童待圣时。"
"梧叶满阶慨然有作","清末近现代初","陈曾寿","坐对梧桐小窗下，亭亭两树淩高檐。浓阴张夏已成就，飘阶黄叶纷遪?。我来此世竟何益，悠忽待死犹未甘。夜梦常在帝左右，荒远纣绝谁能探。醒来凄酸馀惝恍，孰可与语舌若钳。万回神足殊可羡，犍连废体佛莫参。孤注一掷铸大错，逝者地下应怀惭。朝看暮唏愧此树，弥天孤愤何由芟。"
"慈护属题洗儿图","清末近现代初","陈曾寿","昔闻我师官京曹，盘餍苜蓿衣缊袍。珠巢街南数间屋，索租人至常喧嚣。时鲜上市风味美，竭力堂上奉甘旨。退食作画披小纸，丘壑绝胜慈颜喜。飞腾暮景投时艰，春晖已邈难追攀。白头祭拜尚朝服，爇香在几戚在颜。我时肃观生感叹，七十犹慕今罕见。奕世清德旧家风，遗泽绵延传祖砚。深根固蒂枝叶荣，重阶兰玉诧宁馨。作图洗儿志家庆，报本裕昆后先映。"
"东坡生日墨巢约看梅坐中蔬畦十馀年不见矣别后书来谓此会不可无诗漫为长句","清末近现代初","陈曾寿","我羁辽东逾十年，梦远梅花空缱绻。去年始作鹤南飞，一树墨巢院中见。我时扶病苦瑟缩，绰约只许隔窗看。皂帽梅花树下僧，主人佳句众所赞。今年花下坐晴日，小萼破红才及半。恰与东坡作生日，久别故人欣觌面。当年健者今白须，念乱何言馀慨叹。胜赏何似松风亭，君督作诗纪嘉宴。黄徐岭海沦战尘，苍狗白衣纷变幻。且看竹外一枝斜，莫待江头春欲暗。"
"戊子除夕感述","清末近现代初","陈曾寿","维昔壬申冬，倭难发津沽。避地劳我皇，旅顺荒海隅。小臣奉召往，预为赁楼居。床几逮匕箸，凡百备所须。浮海赴行在，时已逼岁除。黑夜犯冰雪，下车风裂肤。求钥启居户，乞水叩邻闾。须臾中使来，■盘兼挈壶。温暖回冷室，薪炭殷洪炉。随行表侄伟，分榻拥毡毹。遥闻箫鼓声，涛风杂啸呼。播荡万端集，意气仍发舒。明发趋朝正，赐食饫天厨。筵前拜殊恩，报称惭微躯。帝谓患难际，义与兄弟俱。惶恐首至地，肝脑岂足涂。维时丰镐民，旦夕望来苏。强邻假名义，胁诱张笼笯。我皇拒不纳，明志降手书。凛凛十二条，正义折诡图。使者匿不出，仓卒迫乘舆。二月临长春，国号易曼殊。百官内外杂，非族据要枢。迭望而迭食，非马亦非驴。朋分后胜金，卖国甘为奴。越宿我潜去，密疏明区区。帝曰成汝志，内帑仍颁诸。其年改官制，局设内廷初。职司奉陵庙，择人及庸愚。帝谓予家事，与国实分疏。义有不敢辞，黾勉策骀驽。福陵气葱郁，乔木万万株。皇产有三川，林矿实上腴。生心肆攘夺，严绝誓不渝。撄怒讽使去，翻然还故都。芦沟事变起，倭患十载馀。诸弟隔南天，尺寸不可踰。今夕复何夕，聚族忘艰虞。梅花照杯酒，博塞为欢娱。旧交馀二三，沫湿相岣濡。至尊尚蒙尘，穆驾无回车。末由尽臣力，聊得申友于。回思旅顺时，遭际千载无。人生苦难全，甘苦纷荠荼。自从决藩篱，流丸转瓯臾。孑遗沟壑尽，诛求骨髓枯。驱之等犬豕，践之如土苴。毒螫去蛇蝎，猛噬来貙貐。滔天非一族，神州竟沦胥。出户望北辰，万里阴云铺。长夜何时旦，披写长欷歔。"
"挽梅泉","清末近现代初","陈曾寿","昔别苦相忆，笑谈今几同。馀生缘若限，相厚意何穷。诗与人元在，忧随疾并空。到头丝不挂，应解悟庞翁。"
"苏堪手写和乙庵师诗有「窗间枕书人二竖语膏肓日车何时翻一快偕汝亡」句爱其喷薄激烈漫题其后","清末近现代初","陈曾寿","偕亡真见日车翻，遗恨何由报九原。徒奋空拳思假手，全输一局误强援。负寒不见骅骝返，啼血谁知杜宇冤。倘仅诗传终牖下，笔锋端可犯陈元。"
"冷淡","清末近现代初","陈曾寿","冷淡饶生活，时人恰未知。心清拾妙句，友胜得嘉时。惜墨书馀纸，标花去密枝。焚香微雨好，回味简斋诗。"
"送别病树","清末近现代初","陈曾寿","上下云龙未可追，相依蛩驵复乖违。危难明日非吾计，寂寞残生安所归。倒载张仙君倘似，阳狂潘盎我应希。风尘无复挺之子，何处草堂容息机。"
"小坡六十初度","清末近现代初","陈曾寿","留眼桑田阅万流，藏身人海一虚舟。不惭精鉴楼攻愧，长惯单栖许散愁。并世耆贤知缟带，稽天大浸等浮沤。心颜筋力都如昔，三十年前忆旧游。"
"雨中寄怀病树","清末近现代初","陈曾寿","痼疾淹床褥，因循及暮春。观书时小得，听雨属閒人。狙赋争三四，鸡啼误暝晨。独馀江汉客，何处觅桃津。"
"雨过山中晚步","清末近现代初","陈曾寿","四山下黄叶，一树犹蝉音。天地入寒色，残阳独立心。风高盘隼疾，云湿挟钟沉。物外寻归宿，萧寥悟自今。"
"九月四日李庄口占","清末近现代初","陈曾寿","风过菰蒲作雨声，水天一色晚来清。新芙绰约残荷褪，静俯回栏怯眼明。"
"冬至前一日在朱棣卿先生斋中见白菊一种微带雪青色高秀绝伦索酒赏之","清末近现代初","陈曾寿","岁晚芳残久寂寞，意外还看三四花。不知秋秾何意思，故开白雪回青霞。孤标遗世谁见得，却为主情难自惜。频泻深杯醉不辞，爱汝后时能独立。我馀旧梦堕空漫，绝好花愁仔细看。饮罢閒情无住著，扁舟一往水波寒。"
"同散叟重游天平山","清末近现代初","陈曾寿","石头路滑我重来，白玉莲花处处开。徒向愚溪记灵怪，颇疑虚费柳州才。"
"苏堪生日六十寿言十首 其一","清末近现代初","陈曾寿","横流一世尽亡身，忠义区区敢笑人。气挟风霜馀舌在，诸君应复念苏纯。"
"苏堪生日六十寿言十首 其二","清末近现代初","陈曾寿","丈夫声名动万年，少陵壮语岂徒然。待批摺尾濡天笔，试整家居与朕看。"
"寄何梅生","清末近现代初","陈曾寿","独对梅花发，思君正此时。清宜高士传，瘦入四灵诗。见月因怀友，焚香默课儿。閒情竟何属，黯澹写朱丝。"
"寄怀复园","清末近现代初","陈曾寿","不见临江双鲤鱼，经年川疾近何如。难凭书札传心曲，空有冰霜儆索居。听雨何时还对榻，篝灯寒夜只亲书。中行犹复邻无妄，勿药遥占喜有馀。"
"和柳下","清末近现代初","陈曾寿","已分遗民度厄年，阳馀重见□当天。囊中馀智何人觉，洛下深衣万口传。后辈宁烦工刻画，小诗曾不废雕镌。看山听雨何穷兴，合寄春风莽荡边。"
"挽周竺君","清末近现代初","陈曾寿","深谈往往见沉思，老屋东头下榻时。心妙故知为静者，兴酣时复一中之。暮年兄弟如君少，高世襟期敛手宜。凄绝人琴竟何往，重来忍见子猷悲。"
"梅泉寄诗起句用义山远别长于死之句继作一首","清末近现代初","陈曾寿","远别长于死，其如未死何。泪酬先友尽，恨比古人多。佛地惟甘忍，虫天剩苦哦。驼街会再见，谈笑洗沉痾。"
"莘田使来得书感赋","清末近现代初","陈曾寿","江湖屈落刘莘老，风雪微茫岁又阑。寄字尽随秋雁没，旧奴还作主人看。三年宗国无穷事，一饭寻常九折难。思折庭梅问消息，暮云无际楚天寒。"
"赠念衣并怀左周二丈","清末近现代初","陈曾寿","昔从周左为秋社，长忆先生鄂渚间。今见黄州新句法，更怀青琐旧朝班。南能北秀天难并，京洛江湖意等閒。料理诗篇真事业，漫辞萧瑟对江山。"
"偶成","清末近现代初","陈曾寿","曝书忽见故人书，猛觉虚光未扫除。只此心情犹昨昔，居然三十竟何如。惯愁出入公超市，小付生涯范粲车。白日青春花气午，不多时梦尚蘧蘧。"
"次韵觉庵枣花寺看牡丹","清末近现代初","陈曾寿","睡起未妨花事晚，芳春将去一嫣然。笑看词客过千辈，不忏风情又此筵。红杏青松都莫问，贪多爱好已能传。虚廊旧梦无寻处，料理回肠苦笋鲜。"
"读剑南诗","清末近现代初","陈曾寿","爱读剑南七字诗，自伤自慰总堪悲。强弓恶马真何物，村酤园蔬又一时。万里神州供涕泪，百年岁月易差池。抛将直北黄龙憾，来写江南白纻词。"
"次韵莘田留别","清末近现代初","陈曾寿","同卧秋窗月，庭梧影已疏。人生几良夜，明日是征途。往世身如系，还山愿不殊。沉沉百年事，到此片言无。"
"与莘田夜话去后作","清末近现代初","陈曾寿","残灯君独去，深院雨来时。契阔他年意，温凉竟夕思。"
"周念衣约游洪山不果枉赠一首次韵留别","清末近现代初","陈曾寿","年前料量千回意，袖手笼寒及暮春。向晚落花看更急，将行纵酒莫辞频。远山孤塔千寻梦，宿雨寒蕉一个身。栏榭曲幽閒亦好，郊原浩荡付何人。"
"同马卓群至龙井","清末近现代初","陈曾寿","携伴行山不辞远，薄云作暝迷高暾。才踰风篁秋景绝，绛霞一抹霜林屯。御巡蹬道尚完好，荒榛故础知山门。径转斜垣绕佛阁，杂花罗列明秋轩。老僧煎泉自提挈，妙谙茗事相评论。更出新藏压山产，香沁荷露何清黁。为言珍璧不自享，拜月一荐嫦娥尊。咽服清虚三洗髓，神虑皎皎无由浑。还穿竹径步荦确，湖光远漏如池盆。曲流碧玉荇萦拂，老柳红浸珊瑚根。湫澄龙去绝变化，残妆倒镜秋棠魂。我行违世更患难，耽此偶作忘朝昏。天风泠泠度声赖，妙意有在当谁言。"
"十一夜月","清末近现代初","陈曾寿","夹湖枕一阁，梦寐荷花香。水明自生夜，非月非曙光。连林受风籁，迥若天琴张。澄宇忽萧瑟，古悲起傍徨。我魂招未归，钟声一何凉。"
"寄萃田 其一","清末近现代初","陈曾寿","湖山好处似重来，磨水钟声唤梦回。不分飘零老宾客，白堤烟柳一徘徊。"
"寄萃田 其二","清末近现代初","陈曾寿","水上青峰三面环，扁舟初入境中閒。先生眼界还难餍，欲铲城隅破远山。"
"寄萃田 其三","清末近现代初","陈曾寿","新冢累累战血腥，偶然投瓦损泠泠。君来连雨能无意，重洗湖山一段青。"
"戊辰九月同公渚君适焦山登高宿松寥阁","清末近现代初","陈曾寿","愁心中酒付腾腾，强兴松寥更一登。高地寒潮回午梦，小楼淡日话残僧。棋枰急劫世何短，江海一麾吾未能。还欲禅庵添故事，夜窗破壁影寒灯。"
"奉和纕蘅移居诗","清末近现代初","陈曾寿","幽栖那得瀼西东，身世长游羿彀中。故国已惊朝士尽，胜情还与昔贤同。多文玄豹难藏雾，违性爰居且避风。待与何人话畴昔，逍遥傥遇霸城翁。"
"寄公渚","清末近现代初","陈曾寿","感逝尧臣酷，伤离正字工。君兼天下好，还得古人穷。客枕灯残后，春窗鸟语中。清尊断根矩，何法百分空。"
"酷相思丁巳","清末近现代初","陈曾寿","嫩柳鹅黄千万缕，更密衬、桃千树。者一段春光难画取。红不断、绿如许。绿不断、红如许。北去南来移景序，只换得、伤心据。便占斲湖山佳处住。春归也、人将去。人归也、春将去。"
"韬庵年丈以丁巳酒寄饷与愔仲对饮感怀赋寄排律十四韵","清末近现代初","陈曾寿","隔海传佳酿，当筵剖尺鳞。不期丁巳酒，还饷戊寅人。荏苒年光逝，飘飖涕泪新。开尊思旧侣，发瓮触前尘。元老吁谟切，临缄慰望频。情随千里重，味识远年醇。无补虚承惠，多歧莫致身。同云天若醉，苦雾海迷津。坐困悲鱼服，持危愧虱臣。蒙皮能噬主，假翮但依邻。疾或杯蛇误，酸因肆犬嗔。居然成背已，一任诮迂辛。覆辙堪重迹，穷冬望好春。终怀濡首戒，阳位复艰屯。"
"治芗见人和韵诗偶成七古一首即次其韵","清末近现代初","陈曾寿","赵帜忽易汉赤帜，壁垒一新程不识。指挥市人无不可，妙腕惟见东坡集。抗手涪翁屹两雄，降受坚城提一律。后来邯郸强学步，何异鸡凤同一食。东坡浩浩万斛泉，出不择地何待汲。山谷禅悟妙机锋，尽吸西江谁与敌。天资学力两绝顶，元非空腔非典实。难者易之易者难，人不踬山或踬垤。虚者实之实者虚，倾盖交欢遇眉睫。惟君大将建旗鼓，沙场百战饱经历。注坡蓦涧履平地，百金战马老行列。即今歛手卷波澜，白发谁珍遂良帖。笑我索然成老翁，琐琐袜线酬诗筒。文章狗监关际会，坐论天下谁英雄。儒冠竟溺亦良幸，惟愿吾皇歌大风。"
"再次前韵和治芗","清末近现代初","陈曾寿","背嵬之军顺昌帜，先声夺人畴不识。不数永嘉八面锋，合撰会昌一品集。天生橡笔擅高文，自织锦机精句律。大才从来难为用，心恻寒泉渫不食。徽之诗句上屏风，玉局恩知超荐汲。戴花尧叟生马羡，润笔岐公非蔡敌。向来异数券昌期，岂独流传佳故实。哀今云和奏聋俗，强同河潦齐泰垤。纷纷蝼蚁容苦心，扰扰蝇蚊营近睫。漫拟骨相等处翻，敢望赓飏同庆历。往时亦逢伯乐顾，让出头地妒同列。即今摧眉捧腹员，雕丧骝骅双耳帖。诚不如归去偕袅翁，对饮村酒开鱼筒。洗耳不知水冷暖，眯目谁辨乌雌雄。胡为沉吟自局促，对面故人牛马风。"
"三叠和治芗","清末近现代初","陈曾寿","我倦词坛久偃帜，尤羡老兵字不识。姓名粗记端可休，胡为浪使百忧集。东坡洗心皈佛祖，金华牧羊严戒律。鼠肝虫臂任自为，明月清风堪共食。我生学道深苦晚，抱瓮因循才一汲。乖崖平生傅青州，剧谈连夜世无敌。人生百年须臾耳，取贵当前意真实。天衢荡荡掉臂行，何至崎岖穿蚁垤。千秋端有真富贵，难与蚊虻争目睫。三年集寥忘苦辛，赖有同心共尝历。城南联句风不远，吟鼎侯刘肩可列。梦中还续帝京篇，大念全灰王略帖。不须贳酒烦邻翁，醇醪醉我逾郫筒。永兴秘书可行带，休期不老真豪雄。春深冰泮未迟暮，且待桃李一再风。"
"题涛贝勒画马","清末近现代初","陈曾寿","贤王天授仁且武，尤精骑射世莫当。曾使天骄识麟凤，指挥哮虎如群羊。亲提禁旅劳训练，风雨黑夜常严装。志存杀贼孰尼止，坐使祸水滔天狂。惜哉坐骑千里足，报主不得临沙场。空怜峥嵘入图画，毛骨凛凛神轩昂。屏幛光辉世争宝，流传万匹皆腾骧。惟此神骏一敌万，鸽青铁象差颉颃。贤王丹青特馀寄，志大心小深韬藏。何时投笔佐吾主，扫清六合驱天狼。"
"木兰花慢    旧京移菊，憔悴可怜，感赋。","清末近现代初","陈曾寿","冷墙阴一角，结幽怨，旧痕青。自辛苦移根，恋香残蝶，梦也伶俜。羞凭，别畦新绿，算年年、称意占阶庭。一寸霜姿未展，西风凉透窗棂。亭亭。还向画图，寻影事，慰飘零。怅蝉休露满，芳心委尽，枉致丁宁。微酲，晚来乍洗，剩无多清泪奠寒馨。流浪他生未卜，斜街花市重经。"
"天香","清末近现代初","陈曾寿","颜帖闻临，陶诗细和，年华萧散轻送。王腊谁知，家风依旧，七宝粥香盈瓮。分甘未了，遗笑看、儿童争鬨。住近南屏绀宇，声声木鱼呼动。年时里居弱弄，灿袈红、几多僧众。争爱戒传婿小，也谙禅诵。凄断江城旧梦，待晚与、弥陀一龛共。磬口花旁，钵盂净供。"
"菩萨蛮    为浪公作词龛图题句","清末近现代初","陈曾寿","十年秋梦淹留处，分明剪烛同君语。满院碧飕飗，都成心上秋。禅天无分到，剩结词龛好。心事雁难知，沉吟漱玉词。"
"一萼红","清末近现代初","陈曾寿","晚江浔，又轻烟染柳，新绿乍成阴。古岸潮吞，荒垣烧入，弥望凄暗摧襟。问归燕、几家旧垒，算去往、无恙只沙禽。故郡风流，少年心事，梦也难寻。还觅远村投宿，认儿童闹处，盲鼓愔愔。落日摇金，寒波逝碧，空照衰鬓惊心。对愁目、西山一逻，没孤鸿、天远恨沉沉。倦倚风灯，乱时浊酒孤斟。"
"次韵治芗观落日诗 其二","清末近现代初","陈曾寿","我昔入海天，落日散奇绮。碧浪喷千花，六合横一紫。须臾寒云吞，欲繫不可止。使我太古心，投入太古水。苍茫无垠悲，同舟对徐子。维时岁在戊，衔冤去帝里。回望天路昏，真疑地维圮。狡狯弄群阴，幻出千旖旎。哀哉九重圜，翻作覆盆底。故人就青山，绝景空徙倚。天风撼梦醒，惝恍十年里。"
"次韵治芗观落日诗 其三","清末近现代初","陈曾寿","江山第一区，夕阳万古绮。云水合空明，晃漾千翠紫。胜游忆焦山，拾级绝巇止。明霞开镜奁，秋潋桃花水。楼台拥烟鬟，金碧射眸子。天人纱縠裳，舒卷一千里。影澄孤塔双，波折连樯圮。六朝烟雨愁，一霎春旖旎。欲以色幻真，持问天眼底。安得身一龛，危栏寄孤倚。寂摄诸界天，永住残照里。"
"次韵治芗观落日诗 其四","清末近现代初","陈曾寿","盈仄拘墟言，贞明有常绮。下界气空濛，回光生暮紫。孤行青冥中，风雷旋不止。呼吸万星躔，如海纳众水。何者为坤舆，微尘一黑子。燕蝙晨暝争，得失岂计里。志士惜景光，愚人忧覆圮。悲观感苍凉，愉玩爱旖旎。庶人旦暮业，姝暧明窗底。迷阳复迷阳，柴立将何倚。安能造天游，六凿通表里。"
"次韵治芗观落日诗 其五","清末近现代初","陈曾寿","太行何高高，尘寰失秀绮。我数乘飞车，侧度千岭紫。闻君观落日，立马井关止。独凭天下脊，俯视衣带水。一线走金蛇，绝倒龙门子。天风一徘徊，回荡九万里。缬眼射寒光，太古雪不圮。云幻三两峰，全晋作旖旎。禹力不到处，金轮下无底。春寒冻不出，瑟缩西窗倚。突兀世界观，求君五字里。"
"柳梢青    题子丹《双溪词》","清末近现代初","潘飞声","绝好韶光。蜂来蝶去。閒煞萧郎。十载填词，三生结想，写恨偏长。兰儿刺绣应忙。认绣句、脂痕粉香。第一销魂，双溪合处，一段斜阳。"
"浣溪纱","清末近现代初","傅熊湘","冷雨凄风静掩门。天涯何处问伊人。等閒辜负可怜春。烟柳绿萦游子梦，落花红碾别轮痕。寻思无计又黄昏。"
"采桑子","清末近现代初","傅熊湘","西风吹断相思泪，天末孤篷。塞上归鸿。极望伤心处处同。和他梦也无由见，衾透寒风。夜永霜钟。并入愁肠百感中。"
"转应曲","清末近现代初","傅熊湘","朝暮。朝暮。苦把佳期虚度。知他解忆侬无。书去难缄泪珠。珠泪。珠泪。肠断别来情事。"
"转应曲","清末近现代初","傅熊湘","人瘦。人瘦。不道消愁有酒。耽愁尽日昏昏。为怯西风闭门。门闭。门闭。难遣此时情泪。"
"点绛唇","清末近现代初","傅熊湘","一叶飞红，凭他写就相思句。天涯几树。摇落随风雨。倚尽高楼，不见人归处。斜阳暮。安排笺楮。分付征鸿去。"
"虞美人","清末近现代初","傅熊湘","良缘倘觊天排定。医可心头病。一春无信又深秋。才去心头依旧锁眉头。银河斜挂秋星小。云带轻风袅。晚寒还与警宵眠。往事思量有泪泻如泉。"
"醉花阴","清末近现代初","傅熊湘","过尽斜阳天与暮。风紧摇山树。黄菊可怜秋，独抱幽芳，未省霜枝苦。重来莫问消魂处。早被前番误。苦恨夜来风，吹雨吹寒，不解吹愁去。"
"双红豆","清末近现代初","傅熊湘","情一丝。恨一丝。和梦和烟化柳枝。春魂消尽时。人声嘶。马声嘶。此别孤身那得支。分愁寄与谁。"
"忆萝月","清末近现代初","傅熊湘","月圆能几。蚀与虾蟆矣。空说聚灰能止水。又被黑龙掀起。繁霜白尽芦花。朔风吹彻胡笳。除是天荒地老，不然此恨无涯。"
"菩萨鬘","清末近现代初","傅熊湘","不分吾行成踽踽。秋风独向空山语。山鬼目横波。山中萝薜多。湿云飞不断。细雨延秋半。三尺枉横腰。恩仇销未销。"
"临江仙 雪词谓其妇劝勿作诗，会吾妇亦劝余止酒，因并及之以为笑","清末近现代初","傅熊湘","以酒为名原不恶，不然生我奚为。任他题遍绿窗诗。颓然五斗，醉去但佯痴。君自吟诗吾饮酒，妇言切莫闻知。更防白发上青丝。苦吟痛饮，今后不须辞。"
"摊破浣溪纱 用李中主韵，和雪耘","清末近现代初","傅熊湘","露似珍珠月似钩。有人徙倚最高楼。望断天涯何处是，路悠悠。晓雨催寒轻破梦，朔风吹霰苦添愁。万种心怀抛掷尽，付东流。"
"摊破浣溪纱","清末近现代初","傅熊湘","落叶西风夕照残。金商飒飒起林间。多恐明朝便摧折，不堪看。萧瑟平芜千里共，凄凉秋影一天寒。谁看此情无奈处，泪阑干。"
"误佳期·閒情，用旧韵和雪耘","清末近现代初","傅熊湘","记得临岐款语。珍重长途风雨。洲边草绿好归来，莫更题鹦鹉。和泪检征衣，纤手殷勤补。夜来鸳瓦上新霜，指冷琼箫谱。"
"误佳期","清末近现代初","傅熊湘","閒共檀郎笑语。倘沐莲邦花雨。便当修到再生缘，不作笼中鹉。愿化燕双飞，旧屋衔泥补。春来秋去总随君，休唱离鸾谱。"
"误佳期","清末近现代初","傅熊湘","悄倚金闺无语。帘外落花如雨。三春过尽绿阴浓，开到红鹦鹉。长是误佳期，误却如何补。相思待寄与君知，写入新词谱。"
"采桑子 次韵和雪耘","清末近现代初","傅熊湘","生来只惯伤离别，东鲽西鹣。相望相怜。悔向人天种业缘。几时盻得天边月，共我都圆。长照鸳眠。便胜同生兜率天。"
"虞美人","清末近现代初","傅熊湘","目成怎得狂如许。风蝶随花舞。万人丛里一回眸。消受人间此福胜封侯。销魂到此浑无计。孤馆春寒闭。盈盈一水隔当门。望断春山春树又黄昏。"
"相见欢 次韵和绍禹","清末近现代初","傅熊湘","夭桃褪尽春红。去匆匆。底事吹开吹落任东风。空垂泪。无由醉。恨重重。长是飘零南北与西东。"
"相见欢","清末近现代初","傅熊湘","月明十二层楼。卷帘钩。凄绝寥天归雁一声秋。恼不断。思逾乱。滞人愁。知待何时重唱大刀头。"
"浣溪纱 和莼农五月八日作","清末近现代初","傅熊湘","往事伤怀不忍提。斯愁又压小眉低。年年此日倍悽迷。妾意乍防风皱水，郎心其柰絮沾泥。窥墙别有梦亲携。"
"浣溪纱","清末近现代初","傅熊湘","半面斯妆映玉台。旧时温峤不须媒。东风稳约踏青来。倾国倾城原自好，胡天胡帝镇相猜。等闲莺语费低徊。"
"浣溪纱·栩园于临武得赵明诚金石考，贻书来告，并道李易安跋语。会余从蔡哲夫得赵李夫妇归来堂校碑砚拓，因以移赠，并题一词","清末近现代初","傅熊湘","人比黄花瘦几多。面风帘幕柰愁何。归来重与画双蛾。古砚千年留瑑刻，断碑几度共摩挲。因缘流转可怜它。"
"满江红 海上同痴萍阿琴作","清末近现代初","傅熊湘","又是春归，浑不管、江南羁客。更一夜、东风扫径，落红无迹。斜日帘栊天欲莫，小楼灯火人初息。怅旅愁、乡梦两茫茫，难抛掷。刘伶锸，阮咸屐。祢衡鼓，王猛虱。叹年来湖海，壮怀都寂。世事无常黄转绿，流光易老朱成碧。黯销凝、拔剑倚长空，情何极。"
"菩萨蛮","清末近现代初","傅熊湘","东风吹絮无寻处。等闲又挂江南树。飞絮自年年。高楼人未还。欲呼飞絮语。莫倩风吹去。吹去可怜伊。飘零无尽期。"
"长相思","清末近现代初","傅熊湘","花一丛。竹一丛。柳外斜阳映翠红。人家图画中。绮楼东。曲槛通。一笑无言意自浓。风吹云鬓松。"
"清平乐","清末近现代初","傅熊湘","恹恹病起。又近灯初矣。遥夜月明天似水。咫尺银河千里。明湖重话前游。藕花香里扁舟。一样山温水软，几时却向苏州。"
"清平乐","清末近现代初","俞陛云","沙沈万劫。忍向胡僧说。虢覆虞亡同一辙。枉洒玄黄战血。伏波铜柱摩空。天山卫霍铭功。博取数行残拓，误他多少英雄。"
"徵招 游灵谷寺，访志公道场，屡经劫火，仅余小殿三楹。林阴憩坐，望钟山孝陵","清末近现代初","俞陛云","空山黄叶萧梁寺，遗踪井阑凭吊。春色自年年，又梅花开了。楼台新到眼，应不值、高僧一笑。佛火青寒，云廊深锁，钟鱼静悄。卅载此重来，人何似、悠然鹤归华表。王气望钟陵，只愁云低绕。江山空百战，叹帝业、终销荒草。更谁是、絮酒芒鞋，哭西风残照。"
"甘州 白塔登眺","清末近现代初","俞陛云","试招来、辽鹤下空冥，回首旧瑶京。看九衢车马，万家门帖，物态全更。凄绝梁园词笔，霜雪老枚生。且酹花前酒，一醉无名。浩荡风轮火劫，扫霸图王迹，瞥眼消沈。忆钧天残梦，犹及见承平。听隔座、嬉春弦管，到愁边、都作断肠声。凭阑望，绕城山色，冷碧无情。"
"贺新郎 湖楼春望，与枝头双燕相对久之","清末近现代初","俞陛云","谁解伤春语。傍湖阴、断无人处，翠襟倦舞。眼底楼台金粉影，多少楚蘋谢絮。却容易、斜阳收去。蝶板莺簧都换了，奈红丝、自缚相思缕。寻梦影，定何许。风波辽海迷归路。向颓唐、兰成残客，商量去住。谁信疏槐门巷冷，费尽衔泥辛苦。忍重问、钩帘俊侣。同在天涯相劝慰，尽缠绵、只是风萍聚。再睹尔，认休误。"
"凄凉犯","清末近现代初","俞陛云","旂常俎豆消沈尽，江天尚峙小阁。先朝勋伐，云龙风虎，建牙开爵。楼船晓泊。拥裘带、雍容莲幕。倚危阑、凌霞高咏，英采想褒鄂。艇子明湖畔，衰柳残荷，依然城郭。争棋局换，更谁谈、征吴雄略。上将弓刀，共环佩、一般萧索。对平沙、败苇飒飒雁骛落。"
"南歌子","清末近现代初","俞陛云","霜意惊寒早，云痕带梦浮。衰杨已觉不禁秋。况听数声征雁过江头。帘箔低慵卷，书签散未收。假饶真个不知愁。何事夕阳无语独登楼。"
"一萼红 访香山团城。乾隆时金川荡平，阅武策勋于此","清末近现代初","俞陛云","策疲驴，访先朝行殿，沙涧踏新晴。老栝皴霜，盘松托月，萧瑟并作秋声。剩三两、白头戍卒，伴过客、楼堞指空营。瘦塔云颓，丰碑藓合，没个人行。峰际危碉错峙，记高秋肄武，玉辇曾经。列帅韬弓，名王进炙，开边九驿威名。莫重向、禅房话旧，恐残衲、世外也伤情。一片摇风燕麦，绿遍荒城。"
"南歌子","清末近现代初","俞陛云","吴语吹香软，湘弦拂指柔。当年烟月恣遨游。只觉无边春色聚眉头。芳序愁中过，閒情老去休。拚将沈醉换封侯。其奈酒醒风雨满西楼。"
"清平乐","清末近现代初","俞陛云","翠深红浅。春在阑前见。冉冉春归随梦远。只记梦痕一点。鱼书待寄江头。萦洄多少閒愁。乾了半池残墨，摊笺欲写还休。"
"东风第一枝·秋蛩","清末近现代初","俞陛云","才响篱根，旋移墙角，商声觅更无处。凄清时恼愁眠，断续如闻絮语。秋娘身世，尽催换、年光迅羽。下香阶、微叹花阴，惹得泪丝飘雨。泣荒原、家山已破，诉归心、江帆又阻。生涯废井颓垣，旧梦珠阑玉砌。尽情啼煞，谁惜汝、风酸月楚。委虫沙、劫后残魂，好趁夜凉呼取。"
"浣溪沙","清末近现代初","俞陛云","连日轻寒掩小楼。东风回煖上帘钩。寻芳林墅暂淹留。画舸朱轮春寂寂，断云孤鹜晚悠悠。遣怀赢得是清愁。"
"风蝶令","清末近现代初","俞陛云","桃涨鸥乡润，芹泥燕垒融。湿云渐起大堤东。知是谁家楼阁雨声中。弱柳攀新翠，流波唱洗红。薄罗衫子早应缝。其奈愁笼蝉鬓谢娘慵。"
"四字令","清末近现代初","俞陛云","香霏绛绡。鬟欹翠翘。芳尊小醉葡萄。晕梨涡浅潮。清波桂桡。垂杨画桥。流莺啼上花梢。和微风过箫。"
"四字令","清末近现代初","俞陛云","晶奁罢妆。金炉罢香。当年秀压群芳。醉瑶台羽觞。花阴半窗。寒衾半床。今生拌得思量。尽秋钲夜长。"
"点绛唇","清末近现代初","俞陛云","社鼓饧箫，匆匆春事消磨尽。絮飞风紧。掩却文鸾镜。鹤苑书沈，消息凭谁问。无人径。梨花清冷。瘦了斜阳影。"
"鹧鸪天","清末近现代初","俞陛云","一桁帘衣掩碧窗。年来芳草满池塘。题诗蕉叶痕应在，过枕梨云梦渐忘。花寂寂，月苍苍。旧经行处耐思量。小楼连夜西风里，吹尽凭阑袖底香。"
"浣溪沙","清末近现代初","俞陛云","三月杨枝作絮飞。为怜离别点春衣。烟痕眉翠两依依。忆远书多江燕少，倚阑人瘦杏花肥。绣檀回枕梦华非。"
"浣溪沙","清末近现代初","俞陛云","淡淡云天雁去遥。为传秋意到蘅皋。禁寒应瘦楚宫腰。故国斜阳明灭影，隔江风信浅深潮。乡愁离思并眉梢。"
"蝶恋花 花前感旧","清末近现代初","俞陛云","为访江梅侵晓出。翠袖禁寒，小傍琼蕤立。拣取繁枝亲手折。花光人影同清绝。插向铜瓶依砚侧。长忆摊笺，留得吟香笔。满地残英犹可拾。当时情味何从觅。"
"蝶恋花","清末近现代初","俞陛云","旧日池台春寂寂。花亦怀人，慵展芳心结。纵使满林开似雪。冷清清地谁来折。欲寄一枝江上驿。瑶瑟峰青，环佩无消息。归向芳园寻履迹。年深风雨苔痕蚀。"
"浣溪沙","清末近现代初","俞陛云","清露初收晓日妍。卖花声过小楼前。携来双影斗婵娟。静院回风重入听，搴帷微笑宛当年。一痕春梦淡于烟。"
"浣溪沙","清末近现代初","俞陛云","流水游龙日夜忙。艳歌齐唱踏春阳。罗衣还恋旧熏香。山鬼荒寒迎楚客，灵妃离合感陈王。悠悠终古问垂杨。"
"浣溪沙","清末近现代初","俞陛云","倚棹徐行断涧滨。流波何处荐香蘋。杜娘残鬓不胜春。倾海酿愁花酿泪，捣琼成屑麝成尘。四禅天上悔前因。"
"浣溪沙","清末近现代初","俞陛云","雪后登临手一杯。夕阳残粉画楼台。消愁能醉几多回。飞絮已随帘影卷，风篁疑约佩声来。绕阑行尽尽徘徊。"
"浣溪沙","清末近现代初","俞陛云","风色寒林落叶深。天涯遥夜感羁禽。苍苔行迹画廊阴。季女南山归缓缓，郎君东阁信沈沈。扁舟烟雨十年心。"
"摸鱼儿 故宫","清末近现代初","俞陛云","数前朝、江山几姓，兴亡千载何速。只余万瓦琉璃殿，结束帝王残局。人寂寞。任门掩金环，风雨花开落。沈沈哀乐。想玉玺晨传，漆车夜出，都付梦华录。重举目。换了嬉春绣毂。黍离谁问社屋。上阳宫女低鬟诉，亲见棋枰翻覆。珠泪掬。叹老大无归，冷溅湘娥竹。芒鞋踯躅。傍烟柳龙池，一枝折取，犹作旧时绿。"
"风入松 过吴门旧居","清末近现代初","俞陛云","重重云树掩清秋。何处问归舟。罗巾留得簪花笔，数行字、百遍凝眸。青鬓年光飘羽，沧江身世浮鸥。阊亭西去橹枝柔。载酒赋重游。黄昏贪泊横塘岸，为当时、曾傍妆楼。洗尽画帘人影，一痕新水芳洲。"
"风入松·过西湖旧居","清末近现代初","俞陛云","西湖不厌百回经。风日忆承平。画船散后供幽赏，烟云态、百变阴晴。秋在寂无人处，诗怀荡入空明。凤林重听晚钟鸣。坏壁认题名。墙阴一片苔衣绣，想拈毫、曾立娉婷。摇落江天文藻，钱塘凄咽潮声。"
"买陂塘·题丹石五弟所著言情小说","清末近现代初","俞陛云","傍湘筠、一痕梦雨，三生絮禅难证。十年恩怨鸳鸯褥，花底月明交影。眠未稳。倩金匼余香，融得相思凝。啼莺唤醒。怎小倦搴帷，落英如雪，换却好风景。青春事，准拟采芳幽径。兰苕翡翠相并。随函喜鹊猜应到，倘有银河中梗。人语静。怅细雨红梨，添了花枝病。霜钟暮警。荡宛转吟魂，双烟凌紫，绕遍翠鸾镜。"
"菩萨蛮 以清泉白石，养春兰数丛，作花颇盛","清末近现代初","俞陛云","花磁绮石沈檀几。微波漾出春痕细。湘女秀鬟斜。东风珠幕遮。明琼轻约步。不受芳泥污。生长苎萝乡。相思烟水长。"
"水龙吟","清末近现代初","俞陛云","酒边断句飘零，休烦传唱旗亭遍。那知换得，洛川珠佩，惊鸿瞥现。缓带翾风，轻裾蘸水，神光一片。掩红闺几度，沈吟取格，费银烛，三商剪。依约凌波步浅。拂香缨、桂旗暮卷。芳情焉托，绛霄路迥，黄初人远。飒飒灵飙，沈沈云海，几多清怨。写空濛无际，青峰斜月，雁声凄断。"
"忆江南","清末近现代初","俞陛云","怀前事，老屋住西偏。散学閒庭骑竹马，踏春荒圃斗风鸢。雏发乍垂肩。"
"忆江南","清末近现代初","俞陛云","怀前事，手稿课亲庭。五世传经双鬓雪，十年勤读一灯青。慈母倚帷听。"
"忆江南","清末近现代初","俞陛云","怀前事，童试集湖城。玉塔春烟浮碧浪，青帘名酒写乌程。隔岸卖饧声。"
"忆江南","清末近现代初","俞陛云","怀前事，行役纪燕郊。旷野一灯鸡唤梦，斜阳孤店马争槽。题壁破无聊。"
"忆江南","清末近现代初","俞陛云","怀前事，下第感归途。宫烛今看袍映锦，青衫谁见泪成珠。慰藉愧妻孥。"
"忆江南","清末近现代初","俞陛云","怀前事，姊弟共扬舲。古木荒祠探禹穴，桃花流水写兰亭。清咏隔船听。"
"忆江南","清末近现代初","俞陛云","怀前事，良友最难忘。沧海波平同倚槛，潞河船小每联床。村酒浣愁肠。"
"忆江南","清末近现代初","俞陛云","怀前事，乡味爱芳馨。柳叶鲜鱼青一点，筠篮小豆绿三升。南埭旧村民。"
"忆江南","清末近现代初","俞陛云","怀前事，醉倚岳阳楼。楚蜀千帆争落日，江湖双带划中流。一雁洞庭秋。"
"忆江南","清末近现代初","俞陛云","怀前事，游屐趁芳辰。压帽梅花元墓雪，插船杨柳虎邱春。烟月斗清新。"
"忆江南","清末近现代初","俞陛云","怀前事，夜雨泊申江。别泪红绡犹隐隐，片帆黄海正茫茫。愁与柳丝长。"
"忆江南","清末近现代初","俞陛云","怀前事，京国集簪裾。花厂香寻隆福寺，鱼羹清爱广和居。燕市屡停车。"
"忆江南","清末近现代初","俞陛云","怀前事，射策冠长安。祖泽旧曾留铁砚，君恩荣许侍金銮。一骑万人看。"
"忆江南","清末近现代初","俞陛云","怀前事，胜迹访南朝。倚枕寒潮喧铁瓮，钩帘浓翠画金焦。天阔雁声高。"
"忆江南","清末近现代初","俞陛云","怀前事，奇变破空来。一炬怒腾天泼墨，万枪齐逼地鸣雷。臣命贱蒿莱。"
"忆江南","清末近现代初","俞陛云","怀前事，独客怅无依。百结慈心空啮指，五更闺梦欲沾衣。消息断京畿。"
"忆江南","清末近现代初","俞陛云","怀前事，涉险且南行。夹道红巾单骑出，成堆白骨乱鸦争。雄县走三更。"
"忆江南","清末近现代初","俞陛云","怀前事，小驿醉闻歌。瘦马踏云寻鲁殿，短衣冲雨渡齐河。古戍晓寒多。"
"忆江南","清末近现代初","俞陛云","怀前事，尘土黯征衣。雁背秋光辞岱岳，马头平野见淮沂。辛苦贼中归。"
"忆江南","清末近现代初","俞陛云","怀前事，柳雪赋长征。水东瞿塘飞桨下，天低云栈踏空行。诗卷纪輶程。"
"忆江南","清末近现代初","俞陛云","怀前事，舞彩晋瑶觥。著述殚心丹诏奖，祖孙联步玉堂清。苹野句重赓。"
"忆江南","清末近现代初","俞陛云","怀前事，别业圣湖头。梅影欲浮春水舫，柳花多傍夕阳楼。岁岁此勾留。"
"忆江南","清末近现代初","俞陛云","怀前事，召试集彤廷。昭代特修鸿博典，故交同被鹤书徵。拔帜竞先登。"
"忆江南","清末近现代初","俞陛云","怀前事，展墓霅溪行。柔橹双枝摇燕尾，好山一角认鹅鸣。耕读溯元明。"
"忆江南","清末近现代初","俞陛云","怀前事，典籍傍西湖。柳色双堤金碧画，芸香万卷石渠书。开卷喜何如。"
"忆江南","清末近现代初","俞陛云","怀前事，游屐济南临。佛峪霜林环五色，龙山石壁削千寻。丈室妙香寻。"
"忆江南","清末近现代初","俞陛云","怀前事，故友共盘桓。澄碧潭光窥玉女，浓青山色写铜官。二氿水云宽。"
"忆江南","清末近现代初","俞陛云","怀前事，胜迹证传闻。幽秀祠堂严濑月，清奇水石鉴湖云。俊侣惜离群。"
"忆江南","清末近现代初","俞陛云","怀前事，艳迹访春风。词客旧庵题月上，尚书遗冢傍河东。小劫问残红。"
"忆江南","清末近现代初","俞陛云","怀前事，衡泌乐栖迟。踏月沧浪寻古墓，挥毫香刹写丰碑。閒事入新诗。"
"忆江南","清末近现代初","俞陛云","怀前事，兰玉绕阶生。白首慈闱劳望眼，青灯老屋出书声。头角渐峥嵘。"
"忆江南","清末近现代初","俞陛云","怀前事，白日去难回。旧梦翻如秋蒂散，乱愁时逐暮潮来。身世一徘徊。"
"浣溪沙","清末近现代初","俞陛云","碧玉年光记不真。画帘依约晓妆人。锦帷初卷日华新。浅梦化云愁化酒，轻阴如水雨如尘。九梁花影镜中春。"
"虞美人 送陈仲恕南归","清末近现代初","俞陛云","素心旧侣难为别。凄咽长亭笛。当年好景尽蹉跎。便是骊驹小驻待如何。凉秋连日风兼雾。生怕行程误。此身输与海天帆。犹得送君清影到江南。"
"清平乐","清末近现代初","俞陛云","乱帆望尽。错把归舟认。卜镜占签浑不准。负了鲤鱼风信。天涯此夕登楼。料应知我悲秋。江上一声哀雁，灯前万点离愁。"
"满江红·青岛","清末近现代初","俞陛云","一角青峰，敌三面、洪波环绕。尽年年、鼍鸣蛟舞，潮吞浪扫。碣石南来湾势转，扶桑东指帆痕小。问登封、七十二君多，谁临眺。兵气靖，夷歌闹。灯火夕，亭台晓。访元明残石，华楼遗庙。山色迥凝松翠秀，春风浓展樱花笑。向鱼鳞、峡畔认题名，吾曾到。"
"鹧鸪天 清溪道中","清末近现代初","俞陛云","白板桥西小径幽。桑阴微雨听鸣鸠。炊烟隐隐三椽屋，云水濛濛一叶舟。溪路转，橹声柔。渔娃梳洗对清流。世间多少风波苦，输与儿家字莫愁。"
"南歌子 示章式之词盟","清末近现代初","俞陛云","归信迟青鸟，春寒瘦绿鹦。芳尘凝榭旧经行。依约炉香帘影不分明。蠹饱愁边字，鹃啼劫后声。久拚流水洗余情。无那回潮心上去还生。"
"临江仙","清末近现代初","俞陛云","掩尽青骢门外迹，香泥绿遍苔钱。玉钗敲竹信悠然。春寒临水榭，人倦养花天。檀篆金炉愁共袅，小风吹断还连。匆匆槐火又今年。镜慵朝损黛，灯灺夜还眠。"
"忆旧游","清末近现代初","俞陛云","问雕梁归燕，亲见年时，月满花秾。车骑雍容惯，正珠歌翠舞，锦幄千重。五陵几多豪侠，回首感飘蓬。浑不信当初，郁金堂畔，解佩相逢。匆匆。已陈迹，记大道青楼，曾驻花骢。绮梦如云远，又疲驴乌帽，残照西风。黯黯黄尘影里，谁倚旧帘栊。剩头白刘郎，芳桃忍说前度红。"
"鹧鸪天 郊行","清末近现代初","俞陛云","摇兀单车出禁城。西山浓翠马头迎。秧针刺水青于染，柳浪翻风绿渐成。招胜侣，趁新晴。前游山寺认题名。夕阳又转敲楼鼓，催换年光是此声。"
"南乡子","清末近现代初","俞陛云","秋色上征袍。野岸行吟慰寂寥。笛里关山愁独往，迢迢。海角寒云带雁高。村柝转深宵。梦渡松陵第几桥。才近乡园惊又醒，萧萧。风卷芦花夜长潮。"
"木兰花慢 焦山登眺","清末近现代初","俞陛云","耸仙姝螺髻，拥晴翠，立中流。看北固亭台，南徐壁坞，今古悠悠。轻帆趁潮晓渡，倚松寥、高阁对清秋。寂寞江山踞虎，苍茫田地浮鸥。扁舟。去还留。临绝巘，俯沧洲。望东溟浩渺，鲸鲵蹴浪，海思云愁。严疆更无戎索，任修罗、戈戟乱神州。庾信暮年词笔，哀吟岂独江头。"
"扬州慢","清末近现代初","俞陛云","翠暖红酣，丁歌甲舞，天街风日承平。逐五陵年少，箫鼓逗春城。正三月、柳花吹处，脂香压酒，银脍调羹。任玉山颓醉，浑忘鱼钥深更。司勋重到，历华鬘、劫后心惊。踏旧院蘼芜，阑前月色，今为谁明。剩有梨云入梦，西风戛、铃佩轻盈。聚眉峰两角，凄然多少幽情。"
"踏莎行 匑厂先生碧虑商歌。依弁阳翁题中仙词卷调敬赋，张尔田初稿","清末近现代初","张尔田","败柳官桥，乱花歧路。十年红萼谁为主。白头拚卧蓟门烟，愁心怕见江南树。半箧秋词，一襟幽素。美人镜里■迟暮。不堪飞落更相思，尊前肠断方回句。"
"应天长 调寄应天长奉题公渚道兄碧虑馆词，即希正拍，则沄","清末近现代初","郭则沄","镫寒黍梦，筝乱絮痕，华年半侵哀乐。倚遍旧栏斜日，声声恼清角。东风懒，莺讯错。暗泪染、背花弦索。凤枝断，粉涴香黏，自分飘泊。愁鬓送残山，阵雁来时，荒翠更非昨。问讯故国山色，何人主红萼。蘼芜恨，拚刬却。又怨写、燕泥帘幕。瘦吟苦，对诉新寒，除是归鹤。"
"永遇乐 词综补遗题词","清末近现代初","郭则沄","弹墨罗襟，沾尘玉篴，幽事寻惯。砚水烘晴，瓶花媚晓，帘外青禽唤。花庵余韵，竹垞残谱，岁月暗添词卷。联题在、园林胜处，好着醉船吟幔。烟沽旧别，荒笳催老，镜颜偷换。弦外笺愁，灯前顾影，残梦衣香褪。南州借旅，西园补记，重结汐盟鸥伴。宫城晚、斜阳满眼，暮云掩断。"
"西子妆慢·北渚泛月","清末近现代初","郭则沄","银粉抹栏，翠涟飞桨，翳岸林峦浮雾。扣舷人唱月中行，飐凉镫、梦惊残鹭。虹河夜午。睇北斗、天都回处。黯诗愁，问柳昏花暝，谁家院宇。芳期误。笛唱西风，又近凝碧路。夕波寒影落鱼龙，浸玉壶、几行烟树。流光易去。渺鸳棹、衣香前度。暗惊心，一片秋声骤雨。"
"风入松 咏圃中牵牛花","清末近现代初","郭则沄","瑶阶如水露华凉。才放锦栏长。牵丝不恨银河远，背西风、自系明珰。多少星帱鸯泪，新来染遍罗裳。小庭摇影伴垂杨。霞晓绚幽妆。团栾巧似天钱样，结相思、碎织秋香。梦醒难寻琼佩，一生惯避斜阳。"
"凤凰台上忆吹箫 夏夕同枝巢北渚桥亭纳凉，纵谈旧事","清末近现代初","郭则沄","鸥约银波，虹横翠渚，衣香扇影回环。乍柳烟明处，唤起吟蝉。渐次游船收尽，閒不整、镜里山鬟。微凉逗、疏帘水外，小艇花间。流连。故人共语，叹几度池灰，催老朱颜。倚画屏风露，依旧高寒。身世秋荷易老，多生泪滴损珠槃。禁回首、生衣夜凉，泥煞阑干。"
"西子妆慢·和石工敬跻堂秋望","清末近现代初","郭则沄","雕槛约波，画窗临水，镜外衣尘花雾。闹红歌板叠鸳桡，占新凉、暗输烟鹭。秋心最苦。听叶底、啼蝉未住。旧池台，指数行宫柳，仙舻何许。行云路。碧汉风多，怨共铜狄语。笛寒天远咽离鸿，溯夕沧、恐无归处。愁红懒舞。剩孤恨、如潮来去。对西山、立尽重帘暮雨。"
"宴清都 瓶花簃词集，咏瓶中芍药，限宴清都调","清末近现代初","郭则沄","障蜡余寒浅。芳情托、汉宫春后归燕。瑛槃罢舞，琼壶悄熨，晓丛初剪。吹香怨隔雕阑，惓旧■、东风半面。教画阁、遂唱飞来，偎■笑靥如展。青■翠管长闲，游蓬紫曲，欢绪天远。愁漪泪叠，离烟思冷，倚情伤晚。凭谁为歌金缕，只点入、悲花倦眼。检梦痕、惜取琼枝，啼红洒遍。"
"烛影摇红 为蔚如题楼台梦影图","清末近现代初","郭则沄","啼雁烟江，几行残柳斜阳坠。絮花狼藉掩雕阑，千感筝心敛未。引危弦、回潮又起。楼台如梦，冷约閒鸥，商量身世。还忍伶俜，梦回虚盼归舟字。散场欢笑水东西，多少牵愁地。断稿沧州漫理。睇红桑、迷茫海气。斗槎回后，待讯钟山，年时荒翠。"
"双双燕 哲园灯社以新燕命题，同人写新燕为灯。因题小词，并索诸君同赋","清末近现代初","郭则沄","旧帘剪断斜阳影，东风又窥朱户。春寒怨晚，山暝水昏慵度。飘梦雕阑未稳，蓦偷眼、梨云深处。新来瘦了垂杨，怎约流莺同住。私语。伶俜翠羽。楼望久、恩情忍抛芳缕。珊钩初挂，暗怯乱红争舞。勾起蘼芜倦绪。问别后、乌衣谁主。羞傍画檐，长日趁人来去。"
"霜花腴 赠孟劬","清末近现代初","郭则沄","旧京倦笛，占绮秋、天香唤起词仙。花影帘低，药烟窗暗，吟怀梦味俱閒。楚兰自怜。系暮愁、分付骚笺。尽荒波、老却沧鸥，禁他留眄水云寒。鹓侣几人长健。叹残山满眼，去住都难。白社樽疏，青门身懒，归鸿负约年年。怨歌漫传。算倦游、还恋危栏。劝清欢、补理巾裘，镜霜珍重看。"
"水龙吟 挽孟劬","清末近现代初","郭则沄","招魂如隔重城，伤心翻雨吴鸿至。寒林日落，衰兰春谢，山河凄异。史稿沧桑，词名湖海，并时谁嗣。叹长安残劫，危枰未了，胡不忍，须臾俟。早悟浮云身世。恋京尘、欲归无计。花阴醉盏，药烟病榻，看君憔悴。古调消沈，当歌万感，抚琴孤涕。更伤高愁眼，斜阳处处，是消春地。"
"瑞龙吟 延寿寺济公招赏雨中牡丹","清末近现代初","郭则沄","垂虹转。依旧翠径通门，画廊连院。空帘长日无人，愁罗恨绮，伤春谁见。暗凝眄。妆罢凤鬟低亸，露浓香溅。行云半湿罗裙，宝阑斜倚，新寒似浅。抛尽罗屏前梦，系情休问，宣华亭苑。罢舞翾风，芳心含恨犹卷。维摩病榻，坐送千红断。思量到、灯床对话，歌屏尘扇。点泪金尊懒。拚付与吴弦，潇潇弹遍。醉痕最惜，一襟花片。"
"忆江南 沽上水香洲杂咏","清末近现代初","郭则沄","芳洲好，八里古台边。渔篴吹来青箬雨，游船摇过绿杨烟。人影镜中天。"
"忆江南","清末近现代初","郭则沄","芳洲好，小筑傍云涯。篆路转头迷港汊，鉴塘倒影现亭台。门外藕花开。"
"忆江南","清末近现代初","郭则沄","芳洲好，临水小柴门。莲渚窥人鱼最乐，竹篱迎客鸭能言。船系碧芦根。"
"忆江南","清末近现代初","郭则沄","芳洲好，花竹绕精庐。蝶影閒畦金粉地，鸥盟小榜水云居。题遍练裙书。"
"忆江南","清末近现代初","郭则沄","芳洲好，结屋近沧浪。风露三更停画桨，烟波四面绘琼窗。花外水都香。"
"忆江南","清末近现代初","郭则沄","芳洲好，曲径罨清溪。花影不离桥上下，柳阴微界水东西。一带短长堤。"
"忆江南","清末近现代初","郭则沄","芳洲好，最好一沤亭。药径引泉通石井，花塍觅路出烟汀。处处碓车声。"
"忆江南","清末近现代初","郭则沄","芳洲好，新拓草堂幽。罢酒阑干溪月午，飘镫帘幕水风柔。三十六陂秋。"
"忆江南","清末近现代初","郭则沄","芳洲好，清赏四时宜。春望曲歌杨柳岸，秋吟人醉菊花篱。踏雪更相期。"
"忆江南","清末近现代初","郭则沄","芳洲好，难得主人贤。归路依依花压袖，清光泛泛月随船。一枕小游仙。"
"一萼红 夏雨初过，小园夜坐，次石帚韵写怀","清末近现代初","郭则沄","暗花阴。恁幽苔绣遍，凉袭水晶簪。收雨云闲，偎烟月懒，琴罢愰沈沈。翠杨外、谁家倚笛，引愁绪、啼断绕板禽。悄感流光，画窗低处，银汉斜临。回首液池天远，甚悤悤粉坠，苦结莲心。风露飘衣，星辰插鬓，归梦重费追寻。忍抛轻纨旧笥，记当时、曾染麝香金。只怕墙蕉卷愁，又报秋深。"
"扬州慢 题讱盦填词图","清末近现代初","郭则沄","荒翠沈山，乱芜连苑，梦边处处斜阳。记斑骓别后，早瘦了垂杨。念身世、危阑易倦，过江吟鬓，新染吴霜。纵胡沙春渺，花前多少回肠。旅蓬漫恨，莫清愁、天注须偿。赚竹里添图，蘋洲换谱，重理余狂。惘惘倚廔笛语，乡心远、约住幽香。问羊裙谁系，还凭新雁商量。"
"浣溪沙 题抱香室填词图","清末近现代初","夏敬观","独抱幽香倚枕吟。纫兰谁会楚骚心。笼弦过指听商音。栩栩庄周花罥蝶，声声杜宇竹栖禽。物情相感意俱深。"
"天香 抱香室填词图题辞，和原韵","清末近现代初","夏敬观","天外凭栏，秋边倚篴，无情烟柳如此。散雨吴杯，吟霜楚调，负却怨红愁绮。沧江夜迥，刚曲罢、冷蟾飞起。孤感遁惊云鬟，新寒暗怜姜指。迢迢梦华帝里。睇长陵、堕烟凝紫。悄熨海南残炷，寸心灰矣。古恨人间解围，早移尽、霓裳旧宫徵。怕理危弦，声声惹泪。"
"浪淘沙 题抱香室填词图","清末近现代初","潘飞声","村落寂无人。门掩残春。桃花水似晋时津。君自抱香何处隐，一瓣清真。艳摘与香薰。写韵频频。雕红刻翠总伤神。老去填词飘尽泪，竹垞前身。"
"种菊同苕雪治芗作七首 其二","清末近现代初","陈曾寿","晨光发奇姿，皛日起我早。皎皎玉盘盂，亭亭众芳表。九幽郁洁意，风露白清晓。沉冥亦有秋，冷士岂枯槁。谁怀汲汲志，既晚无用好。真意不相违，弃捐何足道。"
"种菊同苕雪治芗作七首 其三","清末近现代初","陈曾寿","灵均赋秋菊，终古以为期。采采见南山，淡磊渊明诗。沉吟二子作，古逸影灯帷。开门汲井阑，雪厚白玉墀。积阴竟滔天，草木其能违。但解菊中趣，虚白原芳菲。"
"种菊同苕雪治芗作七首 其四","清末近现代初","陈曾寿","皇天赋我知，平居动心魂。寒灰一念在，耿耿不能髡。朝北暮天池，何物为鹏鹍。故园一篱秋，夜梦常温温。物候万不齐，何由讯寒暄。琤然一叶脱，若减寥天痕。归墟不早计，感此大化奔。安能荷鸦嘴，退息南山根。"
"种菊同苕雪治芗作七首 其五","清末近现代初","陈曾寿","春花态多方，维菊实兼之。吐纳九秋精，变化绝思惟。衣白与衣黄，洒落天人姿。入道初洗红，连娟青蛾眉。缤纷天女花，微笑难通辞。亦现庄严身，狮象千威仪。颇疑造物巧，意欲穷般倕。得非骚赋魂，搏化为此奇。世人立名字，与俗同妍媸。心省不能言，此妙无人知。"
"种菊同苕雪治芗作七首 其六","清末近现代初","陈曾寿","瑩骨醒寒寐，竹雪明照窗。微风振琅玕，掩冉久难降。亲炉暖宿茗，犯冰浥寒缸。冬严入秋花，清绝不可双。坐觉萧寥心，歛定还在腔。有弟尺书来，计程发龙江。皑皑雪黏天，四极绝吠厖。遥知予季念，楚梦暗兰茳。孤芳此相待，伫听幽径跫。"
"种菊同苕雪治芗作七首 其七","清末近现代初","陈曾寿","凝阴齐忧端，六合同凛冽。冰锋入瓶樽，却此霜下杰。虚壁荧四照，孤几心光结。岂关护养殊，尽性为奇节。采露忆芳晨，裛袖香未灭。微茫履时心，随序惊飘瞥。万物有成毁，愿续须臾绝。号木晚未休，催年亦何切。"
"庸庵尚书寄赠见怀二律依韵和酬 其二","清末近现代初","陈三立","湖上墓旁屋，传闻修水筒。寻幽一筇雨，吹梦万山风。收取英灵去，销磨醉醒中。放梅楼阁晓，应变北枝红。"
"庚子诗鉴 其一","清末近现代初","郭则沄","峨峨旗箭拟高牙，帐下群凶击柱哗。蝇拂纶巾谁氏子，黄袍一旦竟身加。"
"庚子诗鉴 其二","清末近现代初","郭则沄","异派寻源未易殚，流传青县又沧滦。白阳别教君应是，苴杖麻衣素练冠。"
"庚子诗鉴 其三","清末近现代初","郭则沄","覆篑无功海水深，年时危谤苦侵寻。蚕庄残劫天难问，末路终虚赎命金。"
"游三阳寺","清末近现代初","于右任","载酒三阳寺，寻碑兴倍增。民穷先废学，庙破竟无僧。造像搜频得，浮图倦未登。归途书所见，哀雁过高陵。"
"嘉峪关前长城近处远望","清末近现代初","于右任","天下雄关雪渐深，烽台曾见雁来频。边墙近处掀髯望，山似英雄水美人。"
"浣溪沙 塔里木戈壁中忆阿克苏温宿之游","清末近现代初","于右任","何代何王剩地牢？龟兹霸业已萧条。西风吹雨过平桥。高柳阴中驰骏马，巴依园里选葡萄。别开舞派女儿腰。"
"疏附县谒香娘娘墓","清末近现代初","于右任","喀什河前沙枣香，巍峨祖庙拜香娘。最怜家国无穷感，生死重经旧战场。"
"天池旁有道士庙，余为题曰灵山寺。住寺中三日，作书甚多","清末近现代初","于右任","雨过高峰雾忽开，月明照影一徘徊。醉余挥洒天山上，似向瑶池洗砚来。"
"三十五年八月十二日，夜宿天池上灵山道院，不寐有作","清末近现代初","于右任","飞度天山往复还，今来真是识天颜。云中瀑布冰期雪，月下瑶池雨后山。行远方知骐骥贵，登高那计鬓毛斑。夜深惘惘情难已，万木啼号有病杉。"
"与文白、敬斋、觉民、文彦诸公再至庙儿沟","清末近现代初","于右任","山后白云起，山前白云迎。云合作微雨，寒气相与生。高峰悬万树，佛祖缀珠璎。树树如宝塔，卓立向天争。牧草正肥美，牧儿歌且行。笑指天山说：吾之夏令营。髯也频来此，为吾平不平。"
"焉耆至迪化机中作 其一","清末近现代初","于右任","雪似山之衣，云似山之冠。修洁复修洁，容君面面看。"
"焉耆至迪化机中作 其二","清末近现代初","于右任","横度天山去，横度天山归。瑶池在何处？白云来去飞。"
"早晴新大楼上远望","清末近现代初","于右任","一雨新晴万卉蕃，凉生襟袖寂无喧。天山南北都开朗，独倚高楼望故园。"
"庙儿沟出游","清末近现代初","于右任","游牧天山上，天山是我家。东西数千里，采遍雪莲花。"
"与文白、敬斋、冀野、新令、觉民、文彦、麦思武德、包尔汉、阿合买提江诸公庙儿沟野餐二首 其一","清末近现代初","于右任","引得春风出塞难，还期万里报平安。流传故事天山下，马奶如醇进野餐。"
"与文白、敬斋、冀野、新令、觉民、文彦、麦思武德、包尔汉、阿合买提江诸公庙儿沟野餐二首 其二","清末近现代初","于右任","树如宝塔无边翠，雪作河源不断流。四海一家歌且舞，夕阳红映庙儿沟。"
"江城子 阿克苏至喀什机中作","清末近现代初","于右任","先生得意出阳关。在空间，且流连。乌鲁木齐，河上月儿弯。又乘长风前进也，真不管，鬓毛斑。多情好事亦因缘。说高寒，有蝉娟。争向机中，一孔看天山。闻道飞行戈壁上，沙漠漠，路漫漫。"
"望博克达山不能上也","清末近现代初","于右任","幼作牧羊儿，老至天山下。天山不可登，还须习鞍马。"
"人月圆 迪化至阿克苏机中作","清末近现代初","于右任","人生难得新机会。天上看天山。人间天上，人间天上，天上人间。卢生作曲，韩生作画，我捋银髯。昆仑在左，白龙堆上，孔雀河边。"
"题聆风簃集","清末近现代初","夏敬观","闽诗虽稍后，盛始宋南渡。于赣同诗风，比接述骚赋。作家十数辈，堂堂一州聚。秋岳性情正，济以学养素。赡辞工且速，记问入镕铸。石遗序君集，誉君亦吾誉。吾诗岂及君，稍资困学助。偶然称古贤，岂自标家数。诵古罕有获，溢分吾增怍。平生遣有涯，徒假文字故。读书靡所用，与世宜异趣。诣君聆风簃，心焉默有悟。行间慎加墨，窃恐点窜误。佩君一生言，砥流不枝牾。"
"译诗一首","清末近现代初","汪东","云微漾朝雾，豁我明眸双。原野仅可瞩，其外为长江。水上群舟翔，纵横乱帆楫。高突列岸旁，吐烟烟如墨。我目送洪流，曲到峦深处。心知渠所响，直趋海中去。合沓万山起，拦路相束挟。渠心辟艰阻，奔腾冲出峡。忽与平野逢，万派并千源。浩浩涨无垠，奔流遂不还。经过多荒芜，井邑无人居。逝不相回顾，波涛日夜驱。怜渠只一心，一心何悃悃。归流到海中，永永无复尽。我目送此水，直到天尽头。我心随此水，并入大海流。倾耳如有闻，汹涌来惊涛。心知实非是，风撼群松梢。"
"投枪行 J.Mc DONOUGH作","清末近现代初","吕碧城","昔闻延陵子，挂剑吊荒垒。今闻摩登氏，投枪泣寒汀。感逝犹常轨，游侠斯奇型。至仁参造化，物我无畛町。郊原弭狝薙，世界销甲兵。爰以风人旨，译此投枪行。潋滟鹿湖水，六丈深且莹。有枪沉其底，往事感生平。投枪缘何事，仁义所驱成。流光三十载，回忆心犹怦。其时有牝鹿，就湖饮清泠。吾枪既燄发，鹿蹶不能行。既蹶复奋起，步趾苦伶仃。吾心骄且喜，趋前视所赢。始知为鹿母，舐雏如抚婴。雏鹿骤矢母，弱体尤震惊。谁无母子爱，云何施缴矰。吾魂如着魇，羞愧相交萦。又如人以指，直指吾心坑。指我复鄙我，刺痛如棘荆。陷吾于不义，此枪实囗惩。以枪投湖水，雪浪相翻腾。长跪向湖畔，申誓兼涕零。我永不食肉，我永不戕生。湖滨葬鹿母，搏土筑孤坪。回身取雏鹿，偎拥哀且矜。抱鹿独归去，日暮凄长征。一勺碧湖水，悠悠万古情。"
"别谢一超、蓝训材、袁嘉猷、连贯","清末近现代初","柳亚子","复壁殷勤藏老拙，柳车辛苦送长征。须髯如戟头颅贱，涉水登山愧友生。"
"新村题壁借某公韵","清末近现代初","柳亚子","桃源凭仗好风吹；一任仙柯烂局棋。万里鸿嗷此安宅，几家鸳侣惜分离。时危真似枯枰劫，世乱还须国手医。倘作陈抟驴背笑，海东妖孛渐沉西。"
"一月十八日海丰旧友袁嘉猷过访有作 其一","清末近现代初","柳亚子","赠我延年之大药，感君援手在穷途。当时行役舟车瘁，此日重逢肝胆粗。各有相思动寥廓，可无魂梦落江湖。谢生长逝蓝生远，说到酬恩泪眼枯。"
"一月十八日海丰旧友袁嘉猷过访有作 其二","清末近现代初","柳亚子","将逢难忘日中墟，直到兴宁分手初。况瘁钟郎情谊厚，飘零谢嫂讯音虚。沧桑历劫终逢汝，恩怨填胸孰起余？安得梓乡成解放，彭生墓上见旌旟。"
"应制题钱选《兰亭观鹅图》","清末近现代初","王国维","霅川妙绘世无多，内史风期意若何。须信飞潜无二理，跳天龙与戏池鹅。"
"焉耆至迪化机中作","清末近现代初","于右任","雪似山之衣，云似山之冠。修洁复修洁，容君面面看。横度天山去，横度天山归。瑶池在何处？白云来去飞。"
"与文白、敬斋、冀野、新令、觉民、文彦、麦思武德、包尔汉、阿合买提江诸公庙儿沟野餐二首","清末近现代初","于右任","引得春风出塞难，还期万里报平安。流传故事天山下，马奶如醇进野餐。树如宝塔无边翠，雪作河源不断流。四海一家歌且舞，夕阳红映庙儿沟。"
"庚午二月初二日为怡园主人六旬双庆暨母夫人八秩华诞社友具餪筵为寿二首","清末近现代初","王其元","豫祝怡园嘏，春阴酿绮筵。几人周甲庆，一老杖朝年。母寿兼妻令，宾嘉复主贤。楼头听夜雨，消息杏花天。省识朋簪寿，君家美独专。合成年二百，祝到客三千。桃熟西池上，尊开北海边。愿将身化燕，飞贺画堂前。"
"奉读冶盦仁兄五十述怀诗赋此谨赠二首","清末近现代初","王其元","百龄强半过匆匆，壮志潜消离乱中。劬学助丸劳柳母，读书下酒赏祁公。君能行路九千里，我忝长年廿四风。赢得清名诗卷里，雅怀当与谪仙同。烽火惊心退息佳，皋比还我旧生涯。欲谋多士臻高格，端赖真师分二斋。津上剑光终有合，丰城宝气讵长埋。从来大器成都晚，君是香山九老侪。"
"庚午新正，季鸣景侯补行消寒第三集二首","清末近现代初","王其元","漫园荒后适园兴，子弟能诗祖武绳。两世清才最难得，几人心醉玉壶冰。昨宵微雨酿新春，天为留君作主人。形迹休分南北阮，座中半是葛天民。"
"读史二十首","清末近现代初","王国维","回首西陲势渺茫，东迁种族几星霜？何当踏破双芒屐，却向昆仑望故乡。两条云岭摩天出，九曲黄河绕地回。自是当年游牧地，有人曾号伏羲来。及及生存起竞争，流传神话使人惊。铜头铁额今安在？始信轩皇苦用兵。澶漫江淮万里春，九黎才格又苗民。即今腿髻穷山里，此是江南旧主人。二帝精魂死不孤，嵇山陵庙似苍梧。耄年未罢征苗旅，神武如斯旷代无。铜刀岁岁战东欧，石弩年年出挹娄。毕竟中原开化早，已闻昉铁贡梁州。谁向钧天听乐过，秦中自古鬼神多。即今《诅楚文》犹在，才告巫咸又亚驼。汉作昆池始见煤，当年赀力信雄哉。于今莫笑胡僧妄，本是洪荒劫后灰。挥戈大启汉山河，武帝雄才世讵多。轻骑今朝绝大漠，楼川明日下洋河。惠光东照日炎炎，河陇降王正款边。不是金人先入汉，永平谁证梦中缘。北临洛水拜陵园，奉表迁都大义存。纵使暮年终作贼，江东那更有桓温。江南天子皆词客，河北诸王尽将才。乍歌乐府《兰陵曲》，又见湘东玉轴灰。晋阳蜿蜿起飞龙，北面倾心事犬戎。亲出渭桥擒诘利，文皇端不愧英雄。南海商船来大食，西京袄寺建波斯。远人尽有如归乐，知是唐家全盛时。黑水金山启伯图，长驱远摭世间无。至今碧眼黄须客，犹自惊魂说拔都。东海人奴盖世雄，卷舒八道势如风。碧蹄倘得擒渠反，大壑何由起蜇龙。"
"读史二十首 其八","清末近现代初","王国维","《春秋》谜语苦难诠，历史开山数腐迁。前后固应无此文，一书上下两千年。西域纵横尽百城，张陈远略逊甘英。千秋壮观君知否？黑海东头望大秦。三方并帝古未有，两贤向厄我所闻。何来洒落樽前语：天下英雄惟使君。五国风光惨不支，崖山波浪浩无牙。当年国势凌迟甚，争怪诸贤唱攘夷。"
"荷叶杯 戏效花间体","清末近现代初","王国维","手把金尊酒满，相劝。情极不能羞。乍调筝处又回眸。留摩留。留摩留。矮纸数行草草，书到。总道苦相思。朱颜今日未应非。归摩归。归摩归。无赖灯花又结，照别。休作一生拚。明朝此际客舟寒。欢摩欢。欢摩欢。谁道闲愁如海，零碎。雨过一池沤。时时飞絮上帘钩。愁摩愁。愁摩愁。昨夜绣衾孤拥，幽梦。一霎钿车尘。道旁依约见天人。真摩真。真摩真。隐隐轻雷何处，将曙。隔牖见疏星。一庭芳树乱啼莺。醒摩醒。醒摩醒。"
"偶得三绝句","清末近现代初","王易","素丝染色慎防绝，大气弥天看似无。莫问是非松柏栗，照人山月总长孤。南山鸟避北山罗，西海鱼翻东海波。鬼窟幽妖谁可脱，自呼帝子鼓云和。聋虫待教愚堪哂，漫画奔忙智亦忧。读尽世间书万卷，争如两字识无求。"
"清明思袁山二首","清末近现代初","王易","心随落日向天西，江国清明绿已齐。便有千秋亦何补，山阴微雨鹧鸪啼。花缘媚世频经眼，水拟催年亦照颜。安得青皋三十亩，自扶泥锸倚青山。"
"柏庐赏予闲吟绝句谓可作画更杂占数章索之","清末近现代初","王易","王舍二千五百众，仙居三十几重天。荒冈矮屋秋如梦，好乞闲工卧听泉。小溪没髁宜牛饮，濯足时闻孺子歌。写得黄庭遗道士，晓来矶畔放双鹅。鸦巢著树枯条密，蚁垒依墙夜雪封。暂起推窗纳朝日，槎枒犹讶对苍龙。溟濛篁润欲盈襟，隐约茶烟半隔林。多事板桥流水细，蘋风萝月一鸣琴。"
"题达摩面壁图二首","清末近现代初","王易","一壁何堪守故常，寸田无碍自清凉。人天坐阅虫沙劫，便幻空花不觉香。戒定从能达上乘，禅宗多事尚传灯。文章此外无馀业，我亦澄怀似老僧。"
"村居漫兴三首","清末近现代初","王易","林鸦故故弄朝暮，塍草依依绿到门。流水不知春意绪，乱将花片去前村。雨脚连山滞不行，流莺时作可怜嘤。绿窗梦觉慵推枕，多谢斜阳屋角明。簇簇新桃隔古津，闲闲凉月待归人。相期旱岁为霖雨，只有山云最苦辛。"
"诗味二章示迪儿","清末近现代初","王易","诗味有甘苦，作者当自知。譬如啜好茗，惟苦乃见奇。鹿鸣继二南，世岂无甘诗。甘境未可久，苦则长相随。人生遇多舛，大块气常噫。湍濑水有声，惊飙木摇枝。韩以不平喻，欧以易好为。道苦终含甘，十苦宁能辞。苦自众心有，健者一吐之。甘必自苦来，不则哺糟醨。味得苦中甘，舌本方非痴。所以屈杜言，千古甘胜饴。我读古人诗，我亦识古人。古人未知我，此意胡曲伸。昔贤骨已朽，言在今犹新。心同理无殊，服异德堪邻。达者燮阴阳，穷士困风尘。自非言足立，身没名俱湮。有言未必德，爝火比宵燐。真体既内充，光辉含八垠。上下二千载，篇什张鱼鳞。能兴后世怀，赖有不磨真。倘昧此枢机，袭貌而遗神。吾衰嗟莫及，尔俊其传薪。"
"似实先三首","清末近现代初","王易","鲁生万卷尚未厌，昔人五车能几何。赵中有令自太俭，秦延君说无乃多。驽马十驾能千里，檐蛛千丝成一罗。试使云帆涉沧海，朝宗无尽总先河。刘云愈愚必以学，韩谓加骨可希光。子孟无术固堪惜，湘东能读安救亡。贵多贵少有二理，讥大讥小非一纲。稽古居今未容易，漫从歧路觅亡羊。万言不敌一杯水，百药莫如三折肱。持方纳圆岂求合，炊沙作糜谁复能。至道有时云障日，独行常恐鬼吹灯。为山掘井我难遂，看子浮图张七层。"
"秋兴三首","清末近现代初","王易","皓皓朝日光，唧唧应候虫。旋疑故友来，庭角生悲风。捲帷宣积蒸，牵裾步芳丛。不知何事贵，立坐无礼容。东邻谁家子，感秋寄枯桐。岂惜盛衰迁，果哉观未通。惟秋乃能肃，惟士乃有穷。何如恣开颜，白日犹可东。清晨挟书出，归息及亭午。栖栖十步间，何解羡高举。湖漘柳将髡，后会期百五。朝烟悬影低，郁郁如怨语。韶年转户枢，遑敢计辛苦。丹黄到宵分，欺窗几更雨。念此亦复加，免与牛鼎伍。街门涨车尘，疲卧不敢兴。跳窗惊猫奴，起弄半爱憎。微物务适性，至静知所乘。如何汩天机，坐与居诸盲。开轩一展书，懔然犹父兄。但知面温厉，不觉秋已横。"
"感遇十章三十初度作","清末近现代初","王易","万化托冥漠，畴能识其端。草木共毛羽，所处各遂天。我躬来何从，堕地三十年。孩提及儿嬉，历历森目前。皮骨抵坚强，布粟费万千。为功不逮禄，山海同埃涓。来日纵莫知，黾勉砺肺肝。鸡鸣梦乍回，百感集纷乱。胡为识字年，使我入忧患。韩檠声珢珢，阿父展颜看。弱弟坐随肩，言笑一何晏。千金未知贵，此乐永垂念。驱车大梁墟，黄沙蔽崇墉。北辕指上京，离黍伤王风。流光十载馀，迁革乃无穷。徒令秋士悲，不驻春华秾。闲寻蓟子训，太息长安东。风霜日催老，仕隐聊食贫。常言万事足，有子堪负薪。岂期乔木摧，难酬顾复勤。平生誉儿心，所得但苦辛。邈矣袁山原，秋阴障层云。桐根半死生，嶰竹尚哀语。恍焉吾仲来，相道别离苦。方春各少年，庭下弄筝柱。修修绿鬓人，去作泉下土。一卷寒琼诗，秋床涕成雨。枉禄士所羞，被褐甘草野。卑贫服常职，何间抱关者。一朝树风声，谹谹动天下。得时不足骄，困亦靡所托。鄙哉张禄君，莝豆供须贾。摩诘负高致，画诗有遐托。偶然郁轮袍，千载留愧怍。文章自娱物，道胜等糟粕。况乃童子雕，宁被侏儒谑。呕心终太痴，置身良已薄。野云招不来，白日驱易往。昨夜梦江湖，得醉卧孤榜。生本未解饮，觉来颜亦强。渊明体昧深，伯伦终放荡。持此别圣狂，何殊指诸掌。年光卅六旬，乐事多于秋。何缘城市喧，得邻羊与求。古来隐居士，乐复有此不。冥搜到丘索，差与羲轩游。所欠入户山，窥予起清讴。念彼覆车客，岂必俱王侯。荏苒今日期，歌呼一尊酒。门庭自融融，天胡独予厚。阿母讶儿壮，去抱觉未久。阿弟再拜言，愿兄千万寿。既欣识字儿，亦顾右春妇。及兹尚能豪，幸不成老丑。含笑谢西风，留取黄花后。"
"明日再集分韵得急、春字各成一章","清末近现代初","王易","晴湖开黛奁，胜侣集台笠。杖策莽苍间，钟阜足摇揖。临流羡游鳞，不为过江泣。万卉弥芳馨，帝力竟何及。春阳苦难护，风雨况相袭。悬知青子垂，尚怨花飞急。拿舟历烟渚，目送时移神。讶彼湖居人，老死唯知秦。问对偶临客，语语皆天真。始知得丧亡，灵源鉴无尘。嗟哉稻粱谋，汶汶蒙此身。何当抱琴书，分取太古春。"
"庐山道中（六首）","清末近现代初","王易","尘劳久何酬，随分聊看山。傍风宿酲消，靧面朝霞殷。高寒敝心目，渐觉稀绤单。鸣空佩璆然，楚女低云鬟。即此异人境，讵必穷跻攀。回坡翳松阴，空翠入寥廓。磴危单线悬，襟动野花落。行客下笋舆，小步诩腰脚。仆天邪许勤，未觉此间乐。天地信不仁，此厚彼何薄。断涧石磷峋，如虎复如兕。何年推此中，万古永不起。人言鸿濛初，是处即海底。今看绕足云，昔叹极天水。夺彼蛟鼍居，饷我溪山美。险道割山腰，一径介然用。累垂蚁行墙，迤逦蚤缘缝。百丈悬晶帘，风严望期冻。仙真闭重关，萝薜护酣梦。庞公果可寻，行歌荷锄从。万山簇如螺，离披著浓黛。势亦自雄奇，朝昏变千态。附庸蔚大邦，无名亦何害。未容培塿骄，不与沧桑蜕。求名乃亡名，敢持君子戒。高冈楼观出，落落三四家。动若鹳鸣垤，静如蜂罢衙。百年门户开，天堑除戎华。山灵岂媚夷，著意催岩花。惊心为披发，含叹且回车。"
"浣溪沙 小游仙","清末近现代初","王易","画栋穿云玉殿清，天风遥送佩丁丁。霓裳仙子羡娉婷。洛甫神妃频弄影，瑶池阿母教吹笙，碧霞缭绕月轮明。一脉溶溶滟滟波，繁星如豆水如罗。神仙犹自别离多。一载相思欣驾鹊，五更惊梦又鸣鼍。伤心依旧隔天河。牛渚曾通贯月槎，仙家居住在烟霞。当年炼石感灵娲。万里蓬瀛浮海市，千年阆苑放仙葩。碧霄飞度五云车。不向云英再乞浆，蓝桥空记认裴航。人间天上正茫茫。洞口夭桃迎阮肇，峰前暮雨会襄王。便随曲径到仙乡。一笑春风满太虚，玄洲好景近何如。倩将青鸟为衔书。灵药已偷归月窟，蟠桃方熟献天厨。瑶宫刚是梦游初。"
"临江仙","清末近现代初","王易","白雪满头高意气，诗名四十年前。袖间云物幻千缘。衣冠迷世外，哀乐寄吟边。一梦红桑惊换世，雨馀尘榻萧然。老仙归后剩苍烟。故江枫叶乱，空吊载书船。谁倍长卿惟四壁，乱山残雪归来。征车辘辘困风埃。高歌随铁板，挟策向金台。白酒新亭家国泪，繁忧何地堪埋。援琴无限广陵哀。屋梁惊落月，秋雨冷莓苔。结客少年裘马盛，唾珠椽笔纵横。柳边花底静闻莺。举杯天共醉，把剑月同行。一病文园成永逝，解兰空恨尘缨。三千里外夜魂青。传家留一砚，谁与问玄亭。策马芦沟茸帽侧，惊沙朔雪匆匆。归来社燕又相逢。一廛高隐地，三径旧家风。乔木久悲霜后影，清谈惟共阿戎。园林人去认残红。忍忘三步约，鸡酒拜桥公。"
"六十自遣二首","清末近现代初","王恩汾","夕阳虽好不多红，绮思豪情付一空。閒以吟哦消岁月，绝无著述绍箕弓。名心久掷云霄外，壮志潜磨策简中。屈指杖乡今已届，腼颜等作信天翁。大陆龙蛇夏变夷，出门一步路岖崎。关津严诘浑如盗，貔虎横行是可儿。谄笑胁肩时务识，危言强项众人嗤。苟全性命于馀劫，敢浼亲朋进玉卮。"
"老友漱斋归自蜀川，以六十述怀二律见示，步韵答之，即希指政二首","清末近现代初","王恩汾","当年总角各成童，臭味相投水乳融。愧我疏狂遭白眼，羡君腾达走青骢。儒无腐气形殊俗，学到养时句自工。失喜今朝归梓里，衔杯欢笑话离衷。屏居天宝乱离中，劫后残生一藐躬。甘守清贫珍晚节，羞随颓俗损高风。疏慵免受亲朋顾，摆脱不羁尔我同。甲子重新初度届，忻看发黑更颐丰。"
"稷山南庄吟六首","清末近现代初","王恩汾","白蛇港贯运横河，舟楫交通便利多。长短板桥前后架，行人疏落两三过。稷山屴崱峙天空，山下陂田辟几弓。山芋芊绵山径曲，山隈时驻牧牛童。经商逐利总赢馀，贩了耕牛又贩猪。南北东西常跋涉，敢因劳瘁滞家居。环村住户百馀家，纯朴成风力戒奢。耕读常留先世泽，閒来聚处话桑麻。村中望族合推吴，曰蒋曰黄德不孤。声应气求融芥蒂，同舟共济赖相扶。甃石为墙似铁坚，民居高枕尽安眠。一般惯作穿箭者，莫事蒙庄胠箧篇。"
"教师节，本校开五周纪念会有京剧六出各成一绝 乌盆计","清末近现代初","王恩汾","异地经商刘世昌，赢馀策马返家乡。中途遇雨投荒宿，象齿焚身最可伤。丈夫能屈始能伸，潦倒风尘自在身。只为揶揄难忍受，且将名马脱同人。包公正气贯丹霄，出入阴阳路两条。黑幕沈沈谁揭举，惟公明镜澈群妖。苏三起解剧堪怜，海底沈冤冤莫宣。幸遇恩公王抚使，拨开云雾见青天。武侯韬略夙驰名，拥彗弹琴却敌兵。门户洞开无一卒，反教强寇胆心惊。郭槐阴险世无伦，彘狗行为实可瞋。善恶到头终有报，须知后果即前因。"
"题赵维松学兄皦日图五首","清末近现代初","王恩汾","神仙夫妇说刘纲，事出流传属渺茫。何若丹青成卷轴，风仪仰处识鸿光。当年痛赋鼓盆歌，大数限人可奈何。果使灵台真不昧，梦魂会处亦曾多。人生入世原如寄，或寿或夭亦夙因。参透此关真达者，可从明月悟前身。羡君洒脱绝尘寰，元箸超超不可攀。自愧子阳蛙底井，胸中俗虑未全删。叠经世变几沧桑，人事推迁过去忙。往日同堂如在眼，而今鬓发各苍苍。"
"壬子感事四章","清末近现代初","宁调元","上将雍容阃外尊，醴泉芝草信无根。六朝金粉推红玉，七郡良家尽孟贲。不食帝羓终积憾，似闻辽鹤有啼痕。交游百辈凋零后，当作晨星总可论。哀乐中年梦里过，功成见说有渔蓑。鄂褒不尽关毫发，树木从容老橐佗。似此生存真不易，古来英武亦无多。历朝兴废寻常事，彀得旁人烂斧柯。世渐承明喜欲狂，衣冠重睹汉家装。五千貂锦张旗鼓，百二金瓯资栋梁。青史更无先例在，黄牛贪看异乡忙。愁来对此频搔首，惭愧新添两鬓霜。塞上秋高马渐肥，将军推食复推衣。高楼西北腾奇气，大海东南露国徽。此去似怜乌鹊意，我来不见木棉飞。十年一事生差幸，眼看征人奏凯归。"
"青玉案 答钝子","清末近现代初","宁调元","关河一带玄黄色。正争战，龙蛇激。夜气冥冥天叵测。人民城郭，大江南北。万种空陈迹。头颅尚保将三十。竖子成名几千百。恨事如天谁与白。君为侬舞，侬为君泣。迢递风烟隔。去年今日分飞疾。岂知隔年今日。别有升沉天各一。是奇难偶，是双成只。梗断萍应泣。更从今后知何极。鸡鹜凤凰常共食。世事迷离谁黑白。怀荆山璞，载鸱夷革。总为前途侧。"
"少年游 和哀蝉次元韵","清末近现代初","宁调元","和卢莫起病根深。冷眼看人心。满径杨花，一场春梦，更万里天阴。倏生倏灭倏升沉。泡影苦追寻。历劫孽缘，几重魔障，长夜对孤灯。九重更比九关深。虎豹攫人心。一龙一蛇，一上一下，负廿载光阴。向天搔首夜沉沉。羊去更休寻。世道迷离君和我，算还是，两明灯。思君情比洞庭深。谈笑隔年心。当时城郭，几回风景，零落剩花阴。拚将身与陆俱沉。踪也渺难寻。借问阿谁堪作伴，一螺艇，与渔灯。"
"浪淘沙 次韵答哀蝉","清末近现代初","宁调元","一腹贮千愁。长夜悠悠。自怜要妙美宜修。谣诼忽然来众女，泪洒芳洲。诗狱苦埋头。时俗昏幽。男儿不虏便为侯。铸得铁锥长尺五，愿子同仇。无计可消愁。天路悠悠。中情皓洁信余修。萧艾不锄兰蕙萎，容与江洲。举世烂羊头。舜死尧幽。羞羞铜臭汉公侯。怪道薜萝山畔女，少与多仇。靡靡古今愁。思念悠悠。人亡国瘁负前修。难得葬身埋骨处，寻个仙洲。明月恰当头。风景清幽。种瓜待老故时候。恩爱觉来都是幻，遑论雠仇。"
"望江南","清末近现代初","宁调元","繁华梦，梦到几时醒。风景都非人事改，只余皓月射疏棂。还似旧时明。君且住，世事已如斯。满眼沧桑多少恨，凄凉只有泪痕知。珍重写新词。"
"满江红 戊申二五初度","清末近现代初","宁调元","水绿山青，望绵邈、中原何极。甚一夜、西风摇落，便成畴昔。弦柱华年抛掷半，囹圄甲子消磨十。待儿时、云雾为开开，回天日。牛同皂，恨难涤。马生角，涕沾臆。看大江东去，虏氛南逼。已分功名成画饼，只今王霸空陈迹。尽千秋、黄土与安排，长埋碧。岁月迁延，倏过了、中元时节。空悔恨、花开花谢，不曾将折。帝女新添瑶瑟怨，娲皇惭补中天缺。想今生、孽果又重圆，红羊劫。骥伏枥，心更烈。虎变鼠，喉为咽。望帝城何在，匈奴未灭。浪迹东西桃梗断，闲愁千万丁香结。检从来、历史几兴亡，浑难说。独立苍茫，共千里、月明今夕。正旧恨、新愁和絮，重重相积。鸾鸟托身榛与枳，豺狼倚狈胶和漆。枕长戈、夜起问青天，天何极。填沧海，精禽石。开蜀道，五丁力。奈南风不竞，秋虫在壁。人事浮云西没易，年华逝水东归亟。数亲朋、故旧几何存，千难一。"
"长相思","清末近现代初","宁调元","魂成痴。梦成痴。寻到金微路不知。闲庭月上时。忧无涯。意无涯。写寄新词复旧词。秋鸿归去迟。贫相思。病相思。日祝君归君未归。相思花满枝。柳如丝。鬓如丝。摇落秋风秋雨时。忧愁只自知。"
"满江红 感事柬某君","清末近现代初","宁调元","旅梦前年，问蝴蝶、庄生谁是。只可恨、盗多如鲫，圣人不死。长夜苍蝇声断续，漫天贝锦文緀斐。恐从今、黑暗更难分，人和鬼。挽千斛，银河水。洗千样，平生罪。卧高楼百尺，元龙差拟。腐鼠任凭鸱鸮吓，泥鳅莫喻蛟龙旨。便浮云、转眼过长空，休提起。黄鹄高飞，待唤取、归来同住。剧劳汝、暮三朝四，狙公赋芋。一曲广陵今夜月，千钟鲁酒黄昏雨。叹炎凉、时节已推移，天如故。惜往日，屈原赋。投五体，要离墓。笑壮怀勃郁，而今老去。灯火险为魑魅灭，山头听惯婴儿语。猛回头、世事几沧桑，心魂怖。"
"桃源忆故人","清末近现代初","宁调元","梦魂飞上温柔岛。昨夜寒风陡峭。万里惊回难掉。此恨知多少。别时何似欢时好。朝暮相偎相抱。行雨行云不了。此景休重道。两情苦苦相萦绕。看一轮明月皎。又三五疏星小。惆怅忘天晓。思量何处堪长老。化作双栖小鸟。寻个蓬莱仙岛。默向天神祷。"
"玉莲花 送春，柬牧稀","清末近现代初","宁调元","蝶散蜂愁，已往事休重道。芳凉千里花依草。鸟啼空树，待倚危栏眺。绿阴渐渐干云表。凤去雌飞，为汝餐眠都少。河鱼天雁消息杳。但祝今后，恩爱能长保。何必暮乐朝欢好。爱锁情枷，何物天公铸造。重重叠叠相围绕。一年好景，算愁多欢少。几时能够圈儿跳。人寿无多，便等闲头白了。辜负香衾春不晓。无聊无赖，偏怨春归早。明日落红慵重扫。"
"满江红 再用前韵答今稀","清末近现代初","宁调元","雨打风吹，问桃梗、漂流何极。剩一缕、情魂不死，断肠今昔。别后书来常半寸，梢头月上刚初十。掷金钱、应替远游人，伤今日。挽慧海，将愁涤。凭纤手，剖胸臆。奈寒云千里，韶华暗逼。红豆可怜劳梦想，青衫莫更寻痕迹。总百无、聊赖对东风，蘼芜碧。九转蜣螂，起烦恼、尘劳未极。笑世事、大都如是，抚今追昔。平子愁来诗咏四，牧之梦觉年刚十。尽劳君、屈指数归期，知何日。莽山海，长涤涤。纫兰佩，綷丹臆。计别时容易，愁绪纷逼。马卵休提真与幻，兔丝莫定踪和迹。只年年、无恙可怜他，湘河碧。"
"洞仙歌","清末近现代初","宁调元","碧天如水，有疏星三五。蟋蟀声声满窗户。渐炎威消歇，不似从前，甚心绪，却怕逢秋更苦。夜凉慵独寐，守着空房，重订佳期又重误。对叠叠屏山，少日欢游，而今都是销魂处。谢玉漏、今宵少迟留，容我华文禽，梦中飞去。恹恹病起，似听啼鹃语。斜日西沉洞庭树。甚秋风只解，吹雨吹霜，能解得，吹我归回家去。沅江流日夜，后浪前波，一律雄心渐消与。等摸遍阑干，开遍林花，空惹起忧务无数。问芳草、离离满天涯，更何事孤怀，独凝故宇。"
"忆秦娥 伤别词","清末近现代初","宁调元","伤离别。长亭短堠相连接。相连接。怜他今夜，断云残月。此时此恨和谁说。角声吹变江城色。江城色。珠帘慵卷，晓寒侵骨。伤离别。相思又值清秋节。清秋节。停辛伫苦，几番风月。关河遍地凝霜雪。重重并入须毛白。须毛白。繁华是也，旧情衰歇。伤离别。风烟漠漠关山隔。关山隔。去时容易，归时难说。芝田暗老甄妃色。江花江草都更迭。都更迭。为君憔悴，年年月月。伤离别。情愁付与流莺说。流莺说。六朝佳丽，桃根桃叶。临歧握手空更叠。从今一纸书难达。书难达。去程凝望，芦花似雪。伤离别。黄昏又挂梢头月。梢头月。知他千古，几回圆缺。愁丝绾就同心结。凭风吹入空冥灭。空冥灭。哪堪回首，旧欢重说。伤离别。星河欲转残灯灭。残灯灭。罗衾扪遍，冷魂凄绝。千山万水难飞越。流光又是他时节。他时节。名花零乱，不堪攀折。伤离别。塞鸿不度音书绝。音书绝。一腔心事，凭谁将说。晨鸡处处都啼彻。疏星未落东方白。东方白。微风吹起，闲愁叠叠。伤离别。黄莺打起愁难说。愁难说。萍飘蓬断，水遥天阔。他乡千里蒹葭色，可怜三五盈盈月。盈盈月。独眠独宿，唾壶敲缺。伤离别。西风卷地梧桐叶。梧桐叶。哀蛩啼露，孤鸿唳月。居平只苦欢娱歇。沈腰潘鬓堪愁绝。堪愁绝。沉沉梦境，迹痕都灭。伤离别。秋娘庭院天涯隔。天涯隔。暮蝉续断，夕阳明灭。当时泪与星星血。重来处处棠梨发。棠梨发。从今岁岁，佳期虚设。伤离别。虹桥载酒当时节。当时节。徐娘虽老，豪游能说。偏偏好事多磨折。一生一死交情绝。交情绝。江山如此，泪珠盈睫。"
"蝶恋花 将随浙江大学迁于滇边之建水，感赋两阕，简寅恪、雨僧昆明","清末近现代初","刘永济","瘴岭荒云无雁度。身在天涯，还向天涯去。花絮未堪漂泊苦，残春那更风兼雨。海约云期终恐误。梦里家山，绝似芜城赋。等是虚空无著处，人生何必江南住。狨狖啼前魑啸后。飒飒惊风，短翼差池久。苦信秦庭乌白首，茫茫赢得投荒走。未见围棋挥鏖手。有限江山，无限狂歌酒。望眼漫傻依北斗，湖山传似临安旧。"
"减字木兰花二首","清末近现代初","刘永济","琳宫幽邃，步步霜腴词境内。蜕出尘寰，陡见青空覆大千。山僧刺刺，我自天风生两耳。也似金仙，坐阅兴亡了不言。江山犹是，千古离堆差可指。小楫轻舟，梦入吴榔藻国秋。云居清閟，世上惊尘飞不至。待卜菟裘，晨夕从君觅胜游。"
"鹧鸪天二首","清末近现代初","刘永济","岁月匆匆去似飞，榆边旧恨换新悲。辽天化羽如重到，城郭而今有是非。黄海渚，白山隈，藜床乌帽事成灰。北陵千亩前朝树，历尽兴亡应长围。凄绝琼楼待旦人，独持鸾镜感霜痕。谁怜铜辇秋衾梦，终作银台昼炬身。千丈浪，万重云，要将黄海赌乾坤。当年横笛高歌意，赢得词仙话苦辛。"
"谒金门二首","清末近现代初","刘永济","帘不卷，帘外乌声千转。心事至今犹电幻，梦多愁更乱。旧约山轻海浅，新恨水长天远。雁讯不来空缱绻，讯来肠又断。帘不卷，天意阴晴难算。落尽红芳飞尽燕，愁痕深不见。床上宝筝尘羂，镜里泪珠成串。已是为他辛苦遍，此情争忍变。"
"浣溪沙 客有阿好，称许过情者，赋谢二首","清末近现代初","刘永济","朱况灵踪久邈然，敢驱下泽望高轩，苦吟凭仗故人怜。燕子斜阳犹有世，桃花流水已迷源，言愁休止倍前贤。神草难医自圣颠，多生结习未全捐，年来著句苦难妍。刺绣倚门移贵贱，寸莲尘麝费缠绵，捲帘通顾语微酸。"
"鹊踏枝四首","清末近现代初","刘永济","秋入沧江葭苇白。瑟瑟萧萧，做弄愁声息。万雪千霜须拌得，春光犹隔枝南北。欲唤清尊输酒力。如此人间，何处寻芳迹。空外蝉筝弦渐急，无端勾引闲思忆。四合文纱云海隔。艳蜡鸳屏，回首成秋色。谩道人心非卷席，从严凤纸轻蝉翼。思梦情怀颠倒极。何似从今，独抱幽芳立。扫却门前狂辙迹，由他鸳凤谁双只。早是惊心欢易失。叵耐春人，歌酒围香密。不见嘶骢杨柳陌，阴阴换尽颦蛾色。蕙想兰怀私自惜。伫苦停辛，尘影难端的。盼断番番花信息，可怜只当闲风日。过眼纷纷朱变碧。始信人生，不似琴弦直。费尽晶盘鲛泪滴，思量不及山头石。锦瑟年华驹过隙。柱柱弦弦，犹自成追惜。渺渺觚棱星斗北，罗衣夜久支寒立。"
"浣溪沙六首","清末近现代初","刘永济","宿雨新晴水满湖，旧来楼外燕相呼，寻思何事似当初？月季添香供插髻，梧桐分绿佐雠书，此时闲忆断肠无。点笔摊书总不宜，倦怀惟有砚尘知，海槐栏槛夕阳迟。几日酣风荷叶大，一畦新雨菊苗肥，可能看到作花时。千古长江不尽流，绮罗城郭几荒丘，含情凝望海东头。晕色灯衣笼浅夜，贮声歌匣带边愁，人家犹是画中楼。同种藤阴已满窗，旧移筱绿渐遮墙，小楼今负十分凉。琉盌冰瓤新浴爽，罗衣画扇午妆香，当时只道是寻常。海样罗衫乍剪成，湖游争趁月新晴，相逢柳下宝车鸣。沙鸟几回惊艳冶，汀花长是困喧腾，而今寂寂转伤情。猎猎东风转绣旗，断红零粉尽西尽，情知春去重低徊。锦字欲封愁惹泪，篆香频爇奈成灰，商量百计不如归。"
"浣溪沙三首","清末近现代初","刘永济","不见泉明漉葛巾，喜君豪饮气轮囷，相逢寒谷变春温。好筑糟邱聊作长，傥封酒国定称臣，不须持盏唱横汾。三载江城似梦过，今宵风月足婆娑，且将酒盏压金戈。高点银灯看醉舞，漫凭鸾管写哀歌，只愁无计奈醒何。止酒谁言惨不欢，我看人醉亦陶然，莫将醒醉作方圆。独把空杯原有味，须知天籁本无弦，泉明应识长公贤。"
"诉衷情 偕家人步出西城，至露济寺苗圃看菊二首","清末近现代初","刘永济","寥天鸿断水痕收，霜气淡林邱。重云未成晴意，翻作可怜秋。闷怀抱，散无由，且嬉游。寒花丛筱，稚子山妻，半日淹留。销金匀粉弄妍柔，佳色为谁留？天涯一篱清露，犹带晋风流。歌啸地，已荒丘，重回头。捲帘人瘦，泛蕊杯空，懒赋新愁。"
"鹧鸪天  寄怀孤桐重庆二首","清末近现代初","刘永济","老去填词韵最娇，嘉陵如画且消摇。垆边可有人如月，酒里何妨句满瓢。春逝水，世翻涛，自扶筇杖入蓬蒿。衰灯暗雨巴山道，冰雪关河恨未销。电光火中海又桑，纷纷蚁穴换侯王。物情看到头成雪，剩取芳怀贮锦囊。伤却曲，赋迷阳，秦弓何日射天狼。人间棋局终难了，眼底鸥波万里长。"
"浣溪沙","清末近现代初","刘永济","久阙高情作胜游，尘埃长负旧盟鸥，荒城一上抵登楼。晴野大云含雨度，平江浊浪拍山流，又收残暑入新秋。短鬓逢秋意向阑，情知客久亦当还，每寻閒事遣心安。北碣眩人欧褚上，南书置我宋齐间，未能忘义且忘年。绵雨生凉断又连，并刀如水剪愁难，不知后土几时乾。润壁蜗留银篆古，衰灯蛩诉络丝寒，此时人意正凄然。风散残云乍放晴，添衣嫌重减嫌轻，寒蝉时曳两三声。偶遇各谈瀛海沸，微闻嫠哭莒城崩，壮怀消尽不成惊。雨过溪堂野涨昏，烟涵初日作秋雰，袭人凉思酒难温。湘水怨啼惟染竹，楚宫浓梦只行云，从来哀乐各天垠。"
"玉楼春四首 新历八月十日感事有作。日本投降，战事结束","清末近现代初","刘永济","瑶台昨夜传银电，芳事依稀知近远。擘开紫菂苦深含，抽尽红蕉心未展。嬉春绣毂轻雷转，尽载笙歌归别院。馀音闲袅落花风，迤逗新愁人不见。银屏一曲天涯似，谁遣青鸾通锦字。零红断粉总愁根，忍作东风行乐地。十年冉冉无穷事，似影如尘浑不记。劝君一盏碧蒲萄，中有红绡千点泪。西园雨过风犹劲，细算无多春色剩。花心睡蝶漫魂酣，叶背流莺休舌佞。双情缱绻凭谁證，锦段貂褕珍重赠。须知鸳枕有沧桑，好梦浓时偏易醒。青山缺处平芜远，不见江南芳草岸。待凭春水送归舟，还恐归期同电幻。愁情久似春云乱，谁信言愁情已倦。风池水皱底干卿，枉费龙琶金凤管。"
"浣溪沙二首","清末近现代初","刘永济","海燕初来不下帘，薄晴微雨苦相兼，无端无绪自憎嫌。忍见黄台三摘蔓，空怜春箔再眠蚕，灵糈何用问巫咸。风定尘香净扫除，江城七见换青芜，人家深树又鸣鸪。生事略同霜后叶，行囊才有火馀书，川途满眼独踟蹰。"
"浣溪沙 春草二首","清末近现代初","刘永济","谁解怜芳到甲根，漫将生翠比罗裙，断肠何止忆王孙。莽莽但添新战血，离离犹带旧烧痕，东风无力绾春魂。春草春波惹恨长，平原极望更苍凉，伤心千古一江郎。自有莺花萦冶思，那知啼鴂损年芳，教人无奈郁金堂。"
"临江仙二首","清末近现代初","刘永济","闻道东湖秋色好，吟筇懒上渔舟。旧游零落几沙鸥。红衣应有恨，碧水不流愁。一自津桥闻语鸟，琴尊犹此淹留。人生自断岂天谋。不成岸壑卧，终见鹿麋游。满意故山林壑美，天教佚老吾庐。醇风还记我生初。鸡豚喧社叟，幡鼓乐灵媭。一觉黄粱犹未熟，眼前百鬼千狐。漫惊东野隘天衢。有山焚介子，无地著潜夫。"
"玉楼春 山梅初绽，适值大雪，赋此索湘弟和二首","清末近现代初","刘永济","山中昨夜寒光彻，费尽天工珠万箧。萼华素被梦初回，临镜妆新娇欲绝。妖娆颊粉香疑热，璀璨唇饴红可齧。天教风韵故无双，争奈看花心眼别。当年际此狂难遏，喜醉夜晴花映雪。而今畏冷闭门多，荒却一天香共月。故园亦有梅花窟，玉照精神光四彻。与君俱是此中人，试吮霜毫为我说。"
"蝶恋花  南京解放五日武昌解放。四月二十四日效冯正中体四首","清末近现代初","刘永济","飒飒惊飙摇绣户。楚雨巫云，吹散无凭据。梦重不知春色暮，起看花片零如雨。雾阁云窗深几许。一晌贪欢，忘却愁来路。不道佳期期已误，嫌人青鸟纷纷鹜。一曲伊州真错舞。旧日萧郎，无分通眉语。别苑红英浓似雾，纷纷蜂蝶寻香去。漫恨恩情同草露。绮席欢场，一散何由诉。凤尾檀槽金雁柱，砑罗裙上低鬟诉。可惜良缘天不与。卷上珠帘，翠羽单飞去。脉断银滍风浪阻，神仙叵奈相思苦。镜里暗伤颜色故。强把螺丸，加意添眉妩。费尽灵波千万语，奈何覆手云成雨。玉树歌停鸾罢舞。黼帐华扃，尽化销魂土。满眼城狐兼野鼠，分明画出芜城赋。草草年光真迅羽。莽莽河山，冤结无重数。阵阵悲风和泪雨，纷纷如助江潮怒。"
"浣溪沙 宴池屡寄诗存问，余方戒吟，未有答也。比复来索拙作且惠佳篇，为破戒作两阕酬其美意","清末近现代初","刘永济","敢道蛾眉不入时，难随鼙鼓弄腰支，春来叠损画罗衣。乍近芳丛疑更怯，细思前梦是还非，此时情味费低徊。犹惜当年不嫁身，缘何蕉萃减丰神，隔帘著眼傥能真。凤蜡心枯空剩泪，龙琶弦涩强成声，感君珠玉远相亲。"
"减字木兰花  己亥七十二岁 建国十周年国庆恭献俚词二首","清末近现代初","刘永济","欢欣鼓舞，喜事从头难细数。十载陶甄，已奠宏基万亿年。一人有庆，福履如川绥兆性。高举红旗，皈向人民大导师。嗟予不造，壮岁苦辛如食蓼。幸此馀生，重沐阳光乐太平。煌煌弘业，小技雕虫惭润色。惟有葵心，夙夜长怀向日忱。"
"菩萨鬘 无题","清末近现代初","刘师培","一树梨花深院隔。游丝飞去无踪迹。金琐闼门开。传书青鸟来。帘栊残月晓。梦断青楼道。晓色绿杨枝。流莺对语时。传到琵琶幽怨意。为谁飞上江南地。冀北雪花飞。鸿归人未归。衡阳春色暮。又逐东风去。系帛汉时宫。云山隔万重。"
"秋兴三首","清末近现代初","吕碧城","宇宙何寥泬，天高爽气多。梦魂闻鼓角，风雨黯关河。诗笔随秋老，浮生共墨磨。百年惊瞥电，酾酒且高歌。不尽萧条意，登临怀抱开。鸟从空翠落，人负夕阳来。流水去何急，孤云招未回。秋心虽易感，秋气亦佳哉。栖乌惊不定，飞影乱中庭。静夜三更柝，寒天一点星。霜华蚀树白，竹气逼灯青。渐听钟声动，谁家晓梦醒。"
"和梅花馆主见赠原韵二首","清末近现代初","吕碧城","风雨关山杜宇哀，神州回首尽尘埃。惊闻白祸心先碎，生作红颜志未灰。忧国漫抛儿女泪，济时端赖栋梁才。愿君手挽银河水，好把兵戈涤一回。新诗如戛玉丁东，颁到鸿篇足启蒙。帷幄运筹劳硕划，水天摛藻见清聪。光风霁月情何旷，流水高山曲未终。霖雨苍生期早起，会看造世有英雄。"
"由京师寄和廉南湖二首","清末近现代初","吕碧城","笛声吹破古今愁，人散残阳下庾楼。强笑每因杯在手，俊游恰见月当头。谈空色相禅初證，思入风云笔自遒。沧海成尘等閒事，看花载酒且勾留。瞥眼韶光客里过，心期迢递渺关河。茫茫尘劫诸天黯，袅袅秋风万水波。山鬼有吟愁不尽，菩提无语意云何。欲探皕六兴亡迹，残照觚棱宝气多。"
"赠高丽音乐家吴小坡女士次南湖韵二首","清末近现代初","吕碧城","乾坤苍莽蕴奇忧，小拓诗坛寄此楼。故国可怜惟夕照，馀芳未泯有清流。衔杯已自难为笑，挟瑟何堪更诉愁。莫话沧桑旧身世，神州无恙恣芳游。梨云撩梦送轻寒，异地逢春作客难。何处乌衣寻故垒，独教红粉泣南冠。闲调宫羽传新恨，更检缥缃结古欢。一卷琳琅题咏遍，锦囊归去压雕鞍。"
"写怀三首","清末近现代初","吕碧城","大千苦恼叹红颜，幽锁终身等白鹇。安得手提三尺剑，亲为同类斩重关。任人嘲笑是清狂，痛惜群生忧患长。无量沙河无量劫，阿谁捷足上慈航。苦海超离渐有期，亚东风气已潜移。待看廿纪争存日，便是娥眉独立时。"
"邓尉探梅十首","清末近现代初","吕碧城","玉龙喷雪破苍烟，蹑屩人来雨后天。不惜风霜劳远道，佩环同礼九嶷仙。湖光如镜山如黛，雪簇花团照眼秾。辟作美人汤沐邑，春风十里画图中。山河无恙销兵气，霖雨同功泽九垓。不是和羹劳素手，哪知香国有奇才。晓风残雪斗娉婷，萼绿仙姬竟体馨。底事灵均浑不省，只将兰芷入骚经。冷眼人间万艳空，前生明月可怜侬。人天小劫同沦落，群玉山头又一逢。十年清梦绕罗浮，物外因缘此胜游。欲折琼枝上清去，可堪无女怨高邱。清标冰雪比聪明，呼鹤青城證旧盟。为感芬芳本吾道，山阿含睇不胜情。仙源不让武陵多，疏雪才抽十万柯。色相窥来销未得，心头常贮玉嵯峨。笔底春风走百灵，安排祷颂作花铭。青山埋骨他年愿，好共梅花万祀馨。征衫单薄冷于秋，徙倚疏芳且暂留。后夜相思应更远，一襟烟雨梦苏州。"
"杂感十首","清末近现代初","吕碧城","雪霁红楼媚晚情，蜃窗历历夕阳明。隔窗谁弄悲婀娜，也作西来铁骑声。华严界界现魑魅，城社处处跳狌狸。劝君可怒君莫怒，慧眼观来只大悲。已无春梦萦罗绮，何必秋怀寄茝兰。灰尽灵犀真解脱，不成哀怨不成欢。几辈清芬掩墓门，年时弦诵忆同群。也知帝意怜娇弱，多遣巫阳引倩魂。未到斜阳已断魂，重来愁绝旧朱门。杜鹃啼尽斑斑血，洒入桃花不见痕。小楼如故绿窗残，寻遍芳踪无迹看。回首纤腰人不见，春风愁煞画阑干。八月初三可怜夜，花犹无影只闻香。一弯眉月幽光寂，照见侬家山字墙。驿舍初惊景色新，沿途插柳衬芳春。他时再过应相识，也算天涯有故人。春烟寒翠碧迢迢，行尽疏林见小桥。啼鸟一声山寺悄，满崖花语下如潮。荒原重到几经春，烟柳斜陌百感频。壁上旧诗痕已落，那堪重忆写诗人。"
"无题三首","清末近现代初","吕碧城","又见春城散柳棉，无聊人住奈何天。琼台高处愁如海，未必楼居便是仙。回文织锦苦萦思，想见修书下笔迟。累幅何曾畅衷曲，从来宋玉只微词。宛转愁牵亿万丝，春来惊减旧腰支。枉求玉体长生诀，自效红蚕近死时。"
"出居庸关登万里长城二首","清末近现代初","吕碧城","摩天拔地青巉巉，是何年月来人间。浑疑娲后双蛾黛，染作长空两壁山。飙车一箭穿岩腹，四大皆黝幽难烛。石破天惊信有之，惟凭爆弹迁陵谷。万翠朝宗拱一关，山巅雉堞长蜿蜒。岧峣岂仅人踪绝，猿鸟欲度仍相遝。当时艰苦劳民力，荒陬亘古冤魂集。得失全凭筹措间，有关不守嗟何益。至今重译尽交通，抉尽藩篱一纸中。金汤枉说天然险，地下千年哭祖龙。"
"望江南八首","清末近现代初","吕碧城","瀛州好，知是甚星寰。冠盖都非如隔世，晨昏相背不同天。尘梦委香烟。瀛州好，应悔问迷津。蟾影盈亏知汉历，桃源清浅误秦人。去住两含颦。瀛州好，春意闹湖边。小白长红花作市，肥环瘦燕水为奁。三月丽人天。瀛州好，重贺太平时。远近铙歌传彩帜，万千嫠帷泣缁衣。哀乐太参差。瀛州好，衣履样新翻。橡屧无声行避雨，鲛衫飞影步生烟。春冷忆吴棉。瀛州好，辟谷饵仙方。净白凝香调犊酪，嫩黄和露剥蕉穰。薄膳称柔肠。瀛州好，笔砚久抛荒。不见霜毫鸲眼璨，惟调翠沈蟹行长。绕指有柔钢。瀛州好，小谪住楼台。身似落花常近水，月临繁电不生辉。顽艳有馀哀。"
"燕山近事诗（十二首选三）","清末近现代初","朱青长","布帆春水与东来，红草黄沙认劫灰。九殿嵯峨明日月，六街璀璨汉楼台。腥风骤涨毡奴哭，海气横飞父老哀。仗剑鸣鸾人济济，形骸粘合莫相猜。金粉秦淮最断魂，繁华焚掠变荒村。笑啼两敢双夫妇，犬马千刀五趾豚。趋避太工成水性，皈依随地得天尊。新朝旧将衣冠美，宫府雍容没点痕。沸鼎扬汤迹未融，生波横海斗心锋。骷髅荒冢埋新鬼，鳞甲漂波遁败龙。泡影谈兵何草草，连獾逐鹿太匆匆。仙洲自有偷生窟，只恐无颜对老翁。"
"丙辰北来诗第二章（十六首选五）","清末近现代初","朱青长","巧舌灵心最有馀，蟠桃三熟牧丹初。缤纷词旨甘肠肺，妖懒行踪媚起居。未敢尝君偏说狗，无关于水独求鱼。金盆玉鼎花千树，自信芳菲总不如。破碎中原作战场，徵兵眠鼓两郎当。丽谯鹤列标仁义，冠冕龙华制帝王。貔虎勋劳分铁券，公侯门第换金张。鸾锵鸟步人多少，共戴神山吸玉浆。雕绘蓬莱作壮观，歌声花影泪偷弹。坛宫徒骥千旗合，沼圃蹄禽万牒刊。春近柳门归梦紧，人稀藜杖欬君难。龙羹麟脯安排好，可听霜眉细细餐。辛苦重瞳觅五臣，蒲车迢递迓天宾。钩绳宝马稀金骨，风雨神龙粉画鳞。宦海浮生馀米袋，名山人物渺纶巾。云堆或有扶轮客，傲骨嵯峨尚未驯。恩语重重慰窦融，蛮荒旗鼓致孤忠。渐成祸局新朝制，竞吐奇谈薄老翁。吞海狂鳞涎帝饵，逃天小雀污汤笼。自歌黄竹招西母，鸟使迂纡路未通。"
"丙辰北来诗第三章（十二首选五）","清末近现代初","朱青长","桃熟仙州第四年，飞来鸾侣诒群仙。蚁邱臣妾同登极，蛙井虫鱼萃盗泉。银汉波澜兴咫尺，星桥乌鹊误婵娟。玉霄高处无人迹，只许霞冠近座前。戏挽鸿濛访赤松，瑶池车驾几人从。迷途具茨悲前马，沸鼎残羹欲豢龙。贝阙渐深云叆叇，天衣璀璨玉丁东。尘堆已隔方壶远，怕问蓬山第二峰。再掬桃花数玉尘，两经寒雪两经春。甘投金瓦为孤注，未许江河合大人。左右角争蜗国险，东西嗥逐虎邻亲。不知白发唐宫女，此夜珠帘下几层。花尊清快酒香酣，自引愁丝向月谈。铸鼎已欹残铁冷，改弦无当碎徽甘。飞身灵药巫云渺，尽鼻神斤匠石惭。一宿蘧庐无地问，可敲牛角叩周颠。闲倚冰轮哭素娥，重重碧海泪溅波。文章典贵虞甥馆，音节凄凉帝子歌。良友不疑辞国锐，干将多难听人磨。皇皇圣种东华贵，偏许旁人弄太阿。"
"丙辰北来诗第四章（十首选二）","清末近现代初","朱青长","虫沙多难万方灾，零碎河山我独来。朱评家破荒龙技，庄叟词穷笑雁才。换心神毒经旬醉，落魄长歌一里哀。茫茫沧海无人问，自凿金函贮劫灰。帝秦嚆矢六诸侯，转眼寒盟竹帛羞。旌节附胶穷喜怒，角宫反叩乱春秋。画尸雕琢纯欺我，战捷雷鸣小忘牛。赤县樱花香烂漫，可怜无语付沙鸥。"
"丙辰北来诗第五章（二十七首选五）","清末近现代初","朱青长","火帝人皇去未遥，崔巍衡策转天杓。八方训受禽虫合，九鼎威灵鬼魅朝。竭海负图龙丈谨，将云阿阁凤儿娇。淋漓元气天难极，光影茫茫看玉霄。新颁玉篆绾群仙，云雨轻移造化权。今不识初豪杰病，树犹如此岁华迁。鸾生暗应民谣毈，龙死先期鬼告年。我自得之人力少，神书无假国师编。沙土金钱去不还，阵云西北万重山。旗枪黯淡威棱秃，言说荒唐恶响环。大有径庭新旧鬼，都无爱惜死生关。深谈浅笑工酬答，仓猝何词塞鸟蛮。是非恩怨两重重，偏反言词掉舌工。修外美文矜死豹，承馀彰过毁诒龙。至游不适仙踪远，好梦将圆幻影封。寄语云师休怏怅，云中鸡犬许人从。宵鸣篝火弄戕殳，鬼母腥风合野狐。鹏路九天亏咫尺，蝉丸六月堕锱铢。无情可告华胥杳，抵死方知倏忽愚。炼石斩鳌神主事，不知长剑在腰无。"
"北来诗稿第六章（十首选四）","清末近现代初","朱青长","神霄年命大难知，头白升天岁已迟。六诏烽烟环甲会，九游摇动散兵旗。祸成火井当天子，误到文章贬国师。自起匡郎本无碍，过劳张许构鸿词。坐领蓬山四五春，好年华去最关情。招魂福殿汗神宇，觞客天厨起鬼兵。叩马苦无滨海士，从龙何止后宫臣。嵩呼万里雷鸣合，耳底隆隆尚有声。鲸石通灵海气腥，文章谁任祭蜻蛉。旄头野战降枭将，附耳谗言听小星。选帝纡尊咨岳牧，尉佗翻案问朝廷。蚕丝有路穿秦蜀，何必开山杀五丁。五幡归命八旗降，海宇清平大业张。嗜好累人儿女气，金钱役物少君方。藩侯锡麦风符瑞，岛客神仙卖帝王。馀位太赢龙体缩，此回甘苦最难当。"
"燕山丁已杂感（十五首选三）","清末近现代初","朱青长","反手风云叩帝扃，衣冠误恋旧朝廷。高台王座留孤月，旧垒残枪殒大星。乱世歌谣千里草，美人踪迹九秋萍。词笺散漫兴亡事，戏举群龙组一经。老木荒祠碧草斜，鸣蜩多事问官蛙。江神解佩珠仍杳，汉女还钗玉有瑕。小草蔓延滋劫火，青藤代树点秋花。明知不是安龙咒，强向芦丛学画蛇。秋坟新死九男儿，大眼蓬心尽可訾。败耒犊无遵轨识，跳波鱼醒出群思。苍头持髻怀先古，赤手探珠笑岛夷。独有啼儿与孀母，一声声泪点铜墀。"
"明日（十六首选六）","清末近现代初","朱青长","笙歌明日送春风，拭泪千丝认画龙。鸡犬神仙仍恋主，河山惭愧不留侬。颓唐心眼怜骄子，凉薄肝肠怨老翁。此去漳台才半月，只嫌乡梦太重重。竟假风云量伯才，铁衣金剑自崔巍。相为臣妾留馀地，又有河山造劫灰。饲虎图龙心血瘁，续凫成鹤泣忧来。东皇雨泽膏民浅，荠麦青青过绿苔。封金颁印绾千城，竟假栾徐托死生。逐鹿太牵豪杰志，斩蛇新决项刘争。攒眉怕问新鸾掖，沥血重寻旧豹盟。天步艰难行惯熟，颇忧图史累公卿。错认骷髅作肺肝，荒唐谋画去留难。红心满地流民血，白骨千堆上将坛。渺渺行踪愁海岛，迟迟归梦阻邯郸。早知紫雾黄云伪，不改巾箱旧大冠。虎步龙骧没点痕，河山留得子生孙。神光只只凝祥室，鬼瞰彰彰祸福门。慷慨言词流水梦，寻常巷陌夕阳村。南来旅客过洹上，犹见残军十五屯。九龙千骑欲何之，恰是榴花半落时。逐臭过门人掩鼻，代庖倾鼎我犹尸。舞台爱听收场鼓，残局难收打劫棋。雨将云官齐默默，草间还有帝王师。"
"新秋（十二章纪黎、冯之际也）（选六）","清末近现代初","朱青长","鸦婢牛奴大可诛，扫花驱蝶太糊涂。盗兵竟弄潢池戏，出手轻弹玉局铺。小坐忘川兼及楚，设词挑越更燔吴。来因渺渺无人识，窃笑徐娘负故夫。玉黵金符了不真，白头奇想作兵神。茫茫硕画三生愿，落落雄谈四座瞋。近苑楼台高过阙，非花杨柳媚于人。破篱采菊疏狂事，别有玄虚结虎邻。人情浓薄水东流，记得来时近早秋。不佞已经成远别，可怜未必得空留。盟心磐石生蒲苇，誓月冰规减玉钩。盼盼苦心无白处，只宜泉下筑高楼。莲花四角自葳蕤，别后登楼近十回。旧伴重逢心恻恻，柔肠双碎语哀哀。同遭逼迫均无恙，新有郎君想更才。命薄只今分冷暖，久留侬住反生猜。蓬莱宫外漫长堤，松菊依然赋去兮。续带以绳穷子愧，将谦比素故人凄。冷月怕谈前夕梦，新花初发旧诗题。玉函妆镜般般在，但隔红墙听晓鸡。荷花生日日初长，排比文鸳促凤妆。百辆班班迎姹女，前骑咄咄送飞王。先朝大老留长乐，别署新宫号未央。最是小南强可笑，绕篱分路发幽香。"
"金楼（十首选五）","清末近现代初","朱青长","漂摇踪迹自员壶，刘圣回翔阻绛都。蓬海万年仙冢密，桑田千劫帝宫无。云间煮石閒人好，玉座谈金海客逋。通作少君栾大看，此曹生计亦粗疏。赤帻云衣拜冕旒，杞人今日剖天忧。巍巍事业炊梁梦，短短年华让麦秋。骤富颇疑摸冢尉，辞封应愧曲钩侯。画龙幡好狂风急，留与旁人涤马溲。仓猝云仙唾雨师，樵柯未烂竟残棋。不分卢雉投孤注，拟借山河作小诗。胜国衣冠枯草秸，他乡憔悴好男儿。楼台懒入林逋眼，除却梅花百不知。失魂逋去笑神巫，知是龙蛇第几图。争树语莺黄济济，交枝新露绿涂涂。神仙饥渴炊顽石，草木旌旗瘁老奴。西北近边烽火密，梁乔何日遣罴貙。乱草狂花太不齐，寒烟高卷野云低。鸟垂王气争巢北，柳爱斜阳故向西。小苑歌珠莺弄舌，南宫战血马殷蹄。窗前绝好青山色，自酌莲花嚼玉齑。"
"春风（二十五首选三）","清末近现代初","朱青长","朝来楚尾夜吴头，更上梁园旧酒楼。丰乐买驴行子去，太行归雁范阳秋。天下几人知杜甫，老夫从此倦东游。吟鞭剩草今无用，留载春航话白鸥。追花傒月自挥金，裘马凋残剩一琴。八表同昏篘酒浊，十州为客醢诗深。花间词好雄心死，萍点风多酒力任。与世颇生悲悯念，蹉跎歌哭欲成喑。楚江夔峡远迢迢，才与京华隔一宵。潦草兴亡终北气，苍茫山水尽南条。断肠弦管翻新破，唤鬼歌词续大招。可惜妆楼人太俗，绝无残泪点新朝。"
"金台（三十二首选三）","清末近现代初","朱青长","破柳荒榛噪暮鸦，寒灰尸气召群邪。昂头说国三千辈，奋舌谈兵五十家。江外我同鸥最好，天边微剩月无瑕。金沙走海澄清少，闻说黄流更可嗟。燕台吴会十经秋，雨舫烟灯处处留。金殿升贤天子黜，绿林为贼丐儿羞。且分峨岳当窗眼，并取嵩高作枕头。得此仅堪梅鹤住，鬼车龙血听悠悠。新华门柳绿毵毵，南鸟哑哑北燕喃。灭世勋猷裁五帝，夷殷鸡犬笑三监。平成戈马争戎首，破碎伊周让阁衔。秋水读完庄子笑，而今方信有生黬。"
"辛酉岁暮书怀（二十八首选四）","清末近现代初","朱青长","弦管分曹曼舞时，神仙年命远无期。春宵云雨蛟龙妾，内室干戈虎豹骑。大海已枯江更浊，少时无乐老尤悲。孤身哭国逃刑刖，遏怨鸣天凤鸟迟。追悼尧仁与舜华，巍巍声教及流沙。衣裳大会亡牛耳，剑腹新官署虎牙。潭水竭衷承碛树，春风时鬓附村花。蜉蝣朝暮冥灵觉，不敌闲斋两盏茶。卧醒还斋薄有闻，鸟夷虾族说瓜分。不因残世将尧舜，长拟分天造雨云。销铁劲馀双烈士，枕戈闲死六将军。东华灵气无时竭，会有祥麟统兽群。亡羊死鹿两难知，但恨宁馨少可儿。饮酒得仙余亦想，读书延世我何訾。于今真爱人无几，后此能传或是诗。泠砚窄笺数行字，人间休认托宫词。"
"客泸闻渝事有感（二十五首选五）","清末近现代初","朱青长","冷眼模糊看太空，草间偷活笑群雄。骥行千里需良驭，艾蓄三年少国工。春后槁花村女拙，钱荒沽酒薄夫穷。十前九蹶家家险，请治崎岖作大通。苦雨幽篁径路迷，黄牛归马去无期。三天使命风雷塞，十殿森罗鬼怪奇。小醉呜呜环子女，夜灯轧轧念丁妻。只今才信青山好，不向髡奴插反旗。自信奇儿石敢当，今朝携手上河梁。蛇头失跗愁身短，蜃喙分鳌笑海荒。群力有时迁重鼎，好风难禁折枯杨。瀛洲浅浅清如镜，愿种蓬蒿莫种桑。干戈转眼换三朝，血海刀丛结死交。鹊起固难栖帝馆，鹿肥终得借君庖。言深患难兼金答，唱到兴亡碎玉敲。花实不成枝叶乱，南旌多事责苞茅。一剑宵磨恨未阑，雄心消灭泪声酸。重修旧业屠龙好，颇念年荒养虎难。倏忽可怜南北帝，鬼蛇深爱圣贤官。桃僵李代寻常事，莫遣坚车识路漫。"
"登杓江楼感事（三十二首选七）","清末近现代初","朱青长","风云漂落万年枝，苦向黄泉哭可儿。龙沼管弦天上曲，霓旌烟露月边词。晨华夕瘁哀荣木，暮种朝繁爱兔丝。我自不堪今更老，辟嚣终日下重帏。厌居华屋爱渔矶，自斫迷阳种蕨薇。十日乱明春梦短，八方供赋暖人稀。传家准备修茶史，破虏终当仗酒旗。荒水野鸥云外鹤，近来均向北山飞。龙骧蝉蜕薄肠翁，起灭无端尚未穷。燕燕玉筐鸾子毈，依依罗幕凤儿工。深宫剑履骄穷寇，大阀诗书误小同。怕读十年新秽史，且栽桃李坐春风。遁迹烟丛老不辞，尘埃纷密眼难支。高碑草草惭诸葛，新曲呜呜为李奇。抚尔定为千载绝，嗟予多积万方诗。孤怀久蓄酸心语，对著群鸦不敢提。落落乾坤十四春，逃兵逃贼两频频。争场麾盖还松柏，腴土官酋互主宾。衾冷可知身是客，窗寒应笑月窥人。短篙渔父增惭影，恋旧经年又送新。禁树啼乌日色昏，妆楼寂寂闭重门。两鲛雷雨争渊穴，九虎嗥嗷破帝阍。金剑莫歌瑶殿影，碧天难返素娥魂。尊前一唱家山破，泪点秋坟渍草根。药谱茶经共一囊，寂无人处自添香。楚辞系肘寻山鬼，巴舞弓腰媚竹王。国事已成三变局，乾坤还可一挥觞。金沙水浅鱼龙细，不用移文责夜郎。"
"花前感事（十首选二）","清末近现代初","朱青长","云轮高座发雷音，颇得昆蒙述我闻。槐蚁焦螟高纛将，猪苓鸡实两朝君。零星血点污金甲，牢落新诗写练裙。试取老兵比彭泽，薰莸千古有人分。海浪江涛久不清，重阳萸酒自怡情。十年梦枕三更熟，一角峨天九虎争。草泽安危刘馆学，文章埋没庾兰成。延年新酿无人饮，留与群鸥细细斟。"
"戊辰人日遣春诗（二十三首选二）","清末近现代初","朱青长","乱草芜垓久不齐，剪刀风好复谁徯。几家旗鼓争名义，一代兴亡没好题。短榻共鼾忘夜客，长宵啼苦盼晨鸡。壮心未老人无用，自负斜阳过柳堤。七变沧桑鬼劫长，人谋天意两荒荒。沸波大鸟嗛河伯，竭海妖鱼小水王。报友久无青玉案，留人深恼白云乡。他州异县衰朝世，怕检花阴筑草堂。"
"戊辰感事（十九首选五）","清末近现代初","朱青长","乾坤南北动笳声，偏许蹉跎负盛名。懒睡久荒王伯梦，远交新构楚吴争。血花桃李朱王府，肉搏鲸鲵白帝城。拟写寸函寄三峡，年来当见圣人兵。诗泪珠珠滴未乾，眼前踪迹太迷漫。蟏蛸网络婆娑木，虎豹旌旗格泽竿。毳毳白冠名将少，鏙鏙黄钺帝师难。桑田沧海原无定，只苦元元久不安。人谋国是两无功，草草年光渐不同。上峡雨程箫习习，鸣帆风碛鼓咚咚。灵均黍粒蛟龙窃，禹穴粮粢鸟鼠穷。白眼青天难一语，有谁知得短须翁。渺渺烽烟卷浊尘，支离花鸟不成春。焚心涤虎从炎帝，竭水求鱼訾盗臣。我大可为天采药，人何堪以国伤生。芳林丝管泠泠作，独有狂夫自丧神。白猿黄石圣贤官，三匝无枝草木寒。怀玉高行书剑草，从车传食酒杯宽。辜兰负柳先心醉，浊海清泉两足难。容易避人成废物，此身终是负儒冠。"
"垂杨百柱楼感事（十八首选四）","清末近现代初","朱青长","姜桂风雷两不凡，蓬蒿时局听谁芟。焚驱虎兕貔貅纛，针割龙蛇日月函。一字灰钉苛史笔，满身尘垢老征衫。舞台丝竹生啼笑，拟作悲歌付阮咸。绝少英雄值一文，自张旗鼓树孤军。荒村买棹寻诗瓮，香土携锄觅酒坟。如见肺肝南海帝，相为饥渴北城君。腥波浊浪茫无际，可见长天有片云。草草还山易姓名，玄玄天眼十年青。楼嫌地狭分峨岳，家倦山居念洞庭。龙性只宜江海阔，鲛渊长笑水波腥。固穷无碍苍生苦，独倚斜阳上小亭。座外群龙好舞戈，南征江海北争河。别来大国成焦壤，何处名山可烂柯。与世低昂充酒怪，为人歌哭中诗魔。幽州剩稿南归集，唱入秋坟死鬼多。"
"三十诗史（十四首选八）","清末近现代初","朱青长","钟山王气闇龙兴，竞有冰棺傍孝陵。不可以仙宁事鬼，罔谙于佛大驱僧。羞操尺匕从龙野，愿裹名花葬马塍。细检梁陈残稿子，六家人物可同称。祸局迁延入死途，泉台深唾老狂夫。蜗争水火千寻井，鼠将风雷六甲符。无所取材天地窄，同归于尽海闾枯。层城未死云英嫁，可识黄袍是唾盂。西湖波细涌神鳌，鹏翼摩云万里高。辇毂新诗墙有茨，河山妖孽地生毛。承天少读归牛史，卷土重寻命马皋。久阻江淮风雨恶，不知何日覆枭巢。九霄阊阖听天排，虎踞秦淮气象佳。甥馆歌残银汉曲，帝州花谢女儿槐。番楼突兀新妆阁，监石模糊古禦街。何北何南梁上屋，不如东去筑漳台。自卷愁心住锦城，休将时事问先生。长思割土终无取，久约还山未买成。列校两难分汉鼎，焚书深凿大秦坑。钱唐江上西泠月，独照归船大有情。玉垒春风百尺楼，秣陵烟雨六朝秋。双眸久湿千程远，二水中分万古愁。襟带支离明主陋，绮罗竿牍美人羞。台城旧有胭脂井，可酌清泉照好头。半壁河山旧姓孙，仲谋曾此问中原。斜阳草树宫人墓，社鼓神鸦蒋帝魂。大有新词留北固，也穿黄叶访南村。自从一拜高陵后，久已无心向北门。大略雄才自古难，朝班新改作奇观。民生戚戚千言伪，国丑鳞鳞万纸弹。新鬼两模皇帝制，故人争拜圣贤官。恒河无量诸天佛，一现昙花转眼残。"
"辛未初秋月下自述（二十八首选三）","清末近现代初","朱青长","笙歌丛里怅然归，不问年荒与鳜肥。一卷好诗游子路，几莺残月乱花飞。包缠行李新朝报，补缀帆衣旧国旗。最好美人沱上月，照人来去自东西。天垓徒步听人登，黑海狂澜一万层。髡首好奇多秃犬，赤衣无类只苍鹰。滔滔大劫延无已，瘁瘁民生渐不承。四起狼氛肆屠毒，可怜荒冢葬王敦。大恨深忧不可排，倾天容海一螺杯。无因蛇虺生龙种，难取鸱鸮化凤媒。得意风云随梦涨，丧时花木认春开。朅来也构非非想，自学汾阴教伯才。"
"远寄（六首选二）","清末近现代初","朱青长","漫写鸾笺寄所知，祗于今日更何辞。双栖梁燕终成客，独倚花人或是伊。珠佩早空江汉女，西烟孤袅凤凰儿。蓬山万里刘郎老，假得龙车去已迟。南归词好去何遥，一尺蓬窗一管箫。昨夜杏花流水梦，西泠桃叶断魂潮。情天缥缈成终古，怨海模糊负久要。缺月疏桐谁省得，风尘知己最寥寥。"
"锦水（三十二首选十）","清末近现代初","朱青长","南条江水尽朝东，万里滔滔入海穷。吴雨春灯游子路，楚天云梦美人踪。卅年诗酒须眉白，几粒河山夕照红。中有许多闲意事，不堪零碎付衰翁。荒疏日与世相违，长挹西山缓缓归。大议七争持论腐，诸侯九合主盟非。兰言交薄浮云厚，菜色民饥战马肥。等是有家兼有国，不依门户自孤飞。浮云远远哭天宾，自喜征衣没点尘。诡画市欺终应斗，乱花殊候不成春。除君竟有三皇帝，绝世偏生两美人。黑白是非相出入，不知新室几时真。湖海盟鸥久不逢，牵萝荷月十经冬。蒹葭秋水怀人远，桃李春花爱彼浓。隔岁故人唐肆马，几鸦残月曙楼钟。江东渭北长千里，更阻夔巫一万重。豨苓鸡实两平均，醉死歌丛拜画裙。土梗几尊排仗马，雄枭千古左将军。森严壁垒成荒土，冷淡河山值几文。我独爱山爱猿鹤，反嬴清气二三分。黯黯长宵白日残，匡时人苦圣贤官。穿珠蚁孔朱丝细，拨剌荆丛赤手难。公且堕私偏更劣，今还殊昔后何堪。繁霜渐渐凋风叶，深恐罗衣不避寒。白眼青天碧玉杯，慨江疑冢郁姑台。瑶池八马天王返，冰殿双鸾月女回。半劫龙蛇贻话柄，十朝心血化寒灰。酸眸几个秦淮女，尚说可汗是将才。几声归橹薜萝村，一望金台一断魂。十道鸟言鹦鹉女，九重鸾毈凤凰孙。萋迷芳草随风偃，锦绣宫槐带露存。妖袅番姬含泪死，贵儿终是报君恩。懒向新朝乞酒监，回甘无过作晶盐。长陵画土输方策，东岳盟山失玉函。垂白语荒遭鬼笑，汗青书驳待人芟。模糊几笔开天史，千古同悲釜底黬。九游星动起天兵，百战江河夺帝城。南土家居宜白下，别来人望失苍生。殚金大累屠龙党，清酒先寒杀虎盟。缄口莫谈新国事，山栖无用上公旌。"
"锦水归来感赋二十二律（选三）","清末近现代初","朱青长","黄尘双鬓绝萧萧，曾对青山唾六朝。内苑柳遮名士宅，后庭花负美人腰。朱陵未改心犹壮，画舫重归路已遥。三十六骑平朔漠，而今何只百班超。河山朝暮是耶非，量柳高堤长十围。锦水涟漪留我住，断云明灭共鸥飞。眼中时局朝朝改，溪口桃花灼灼肥。此际去留无所谓，春江波阔买船归。风殊南北自天分，大海吞江述我闻。往事丑于当驿女，寄生人笑换朝君。穷奴一纸裁黄幄，瑞气千条护紫云。朱雀当年承帝眷，定挥长剑扫东氛。"
"闲中指事诗（二十七首选六）","清末近现代初","朱青长","云师济济点朝班，十国星轺一舰还。万里定波横海将，大刀扬烈煞胡山。九游摇动兴天问，众口灰钉犯圣颜。借得好题无壮句，平心两字只群奸。兵民分治乱王章，部卒森森小帝王。泉府自行新币帛，锦丛私决野鸳鸯。泽蕉人命同儿戏，瓦裂民生及女墙。在昔罔闻今罕有，可怜金玉尚盈箱。就木陈人作鬼祈，贪狼虐狈想非非。蓬莱远售神仙药，辽海私分日月旗。高祖不兴狐语诞，蜀王惭死鳖灵归。盲伧话柄传千古，竞指金星是紫微。刀砧鱼肉肆威棱，太息潼州十六征。树剥千层收尽木，瓜经三抱痛无藤。雄拿白取双生活，搜粟摸金两股肱。野舍荒田多饿殍，慈悲犹自说能仁。旧王宫殿血犹殷，草草人云我亦云。焚据纷争同是贼，豨鸡臣妾迭为君。巴蛇吞象终无骨，菜圃营宫值几文。测量不通贪念重，不知何日运风斤。秦守千年作壮观，导流穿岭出奔湍。分枝立表存遗庙，低筑深淘置堰官。孟浪大言裁旧制，鲧湮无力挽狂澜。腴田万顷将成海，尚有旁人冷眼看。"
"浪淘沙  感赋二首","清末近现代初","朱青长","念载别京华，只艇还家。江州衣泪在琵琶，流落燕山无别事，只为杨花。歌馆作生涯，偏著逢他。楚山云雨汉朝霞，化作妙音花胜佛，一点无差。箫管小流连，人在歌天。红腰分队斗婵娟，独有翩跹情态好，偏得人怜。无事作纠缠，戏鼓词笺。珠喉改字更清圆，我是旗亭王少伯，休说屯田。"
"卜算子  惆怅词四首","清末近现代初","朱青长","水外有人家，家在花深处。明月纤纤上小楼，不定今宵去。去了不相逢，归却仍无绪。未审来宵月上楼，能否重相遇。花外两层楼，楼下重帘密。行到帘前不见人，眼泪轻轻滴。不是爱相思，只是深相忆。早料而今没下场，何苦来相识。衣带尚留愁，绿水鸳鸯绮。长说侬心硬过他，那个还如你。秦殿沈郎归，吴苑西施死。偏是情根死不休，高挂心儿里。一日似三秋，日短还无碍。惟有梅天暑月长，偿尽相思债。红雨断肠花，绿柳销魂带。不是天公要我愁，是我愁无奈。"
"满江红三首","清末近现代初","朱青长","更有何人，同我去，黄楼吹笛。江山好，群儿狼狈，变成今夕。燕子不知亡国恨，乌衣巷口还相识。要画船双桨载双娥，泪双滴。天下事，南同北，金鼓碎，烽烟灭。只鬼坟青草，虎狼三只。国事都交杨素手，长江流尽英雄血。问人间可有好男儿，来平贼。甚处青山，埋得了，拄天顽骨。空自笑，少年磨剑，酒天歌窟。干戈方起陈吴死，旌旗四展蛟龙悚。棹归船勉强作高人，依花木。新来事，诗一束，今古恨，无从述。剩凄凄几点，秣陵山绿。天海都教悬拍卖，乾坤只许吞声哭。定何时倒峡涤长江，去亭毒。锦水留人，几七载，要侬何用。还猛省，屠龙赤手，少年时梦。眸花错认奇男子，掀天一举神州动。付儿曹收拾入诗囊，腥涎重。天下事，工操纵，民生苦，愁无缝。得几腔牛走，犬牙交控。蒋帝钟山埋断石，孙娘海上装番㢅。写新词付与少娥看，吾从众。"
"清平乐二首","清末近现代初","朱青长","上春花市，燕燕莺莺语。红粉素腰何处女，柳色绣罗裙子。买花不惜金钱，汉皋洛浦神仙。看看行归花径，深深垂下珠帘。阴堤浓柳，留得双鸾友。正是杏花开过后，又与个人相凑。销魂解语蛾眉，断魂不语心期。问得他家门巷，惹人千种相思。"
"桂枝香  金陵怀古二首","清末近现代初","朱青长","江山一角，笑琐琐六朝，后庭花落。两水环城如画，已无宫阙。渡江五马成龙后，守衰残，紫金山薄。八牛云起中原，鞭马北驱胡貉。到今日笙歌沸地，可认得秦淮，女墙来月。唯有鸟衣燕子，向人低说。旧家王谢陈宫女，化寒烟野花如雪。不堪凭吊，一场春梦，未眠先觉。江流不尽，甚雨打风吹，扫英雄兴。六代繁华宫阙，不曾留影。渡江一堑分天下，让燕云与旁人领。古人已死，今人龙虎，恨何能忍。念曩日听歌夜醒，自磨薄青蛇，为侬销恨。当代英雄无几，共来拼命。凤阳龙死长江冷，苦王孙漂泊无定。何时归去，瓣香匹马，再安陵寝。"
"闻双因小筑被毁于寇二首","清末近现代初","吴妍因","而今真毁室，不敢更听鹃。空忆鸳鸯侣，同栖玳瑁椽。镜鸾犹入梦，海燕断无缘。小筑依危幕，当时已惘然。我本甘飘泊，何图结宇新？江山嬗六代，门第署双因。国破家焉计，庐黔谤未泯。还期平寇日，归去吊荒堙。"
"酬吕凤子二首","清末近现代初","吴妍因","四海知名久，三吴睹画先。如闻夫子叹，欲得美人怜。红豆叨君赠，青山为我妍。巴渝流沛地，相见各华颠。西来长物尽，犹有笔如椽。嗟我耽诗老，多君以画传。悟情通奥窔，满目感山川。已得青松嶂，无家何处悬。"
"亡命丹城杂感五首","清末近现代初","吴妍因","海内怜亲故，天涯悲乱离。饥寒劳梦想，生死繫惊疑。网密应难漏，骨归安可期。终凶谁确报，鱼雁绝华夷。幸有妻儿在，吞声强自宽。扶持怜老瘦，吟咏度艰难。蔬薄三餐减，衾单五夜寒。清辉昔双照，留影好徒看。薄命一时保，故家几度抛。姓名防熟识，升斗累亲交。履险时惊梦，医心但卜爻。诗成强儿读，且泣且推敲。几辈遭淫戳，万邦传骇闻。官民同碎首，尸骨乱堆坟。亲故终难认，贤愚竟不分。微躯行复尔，私吊泪纷纷。海国家山梦，江天戎马秋。一身煎百虑，万里困孤舟。穷老吾甘死，幽荒孰与俦。方言难达意，故鬼或相仇。"
"中秋对月二首","清末近现代初","吴妍因","碧海经天月，白头对影人。盈盈临古魄，冉冉忆前身。今夕犹相照，明年孰与亲？恐难依恋久，翘首看频频。遥怜关塞月，皎皎照流亡。尸骨空堆雪，干戈几易霜。光犹沈北极，望欲绝南荒。劳贺知何日，清辉共举觞。"
"清明偕晓因随侍外舅访东四明二首","清末近现代初","吴妍因","佳节无虚度，扁舟溯碧溪。老孱情倍洽，童稚笑相携。滩浅拔船过，坡平信步跻。行经山僻处，驻足听莺啼。春富民仍窭，山怆水亦悽。樵多馀稚木，渔竭乏修鲵。仄涧舟难济，层云路欲迷。群峰三十六，举首见高低。"
"秋柳四首用渔洋韵","清末近现代初","吴妍因","南浦才销送别魂，西风底便掩蓬门。彩曛虚弄金波影，玉露潜滋珠泪痕。行让黄花专老圃，更无红杏伴遥村。停杯空叠阳关曲，客舍青青孰与论。瘦影离离不耐霜，行吟且为吊寒塘。柳枝小字裁成曲，金缕新歌填满箱。一代风流存乐府，六朝烟景送孱王。暮鸦终古依栖处，楼馆萧条似病坊。翡翠帘栊金缕衣，婆娑春梦已全非。露湔雨洗浓阴淡，霜栉风梳密叶稀。织锦流莺今寂寂，剪枝老燕故飞飞。蹉跎红板江桥路，岂独桃花人面违。腰支眉黛更谁怜，往日风流过眼烟。舞秃黄金丝缕缕，歌残白雪絮绵绵。陌头易褪撩人色，川上难回逝水年。徒忆当春曾入画，翠条摇曳碧池边。"
"清明苦雨四首","清末近现代初","吴妍因","风满春郊雨满城，清明怪底不清明。最难沽酒前村路，偏听卖花深巷声。负郭家家支树错，通江处处海潮生。昨宵短梦依稀记，五色霞光万里晴。湿云腻雨久瀰漫，春半消沈花半残。万木无声如暗泣，孤城向晚益清寒。觇天屡盼明朝好，得句聊为一日欢。何处夕阳芳草地，不嫌辽远欲探看。无价光阴草草过，风凄雨楚奈春何。落花流水前溪杳，点絮淤泥广陌多。白袷断然惟怅卧，绿章翻欲乞晴和。红楼珠箔相望冷，辜负青郊踏踏歌。惜春心事乞晴辞，焚奏通明情岂痴。朝日欲薰芳草眼，夕阳待艳海棠姿。剪风燕羽应尤快，破晓莺声更不迟。最是东郊狂试马，水光山色映鞭丝。"
"题许颂慈乡先辈评月轩吟稿二首","清末近现代初","吴妍因","芙蓉江上月娟娟，照彻琅瑶字字圆。细律果然推老辈，落花应是惜华年。东城旧隐本诗史，北郭遗编似祖传。他日暨阳修邑乘，如心端合传乡贤。旧集乾隆蒋赵袁，自担行李到苏垣。秋风秋月閒评遍，宫草宫花客梦繁。两袖沧桑怀故国，一时桃李盛公门。本来诗学无新旧，多少英才是后昆。"
"寒食留园感事二首","清末近现代初","吴妍因","秋风沪海独栖迟，春到江南未有诗。千里莺花徒自闹，一庭烟景为谁滋。酴醾熟酒逢寒食，桃李新枝胜旧时。树愈芳菲人愈瘦，碧池相映影参差。四愁未共春冰解，百感翻因寒食煎。人面红桃空掩映，子枝绿叶易葱芊。重来崔护知何日，一去司勋定几年。难得留园留片刻，东风莫漫妒吟鞭。"
"凤吹二十四首","清末近现代初","吴妍因","凤吹鸾吟寂几年，无端焦尾更张弦。河洲已绝参差荇，江渚还生灼烁莲。纵得清渠非海水，祇应巫峡是云天。诗情有似花争发，绮语何妨续百篇。吴淞江畔昔相过，但觉明眸一盼多。那得死灰仍著火，断无止水更扬波。故巢况有鸠先佔，破网难将珊屈罗。如缕情丝刀斩绝，不教重缠玉枝柯。姑苏端的是姑苏，南陌春回草又敷。有轨车通黄歇浦，隔墙光耀绛龙珠。小廊朝访停芳躅，曲巷宵征劳玉趺。始觉送迎长不足，时非假日便羁孤。玄圃琼苗次第栽，卜邻且喜傍瑶台。仍疑沧海波无定，未信巫山云便开。项练穿心朝试赠，手书缄梦夜深裁。从兹日日劳青鸟，密意殷勤飞去来。南园北陌访吴趋，宝马香车得共驱。命相妄谈披玉掌，疲劳伪托傍金躯。漫交履舄西窗夜，疾舐胭脂东壁隅。不怪明珠投掷浪，竟蒙解佩答庸愚。申春江是女仙坛，密约居然降彩鸾。北站车迎花馥郁，东方云拥月团圞。攻心不碍身仍守，抱璞谁知璧尚完。无奈相逢无奈别，赠行还襭紫罗兰。原知阿阁早栖鸦，未拟夭桃宜尔家。难得真诚金不换，最怜峻洁玉无瑕。湘莲纵逐新潮长，楚棘还如春笋加。但愿相思同洒泪，来身滋作并头花。未雨先教俗震惊，疑云更使众猜评。南窗月姊申申詈，北苑风姨猎猎鸣。狐已现形传虐谑，梅甘作妾毁钟情。西行待掬秦淮水，和泪将羞一洗清。屏围叠嶂镜开湖，潜访仙踪入画图。祝福双双参玉佛，盟心一一矢金乌。莲舟并渡桥非断，鹤径同穿山不孤。祇觉天台难久恋，姗姗归去泪沾襦。沪海攀留不觉秋，轻装泣别独西游。朝朝鸟语调莺舌，夜夜风声撼石头。亦愿蜡灰从此冷，又愁雁帛有时休。踟蹰进退真无那，始信抽刀难断流。翠筱玲珑拟舜英，江花江草旧知名。却嫌形远声徒迩，欲使心坚迹并明。当晓闻鸡期莫逆，即因为蒂待交并。私更小字私相唤，舍此良无可慰情。去鲤来鸿意愈真，红情白话语推陈。偶因小恙停书札，便尔多心疑鬼神。风露通宵驰远道，江山绝代速伊人。秣陵草草还离别，旋悔辛劳苦病身。于飞燕燕语空传，海角江干各一椽。无计将泥筑新垒，妄图衔石塞深渊。迎春姑涉梁鸿水，解渴徒烹慧照泉。历遍九峰还别去，单形只影两依然。愁压花枝恨不禁，閒霜杂雪又相侵。吴姬剪挺吹毛刃，越女笳陈逆耳音。忤俗原难叨恕宥，论情谁复别贞淫。冷嘲热逼催成病，痛彻玲珑西子心。雁行两翼本同风，防护原知具苦衷。为恐鹓雏栖枳棘，便将蜗舍作牢笼。一拳欲掣丝先断，百计还谋媒别通。形迹锢藏消息杳，教从何处索冥鸿。天教蓦地爱芽萌，两意坚于铁铸成。若道漆分胶易解，除非鹣死鲽无生。淋漓啮指毫含血，恸哭陈辞纸有声。可奈书成难寄达，凭轩泪眼夜空睁。千里迢遥堇子江，忽传幽谷锁无双。押衙慨任衔书鸟，磨勒飞瞒守户尨。且喜归途仍巧遇，从知历劫未轻降。东风付与周郎便，赍返如初心一腔。佯示绝交得自由，白门春老更淹留。匡扶每假云英力，攻取还叨赵胜谋。一夕话教先断腕，百年身勖起从头。图穷亦苦无他计，忍斫残枝待麦秋。强教盲目早联婚，纵曰无辜实寡恩。快剪欲将缡遽绝，旧枝顾有子多存。容随松菊依三径，悉索锱铢安一门。七去而今开创例，负人负我任评论。毕竟京江填鹊桥，双星燕尔会中宵。金山石署三生约，铁瓮城扃一代娇。除却云英无月老，若非阮肇鲜宾僚。真情人作真情事，缛节繁文原可饶。不堪众矢集榆枋，直欲操戈鬨一堂。平地风波传密电，中宵狼狈走殊方。送行多谢白门柳，唤渡徒携黄竹箱。明是轻车驰直北，却言买棹指扶桑。蹀躞文禽集上京，西山北海辍飞鸣。名愁梁苑时贤识，迹向燕台僻处行。敢怨亲朋睁冷眼，祇惭穷饿误多情。梦中啼唤佳人杳，仙客依然夜夜惊。路绝囊空何所归，无归人幸两无违。鸳原同命甘双殉，蝶纵离魂亦并飞。难得遥天驰羽翰，顿教长夜睹熹微。载将一舸南溟去，不计家山是与非。共拚福命各抛家，同向天涯与海涯。异域苦缔唯爱果，殊方滋长再生花。从教有日长流火，不更无题浪吐葩。血泪永留哀艳迹，斑斑遍体映衣纱。"
"忆南京叠过夔门诗韵二首","清末近现代初","吴妍因","玳梁海燕梦难温，一样春风白下门。献岁寒梅谁得赏，入时新柳几何存。江山不速无家客，烟雨空怀负郭村。但得寇平归去早，园荒井废更休论。南朝痛史老犹温，风雨巴山夜闭门。金粉飘零三月尽，关河破碎几人存？花开问是谁家土？日暮欲归何处村？亦信佳兵终必衄。故园松菊不堪论。"
"挽同僚张峄阳二首","清末近现代初","吴妍因","杜鹃啼断月黄昏，张绪风流便不存。寡鹄孤雏滋客泪，荒烟野草瘗诗魂。一抔犹是吾家土，万里言投异国村。我自远行君永逝，汉碑唐韵更谁论。羁魂踯躅履蒿莱，故鬼伊谁识俊才。岭上梧桐犹可倚，殿前杨柳不胜哀。玄天混漠龙酣战，青木阴沈社枉开。北望中原何日定，归来诗酒告泉台。"
"将之菲留别僚友二首","清末近现代初","吴妍因","弹指依违十四年，黯然揽镜惜华颠。无多岁月犹漂梗，几许人才得比肩。恋恋已尸微秩久，休休总觉长官贤。明朝挥手乘桴去，碧海青山各一天。椰雨蕉风可久留，佳辰何处索清秋？岂堪炎日煎垂老，亦有骄兵窥上游。去国不期心戚戚，无家转觉意悠悠。几时拨乱归江左，作赋同登庾信楼？"
"中秋后一日偕晓因挈女步月二首","清末近现代初","吴妍因","巴塞流黄树掩青，姮娥碧海夜亭亭。澄明双照将雏凤，闪烁斜携附骥星。昨日早知圆必缺，今宵犹得影随形。当时未即为情死，已忝清辉十九龄。蜜昔双栖忆昔年，朱颜皓魄共流连。依然天宇窥明镜，从此人生迫下弦。甚爱未因衰老废，丰肌渐逐乱离朘。同兹逃死求生地，死不能逃亦已焉。"
"晓因生辰见慰二首","清末近现代初","吴妍因","空言设帨冷杯盘，每盼来年家少宽。十九嘉辰虚度易，百千宿愿得偿难。荆钗德曜原非忝，箪食黔娄聊尽欢。今日殷勤何所赠，蒸腾依旧一心丹。满地干戈路欲无，聊将温语慰饥劬。室隅止鵩凶非必，镜底回鸾影尚俱。似我佳儿尤俊健，如卿娇女渐芳腴。他年綵服相看处，蔗境回甘老可娱。"
"读杜工部集有感五首","清末近现代初","吴妍因","仆仆奔逃半九州，劳劳歌哭老孤舟。潇湘空欲乘桴去，溟海何曾拄杖游。戎马中原同陨涕，干戈异域独罹忧。若教浪迹公如我，苦语惊人岂便休。移官拾橡哀同谷，入蜀听猿拜杜鹃。间道得归司隶帐，无家犹有孝廉船。江山吾土能终老，辞赋他年得盛传。何似海天兵甲满，不才亡命独淹然。怅望苍梧几度年，可堪青草五湖天。犹挥屈贾伤时泪，不废风骚薄雅篇。饥死翻诬方朔饱，全窥始觉谪仙偏。乱离细读心尤惬，绝岛含咀惟此编。小吏面摇求食尾，富儿门暴报恩鳃。妄传白酒戕诗圣，几见黄金铸赋才。身后偏多风雅附，樯边惟是饿乌来。可怜南海珊瑚树，的的殷红向日开。微之铭墓论文序，介甫推心赞像诗。俨尔一呼公欲出，肃然再拜我无辞。白头皂帽鱼龙夜，碧海青天涕泪时。公境我更言我吐，磬囊末路复谁知。"
"将归国述职，承侨校教师李根香等赋诗送行，步韵答谢二首","清末近现代初","吴妍因","风姨海若證经行，去影依然天水清。儿女累人姑遣散，雪霜点鬓更分明。装箱犹是苏卿节，入蜀非缘张翰羹。祇觉无才益衰老，遄归难以答升平。三秋亡命苦多端，一局枯棋散满盘。饥饿奔逃今觉易，残馀收拾早知难。愧无掬水苏乾辙，喜有清辞付冷官。多谢诸君情意厚，归航沾得露珠漙。"
"偕晓因自星赴港海道中三首","清末近现代初","吴妍因","经年仆仆遍南溟，万里双双更北行。日月星辰传舍易，海天云水客船轻。红酣紫醉霞朝暮，碧浅蓝深波晦明。安得一帆东折去，便看儿女笑相迎。朝朝暮暮比双肩，银海同看凭铁舷。万顷珠花波弄日，一天粉墨月穿烟。短吟得句消长昼，老去言情胜少年。更喜舟中如世外，不闻秦乱得安眠。途长日暮子偕行，浪阔风高梦不惊。闪烁星还传眼语，浮沈月漫荡心旌。银蟾东泛波光白，火骥西驰水气清。翻怕来朝船到港，乱邦荒径逼南京。"
"晓因一病将及三年用特效药后幸有转机写示五首","清末近现代初","吴妍因","海国三秋历万难，劳劳苟冀一家安。但求儿健夫常饱，不计心疲力渐殚。亡命依然勤教读，解兵犹是虑饥寒。从教体弱撄诸病，鲜血斑斑摘肺肝。相偕奔走涉南溟，一舸归来百劫经。阔水遥天念儿女，荒榛断瓦认门庭。旷怀莫解愁凝结，强笑谁知涕暗零。忧患益教成痼疾，冬来依旧血花腥。少陵老病相如渴，二竖浑同急火煎。零露不禁三伏夜，凄风苦度九秋天。焉知冬尽春冰解，岂意花开柳色妍。偶起窥园惊景物，那堪床褥久缠绵。炎凉无间效荀卿，熨体常如模病婴。煦煦哺乌兼子职，慇慇舐犊秉亲情。鸾闺眉亦几停画，巫岫云原不妄行。苦劝就医同入院，连床匝月慰茕茕。双鹣同命夙铭心，只翼伤残两不禁。病若可移甘取代，死如难免誓追寻。拚求海外神明药，那惜床头子母金。且幸春回人转健，冁然我亦一开襟。"
"银婚纪念辞二首","清末近现代初","吴妍因","朝婚夕死亦心甘，何意人间得久耽。万日已逾九千一，百年将达十分三。谁家纸木朽犹保，到处晶磁破不堪。惟我能如银样韧，雍雍依旧两情酣。漫数云和颂瑟弦，一弦一柱总堪怜。乱离久历欢娱暂，忧患多经老病绵。镜底欲停双凤舞，人间几见百年筵。此心且幸盟金石，的皪如银质倍坚。"
"武汉长江大桥落成通车三首","清末近现代初","吴妍因","天堑谁施填补工，大桥此日庆成功。龟蛇两岸双峰接，武汉三分一路通。辘辘风雷车直上，迢迢京广钮居中。从今抛却箜篌引，波浪无惊稳渡公。万里长江第一桥，千寻如带束江腰。灵龟黄鹤参差佩，流水白云掩映飘。天上女牛空脉脉，人间车马渡朝朝。填河何不从长计，七夕徒教鹊力消。便履康庄跨险湍，直从江北向江南。千帆冉冉东西错，百辆憧憧上下参。水自安流山自伏，天堪开拓地堪探。何难更展无穷力，增建江桥第二三。"
"悼亡八首","清末近现代初","吴妍因","万木萧条百草蔫，顿惊红玉燬蓝田。烟飞浩瀚三千界，病扰膏肓十二年。回首高唐真是梦，从今恨海不胜填。但教亦早成灰烬，一钵相盛无间然。茂苑春光欲老时，垂青谁似小姑痴。不嫌枯寂亏生气，偏遣芳馨活故枝。万里远离名教网，百年牢繫爱情丝。人生今日曾何有，踽踽徒吟残破诗。幼承庭训崇基督，长习英文赴上都。识破攻心原诈术，便甘违教返迷途。弥留不易无神论，慰藉何劳续命符。抛却牙牌休再抹，梦中犹恐笑愚夫。杭州吴郡秣陵关，菲岛申江巴子山。到处循循能启诱，诸生济济共跻攀。乱离督课防虚度，爱抚从心戒假颜。愧我多年谈教育，诒谋今更叹才悭。方寸澄明月曜辉，相夫原不仅无违。从容为我排危难，宛转凭君判是非。力疾暂教私爱割，唱随终与正途归。从今报国循遗意，何惜鳏鱼一命微。黄金随手掷纷纷，犹恐迂疏薄待人。搜箧典钗无吝色，施衣推食有馀仁。持家独任辛勤事，刻己浑忘病苦身。检点巾箱何物在，破衫遗帨是殊珍。隼鹯侧目逼同林，南国惊飞失路禽。一月翻澜风急袭，三秋茹苦病潜侵。宿疴直与棼丝似，多难终教大限临。不异顿遭豺虎噬，追思往事恨难禁。三十三秋患难将，于飞莫更羡鸳鸯。心惊锦翼翛翛折，目送苍烟缕缕飏。散去双鹣馀只影，归来一室独回肠。当年许与同生死，信誓如山何日偿？"
"晓因逝世一周年告慰七首","清末近现代初","吴妍因","生死悠悠尔许时，得閒片刻便萦思。孤窗夜夜寻残梦，素壁朝朝睹令姿。灯下更无人共话，枕边谁听我吟诗。还将荦荦经年事，泪洒心香慰有知。六亿胸怀浩荡春，东风习习势无伦。炉翻红浪钢争帅，陇簇黄云稻载人。瑶圃香花标异彩，纸船明烛送瘟神。知君忧乐关天下，喜事多端为一陈。莫言故国又经秋，金马台澎迄未收。老虎空心犹逐逐，毒蛇响尾尚啾啾。钢棺终必埋愚寇，绞索行将殪蠢酋。持久和平诚可致，再将趋势告无忧。海外征鸿终必归，域中断雁告无违。追思共洒伤心泪，反省从知昨日非。话雨一村成噩梦，坐风几辈惜馀晖。亲朋无恙休相忆，三为陈辞向素闱。衣食无亏负荷轻，犹能殷切体亲情。儿皆勤事几忘寝，女已分身未育婴。更喜稚孙知跃进，况当公社正争鸣。家人行上新生路，四为欣然告可卿。自君之逝不胜哀，去傍生公说法台。忍泪移情循正路，希心换骨脱凡胎。犹多体力能劳动，得似童年可剪裁。五愿英灵加鼓舞，休言老朽已非材。万语千言总是空，无神那得与神通。徒看玉烬灰旋冷，枉自诗多句未工。念念有辞甘见鬼，啾啾聒耳且由虫。如何可再亲颦笑，但愿相逢在梦中。"
"晓因逝世五周年告悼四首","清末近现代初","吴妍因","藉药安眠怕梦醒，五年哀思几曾停。夜阑每作双飞蝶，月落惟看孤另星。仪态万方空满壁，骨灰一掬独盛瓶。如何赵管相抟有，周也蘧蘧待化形。国步艰难转坦互，东风依旧舞红旗。丰收有望灾堪弭，跃进无休富可期。残匪馀烽能窜扰。异端邪说莫惊奇。来年形势应尤好，为告冥冥勿更疑。频年长幼尽平安，儿未啼饥女未寒。或更升堂通党籍，皆堪为国作师干。纵成宿疴行痊可，那有兴邦不困难。家运定随时运转，魂如宛在请心宽。放翁行作稽山土，犹为香消涕泗流。莫道垂垂年更老，不须呴呴哭无休。三生敢负盟天日，百世能忘匹女牛。但得登仙真羽化，飞飞长傍凤凰楼。"
"谑柳二首","清末近现代初","吴妍因","体态最温柔，含羞亦带愁。不堪风力猛，叶叶尽低头。笑倚斜阳岸，依依解送迎。南都方惜别，北部又生情。"
"后湖四时曲四首","清末近现代初","吴妍因","春风杨柳新，湖水净无尘。桃李谁争赏，长安多丽人。夏雨洗湖田，夕阳莲粲然。荷风谁领略，公子木兰船。秋月淡湖光，中洲桂子香。菊花谁展览，仕女又纷忙。冬雪压亭台，湖山玉琢裁。寒梅谁探索，林下美人来。"
"大风连夜起七首","清末近现代初","吴妍因","大风连夜起，格格震筐楼。吹得凝尘散，缘何不散愁。大风连夜起，猎猎撼蕉林。吹破张张叶，焉能不碎心。大风连夜起，泛泛荡湖波。身世波间月，浮沈时几多。大风连夜起，磔磔袭林峦。妻子同林鸟，巢倾奚所安。大风连夜起，虎虎掠郊原。草木惊残梦，时疑兵马喧。大风连夜起，斗室似扁舟。安得平吹去，飘然更远游。大风连夜起，草阁欲鹏飞。盍展垂天翼，逍遥复北归。"
"植园杂感四首","清末近现代初","吴妍因","垂杨犹是旧风华，竹所无人映夕霞。野草果然烧不尽，春来到处又开花。红尘遍印马蹄痕，警卫无端屡禁门。花命亦如人命薄，天寒修竹黯销魂。洗马桥头篱竹边，桃花零落菜花妍。微波榭畔波如镜，祇见浮萍不种莲。竹外犹馀三两花，宫墙桃李属谁家？东风无力难为主，空对残阳曳绛纱。"
"春去后游留园八首","清末近现代初","吴妍因","不信芳春去便休，骑驴出郭访林丘。名留端的留谁住，更叩园门一索求。深深夏木尽成阴，但啭黄鹂惊客心。毕竟芳菲何处是，石林小院遍追寻。满庭木石自参差，惟见空枝映碧池。行到画桥临水处，沈吟不觉立移时。楼台倒映影澄鲜，流尽落花自静便。可怪南风还学步，鳞鳞吹皱水中天。虎样高岩龙样松，可亭西畔影重重。登临欲向邻家望，但听斜阳透远钟。曲径斜桥别有天，竹篱曲处草葱芊。昨宵汩汩桃花水，流向红尘何处边。扫苔斜倚夕阳亭，密叶繁枝锁画屏。还向西南林际望，扑人惟见数峰青。密罨蛛丝深闭门，徘徊此际更销魂。花明柳暗春多少，可在邻墙又一村。"
"虎丘访古八首 剑池","清末近现代初","吴妍因","飞出鱼肠入郢都，死犹不舍欲何图？可怜湛湛池中物，及得徐君墓上无。说法无人台尚留，池莲座石几经秋？莲花依旧如摇舌，顽石于今不点头。画城流瓦碧崔嵬，犹是笙歌叠叠催。何处吴王旧宫殿，望苏台上一徘徊。香消玉碎歇风流，过客依然恋古邱。陇上累累才士冢，游踪孰与吊千秋。三吴百姓竭黄金，斧凿云峦买赏心。立石还刊巡省句，可能风雅叶山林。金碧斑斓蟠古藤，六朝旧磴不堪登。遥看北寺虽完好，基础由来低几层。虎踞空馀千顷云，不栽瑶草幻羊群。烟霞赚得狮回顾，风雨犹堪龙一耘。歌声浩发舞衫狂，裙屐楼台士族王。今日茫茫何所有，晚钟跌宕破斜阳。"
"半园戏咏十首","清末近现代初","吴妍因","盈盈十五月端然，底事嘉名不命全。应是小姑犹独处，身如半璧未曾圆。耿耿星辰瑟瑟风，为谁小立桂堂东？此身亦似楼头月，可在含情脉脉中。晚傍花枝晓听莺，且从此处著閒情。非因有癖耽风月，世路艰难未可行。捲上珠帘面面宜，远山近塔赴阶墀。我来徒惹花枝笑，旅鬓秋容不入时。平地情波作五湖，扁舟我欲学陶朱。飘然从此经沧海，载得夷光绝世无。半山半水不求全，半壁新诗叠锦笺。但得半生花里住，风吹香梦落吟边。呖呖枝头鸟伴吟，此中有乐自堪寻。归来解读西昆未，顽艳章章护我心。我亦分明君子身，栖栖何日得依仁。定居却羡窗前竹，日暮亭亭倚美人。园未全窥路欲穷，回廊曲榭画堂东。隔墙一半风和月，髣髴安排在镜中。有情处处成佳趣，即景时时得好诗。会欲狂吟三百首，园花莫漫笑吾痴。"
"灵岩咏古八首 馆娃宫","清末近现代初","吴妍因","不虞后院伏枭雄，却向中原图远功。未必美人曾误国，君王自弃馆娃宫。檀瓣珑玲莲步轻，吴王含笑丽人行。岂知于越来千骑，化作衔枚疾走声。生逐鸱夷事有无，避兵应与丽华殊。君王恩泽深于井，不信推波竟沼吴。细草当春生古香，昔年于此贮夷光。朝云暮雨今犹是，何处东窗白玉床。清波不浣旧时纱，相并琼轩玩月华。宫草未因兴废改，年年池上自开花。夕阳翠袖拂花低，缓缓归舟香满堤。一箭吴山难阻隔，军声直透越来溪。黄池不逊家山破，于越兵来鼓未鸣。想是属镂颁赐后，石头祇亦噤无声。当年黄鸟亦知音，翠嶂频传绿绮琴。今日五湖烟水窟，鱼龙可解听狂吟？"
"偕游西湖杂写十四首","清末近现代初","吴妍因","画图夙昔惟孤往，今始双双入画图。水愈澄明山愈媚，青衫栩栩欲仙乎。青山重叠锦屏开，绿水晶瑩明镜台。安柳排花都妥贴，天心久矣待卿来。将扶同上采莲船，一叶花间柳下穿。忘却湖心攀菡萏，只从镜里看婵娟。行近芙蕖停桨过，恐惊鸳侣戒扬波。横篙却怪来船客，偏与侬船相击摩。指点南峰与北峰，双双映水影摇溶。山犹如此长相守，况我有情千载逢。卜祝偷将玉佛看，窃嫌佛比玉人胖。付签应是心怀妒，偏说姻缘美满难。扁舟两两访西冷，孤屿双双吊小青。福命已随时代异，冥冥莫漫妒娉婷。依依久恋三生石，栩栩欲登一线天。身似峰颓飞不去，心如泉沸冷还溅。金鳞飞动玉泉翻，攘攘缘争糗饵喧。鱼乐何如人意乐，饱餐秀色静凭轩。万竿竹拥万重泉，山愈喧嘈境愈偏。愿与韬光栖息久，江潮海日看年年。南屏深处锁烟霞，碎玉香浮龙井芽。泉味甘醇茶味永，晚钟莫便促还家。梦犹随月趁星辰，恋恋潜窥西子身。香雾清辉花隐约，云屏斗帐玉横陈。黄山松石赤城霞，更欲移来错犬牙。我自风流卿绝世，一时灵秀聚天涯。他乡无此好湖山，安得相携竟不还。诗样人生诗境老，死犹同穴翠微间。"
"旅菲杂咏二十八首","清末近现代初","吴妍因","百丈楼船居上层，忝随豪客许先登。附庸愈近金圆国，愈觉金圆是万能。果下龙驹一辆轻，绿槐夹道柏油平。须臾驰向繁嚣市，真觉城应马粪名。卜居小阁板为墙，一室如笼亦似筐。四壁空空何所有，昼间席地夜当床。三餐无箸乏刀叉，蕉叶承来徒手拿。难得甘醇惟酌水，不嫌腥臭漫吞虾。北国西风霜叶秋，南天赤日火仍流。炎方一事差堪慰，季子无须羞敝裘。莲蓬零雨学冲凉，濡体浑如鸡落汤。可愈头风消热病，休嫌灌顶水淋浪。土蛇不蛰日纷腾，壁虎高吟夜守灯。处处袭人蜰吮血，朝朝争食蚁呼朋。白黑棕黄人种杂，绵蛮吉屈语音纷。菲童尽习横行字，数典曾无本土文。学府年年重典坟，我来颇怪治丝棼。欲消积滞施凉剂，违俗仍倡白话文。羡他乘便获多金，朝贵逢迎四海钦。却笑诗书穷皓首，富儿门外苦呻吟。谁凭忠信行蛮貊，各以奇赢殖货财。莫劝富家儿向学，能绳祖武便英才。为仁谁不吝锱铢，祇是劳工与贩夫。休怪陶朱悭一拔，早经通籍作番奴。招摇学步易西装，不改泥犁肤色苍。黑烬白生黄太熟，自誇种族最优良。红裤腰边摩洛刀，野人半似绿林豪。谁知太璞无雕饰，椰酒留宾情独高。蝉翼鬅鬙翘两肩，长裙斜幅漫拖延。密斯提萨多殊色，腻理明眸剧可怜。钟声朝暮响镗镗，尖顶圆颠矗教堂。未解精神遭束缚，犹誇文物冠东方。两雄谁遣自相残，金距拚冲血染丹。连夜跑欣声震瓦，斗人亦作斗鸡看。提琴吉塔日纷纷，艳曲情歌处处闻。借部东方维也纳，作家谁似贝多芬。学舍多于巴礼院，影机喧似斗鸡声。怀柔有术教心服，列国谁如美利庚。五金百货满储藏，信是东方不竭仓。独怪自家无长物，输将辄赖汽油王。爽飒英姿遍国中，巍巍独立树高风。可怜梨刹千尊像，铸造还凭美国铜。才经耶诞又逢年，兽面花冠舞欲颠。午夜寺钟迎岁首，满城盆盎尽喧阗。正是江南千里春，中天云净碾朱轮。郊原百草皆枯槁，火炙烟蒸苦煞人。闻道名山耸碧瑶，松风吹处暑全消。可怜贫窘无由达，空羡丰缠十万腰。四时风日皆炎夏，一雨晨昏便素秋。莫道南洲春不到，回生草已碧于油。一时万物尽回春，木槿参差掩荜门。九夏倏随流水去，蕉风椰雨羡遥村。双飞鸾凤涉炎荒，动定行藏百不臧。裙屐湖山风日好，苏杭始信是天堂。慈父荆扉倚夕晖，悠悠未定是耶非。年来空念家山好，何日相携得竟归。"
"明孝陵二首","清末近现代初","吴妍因","鹿豕遗容野老装，陵前驰道亦康庄。如何作贼成王日，烹狗残民似虎狼。东望孙陵似北辰，啾啾故鬼莫酸呻。民权若果昌明早，那有閒山容汝身。"
"中山陵二首","清末近现代初","吴妍因","留得仪型世共钦，列宁墓貌俨然寻。问渠赫赫瞻依者，步武谁如斯大林。遗教新镌似古碑，满堂金碧映朝晖。可知松柏森森处，难掩心非泪假挥。"
"杂咏五首","清末近现代初","吴妍因","旁道崎岖中道平，洋车轣辘汽车轻。达官仆仆忙开会，决议何时付实行。马靴短剑哔叽装，礼教周臻意态庄。民族已遭威胁久，同仇何日制贪狼。中枢有笔大如椽，党委都凭一手圈。闻道时期方训政，何年始得有民权。钩金镂粉耸雕甍，处处楼台新筑成。计划几时兴实业，略开工厂裕民生。陵园茅土尽瓜分，村舍亭林支配匀。园外民田硗且窄，地权何日得平均。"
"灵谷寺三首","清末近现代初","吴妍因","山林寂寂鸟无声，石涧涓涓泉不鸣。借问龙宫高坐者，几时霖雨慰苍生。频年伴食意休休，赢得容身土一邱。叹息期期誇凤邓，前功谁念骨谁收。塔前殿上姓名涂，墓碣如林数得无？犹在闺人春梦里，皑皑万骨为谁枯。"
"鸡鸣寺四首","清末近现代初","吴妍因","晨鸡喔喔莫相催，南国佳人梦未回。东北焉归丁令鹤，豁蒙楼上一徘徊。棂星门内古黉宫，烟雨楼台俯视中。长剑短衣闱禁肃，有谁对策复辽东？老去雄心为佛倾，台城日坐不虞兵。韦陀百丈降魔杵，岂亦甘为安内擎。后庭玉树已成尘，十里台城柳不春。留得景阳宫井在，他年更欲辱何人。"
"观映南京影片二首","清末近现代初","吴妍因","台城一角认分明，烟柳依然湖水平。凉色巴山麇远客，华灯银幕映南京。连云门第六朝无，处处楼台展画图。才得江边桑种好，可堪沧海析根株。"
"除夕闻花号步韵五首","清末近现代初","吴妍因","壮士江南枕血眠，八千残骨裹无毡。巴童宇宇吹花号，酒绿灯红又过年。截竹催春夜未眠，几人得意舞红毡。衣冠粉墨寻常见，冷眼边厢十四年。莫教嚣杂破愁眠，一任蘧蘧拥敞毡。翠壁银釭花气暖，梁台蝶舞梦当年。在山佥事出山眠，古寺为衙草作毡。已歇电台天上曲，家家箫管尚迎年。号声莫漫笑沈眠，我已无心恋破毡。海国倘容飞燕侣，旧巢重认待来年。"
"次亚子再赠诗韵怀蕳儿三首","清末近现代初","吴妍因","未甘漆室事吴蚕，直欲丹山伫足看。健翮成群飞万里，网罗不计阻千端。嗷嗷黄口似饥蚕，西陵残桑不耐看。一线光明瞻北极，欲相从却苦无端。但愿峤山七寸蚕，玄鳞彩茧雪中看。终教寒素皆衣被，织得如云锦万端。"
"蛾眉七绝百首","清末近现代初","吴妍因","蛾眉绝代艳如花，生长南林第几家。却羡若耶欧冶子，未甘寂寞浣春纱。绣阁学书总未工，抛书远去事猿公。莫言剑亦难成业，东海归来目已空。湖海元龙意气豪，春申江上试秋刀。满宫学士皆殊色，小妹青溪擅六韬。夥颐无命快仇家，草木荒江閒著花。商女可怜沦落久，自弹别调怨琵琶。朝朝暮暮事荒唐，妙手床头空白黄。无奈买舟南国去，大乔毕竟属孙郎。频年孙武枉谈兵，子弟三千尽老生。点将吴宫遴幼妇，越娃少小最倾城。丹邱新典曳金绳，八面熊熊赤燄腾。传取首教龙女去，将归直欲作心灯。珍珠江上辟蒿莱，选佛坛场十里开。玉女归来劳说法，金刚不断铸群材。约法新颁佥意同，输心首与彩娥通。优容不限蜂穿户，解放如教鸟出笼。王母瑶台似鼎湖，云鸾飞去孰攀呼。遗言犹是三章在，一寸芳心省得无。胡姬长袖舞风云，傲睨多才姊妹群。容物敢违夫子教，红尘一骑出昭君。一室争妍鼎足匀，共持门户继先芬。可怜大妇埋香后，少妇容光足二分。中庭秾李当窗白，左掖夭桃夹岸红。小试但凭三尺水，违枝黄叶剪江东。紫云重叠黯西山，歌哭灵前总强颜。示恶夺朱非正色，申申媭语詈冥顽。中妇如花舞袖香，居然叱咤领群芳。春风一阵轻吹去，便尔歌衫独擅场。桃李阴成毛羽丰，画眉有笔泼如风。马前露布堂堂草，北部烟花一扫空。憔悴芳龄十五馀，年年北渚眇愁予。忽传龙驭云中降，桂酒椒浆奠不虚。果降飞龙北渚边，美人秋水著鞭先。顿教一代吴宫玉，心血斑斑尽化烟。莲花峰下斗腰支，孙寿终难冷眼窥。坠马妆成真坠马，愁眉扫罢果愁眉。轻车东路过钱塘，海上莺花处处狂。当日金夫皆白眼，于今月姊馈明珰。云龙风虎满洪都，自信娇姿与众殊。何物汉皋诸女伴，祇相诋詈不相谀。毕竟钟山即蒋山，当年王气尚回环。小姑端合青溪住，神曲终迎翠辇还。红颜从此燕钗分，小杏夭桃信手耘。谁肉谁刍浑不管，门前羊虎自成群。好花别有叶来扶，野火虽经草未枯。昨日翻云今日雨，西山朽腐尽昭苏。不独红芳任剪芟，繁枝密叶亦摧残。铁枷仍把佣奴锁，毋许閒庭种牡丹。代表宣言时已非，空拳莫解两情违。可堪填海归来鸟，祇向章华台畔飞。吴宫楚馆斗腰支，谁瘦谁肥各弄姿。神女生涯终是梦，效颦祇亦谪红儿。青娥勇退素娥藏，霜月终教一耿光。端的根深枝自在，春花旋又拥东皇。南飞丹雀已无枝，衔得馀烽奚所施。半筑新巢依草木，半归故垒燬台池。傍海台楼邻月姊，横江帆席藉风姨。甘心分馂当年诋，妙手通财此日携。黄金自古昧恩仇，美慧英贤况可俦。予夺何妨仍启户，追求焉得不低头。新渐目成旧已非，绝交书又北堂飞。登场鲍老郎当去，入幕嘉宾黯淡归。阿谁前席备咨询，屏护门庭邀德邻。义士亦因红帜拔，纷纷入幕作西宾。已吹服领丹霞散，终恐宁台绿荫浓。试向汶篁亲把剪，刺人陡遇隔墙蜂。不碍游蜂且伐柯，前功欲竟苦心多。当年暴客高声斥，此日邻墙低首过。南风狂拂帝王都，吹得阑残春欲无。流水落花归去也，可怜覆辙殪皇姑。桂黄李白又成村，梦寐能安倚枕魂。更嘱园丁除蔓草，宁同燕子啄王孙。应嫌冯妇倚穷阎，海燕归来羽翼添。隔座钩因韩寿送，后庭花许丽华拈。黄金千万斗骄奢，终使昭仪覆钿车。十亩独苗成底事，丘三诗句写横斜。独折名花带笑看，别裁新调自吹弹。瑶琴锦瑟临春殿，平步娴娴舞镜鸾。胡姬有志力无多，枉自生心嫉翠蛾。赢得华清新浴罢，身轻翰软独吟哦。稠枝密叶尽飘萧，剩得高花淩碧霄。遗教皇皇谁管得，口头禅尚诵朝朝。忘却亲仇订绮交，亚枝何幸倚高梢。无虞黄雀窥螳后，竟向元英寻鹊巢。南岭馀烽犹可燖，东墙阴影又相侵。可怜歌舞燕台夜，一任踰垣莫与禁。钥启重关喧暴徒，遮羞洒耻术都无。托辞且自归璇室，此局看谁能竟扶。故教赤仄穷公嗣，仍是黄金铸美人。腼腆可怜汪小韫，分羹不惜乍归身。东风猎猎任摧残，金谷名花独自看。且喜春江烽火息，一时南国又平安。坛坫纷纷孰主张，西来青鸟自推详。锦囊忽获安攘计，一室公然又阋墙。自决西江欲洗红，东墙喧嚷且装聋。尔茅但得连株拔，何惜千村万落空。神奸渔猎各张罗，卐字帘前密约多。窃喜与侬情意合，千丝祇是网红娥。为慕西施拟笑颦，尔恩我爱往来频。那知别有鸳鸯谱，未许青鹯卧锦茵。天边冤鸟又生分，岭外胡狲空啸群。一手花枝揉十九，八闽秋雨夜缤纷。固封盐米困坚贞，十载相持功未成。终被挣开金锁去，间关万里事长征。蜂狂蝶浪世无双，又向金台劫夜尨。赵女燕姬蹂躏遍，吞声未敢闭瑶窗。护花仍自计罗胸，祇剪同枝不碍蜂。谁料西园心腹寄，犯颜竟亦转霜锋。如何薄命续西池，八骏归来祇自知。却喜纶音相应布，旧家门户共支持。蜂更颠狂蝶更骄，要盟恣意逼多娇。托言共把红芳剪，直欲先将嫩蕊挑。迎不能堪拒亦难，试将厉色却贪顽。那知狂怒来风雨，削尽如花倾国颜。羞被朱颜痛满胸，迫教奋袂斥狂童。生张熟李相邀遍，还隔崇墙唤小红。云津强渡学牵牛，争赴佳期不待秋。从此天孙经劫处，金梭玉杵尽蒙羞。北门旗鼓正相拚，袖手犹期躁少安。旧苑可怜秋夜月，何时更许玉人看。魔手横伸又向南，严扉密锁拟崤函。经秋黄菊花难撷，不信先春梅易探。容易香巢进虎狼，钿车流水夜仓皇。侯门差幸深于海，春色依然别院藏。泪血斑斑印雪泥，梁台凄绝夜乌啼。金铃玉树都消歇，空对残香忆故栖。群姝汗血各沾裾，伯姊依然力有馀。留得几分仪态在，葆贞议嫁待徐徐。诸邻议论任纷哗，壮士谁为古押衙。不信繫铃终不解，还希蹠党作朱家。青雀纷纷未解围，飞琼祇亦黯然归。可堪一掬辛酸泪，虚向蓬莱树下挥。厨下调羹重选材，家珍依旧付舆台。盐梅无与汪端分，豚酒空歌赤凤来。世仇匪易遏狂奴，家贼依然防小姑。莫道夕阳光景短，未消逝处总堪娱。万树千枝等散沙，纷纷摇落各无家。下层空有扶持力，未得成阴一护花。胭脂金粉并飘零，半面徐妃劫亦经。台上杨稊才一瞥，飞花又自化浮萍。侬家情实任稽钩，应悔他山久借筹。归去德邻皆助桀，飞来义士尽寻仇。博得缠头不顾身，飘花浪絮舞纷纶。憧憧中构群魔影，半是曾通仙籍人。九龙帐里陈金凤，七宝庭前缪素筠。自昔贪残傧悍虎，于今巧笑逐胡骃。填桥乌鹊又纷腾，言丑媒非嫁未曾。苦节敢云心本硬，萧墙祇恐祸难胜。蠢奴高卧鸟嘤鸣，不觉南窗风雨并。鹦鹉如瘖帘外立，罗浮一任梦魂惊。鄂君绣被一时温，暴客骄嚣又到门。垂手乱翻随意拾，汉皋玉佩几何存。到底宣言难事仇，鸩媒毋许更句留。方知狠毒侏儒意，不到香消逼不休。斑斑岭竹映斜曛，猎猎江风肆火云。南楚几多今许俊，可能高义护湘君。登徒无赖兴偏豪，更欲西尝卓氏醪。莫道高唐云雨锁，巫峰曾不限飞猱。神女生涯原可悲，无郎孰与共安危。途穷影只身难嫁，秦楚茫茫欲倚谁。空与邻娥旧好修，拒奸慷慨赠吴钩。生防庭院红滋蔓，貌示相亲意未投。爪如闪电忽狂伸，养虎终教祸厥身。讵意同盟诸姊妹，祇能自救不援人。一点灵犀万里心，娟娟秋水仰多金。列仙不与还丹服，却助妖符滋病侵。恨石空衔莫补天，推波翻欲浸桑田。任他如梗随流去，袍笏凭人一线牵。暴客颠狂未止戈，荆山又窃玉嵯峨。森森且喜巫云锁，我斧何妨自伐柯。深深堂奥噪蛙音，诡说千端欲铄金。宁可杀家无杀敌，岂能防口忽防心。暗通眉语向墙东，开路还当共剪红。河上珊柯才折罢，江干霜叶又摧风。隔岸熊熊火尽烧，诸邻半燬旧窗寮。才看英媛头方灼，又见星娥额亦焦。既愁白打失芳邻，又喜红炉抽积薪。忧乐无端方寸昧，罔知唇是齿城闉。登徒色胆泼天狂，拨雨撩云势更张。未克遽捞川底月，公然又窃海南香。不沈铁网网珊瑚，却向金山劫美姝。百斛珍珠狂一掷，蕉椰掉首拜侏儒。东唤拿妖西捉魔，道高不患助无多。加盟且喜群仙会，一跃三星得并罗。吼声狂遏怒江潮，且任同仇槛外嚣。尽豢群獒坚四壁，北窗祇自困红绡。宁愿卑躬奉虎狼，岂甘衽席处红妆。薄言愤向西宫诉，赢得荃荪不吐芳。毕竟红娥胜算操，况当彼美协英髦。西楼渐展擒王手，东阁行挥剪馘刀。拒奸行见洗奇羞，返棹何如乘急流。且莫丰功誇绝代，须知短景逼残秋。盼到春光大地回，满庭蟠错刺玫瑰。删红斫紫空痴癖，祇恐纤纤手易摧。纵慕金夫不有躬，相残欲更乞西风。可知霰雪当春白，难遏林花到处红。无计开怀遣所思，写成疑雨百篇诗。非因求觉襄王梦，岂是微吟宋玉辞。"
"次韵和李根香春日偶成五首","清末近现代初","吴妍因","江城玉笛董生笳，古调高吟属李家。睹物不胜怀故国，悲凉又咏刺桐花。海桐窗下听哀笳，犹是乡亲聚一家。何似江南亡命客，等閒不看隔墙花。横海年年苦听笳，避兵日日欲移家。大风底更狂吹我，飘泊远逾杨白花。何处江关不奏笳，能归我亦痛无家。吞声与落君前泪，缓步休歌陌上花。"
"题南国风光画册十六首 巴礼寺","清末近现代初","吴妍因","处处钟楼耸碧空，倾城景慕泰西风。效颦未省无盐陋，却诩容光冠远东。古寺钟声响彻宵，国风久靡国魂消。零金碎纸教迷醉，树亦甘心任斲雕。上国机耕遍各州，下邦依旧把锄耰。牛生莫怨驰驱苦，人亦终身苦似牛。室陋曾无储谷仓，稛收露积小场旁。躬耕毕竟终身苦，沃野肥田任半荒。阵阵风沙漠漠云，黄埃满染紫罗裙。但教衣饰能西化，农作因陈一任君。贱卖番麻贵买纱，鸳机不解织云霞。衣成且喜能勤浣，挈出清波无点瑕。大木柚苏美且坚，构成上国屋参天。休言筑室良材鲜，竹可编排茅可牵。编茅架竹结为庐，一室如悬四壁虚。却羡拜金分馂者，连云夏屋亦渠渠。绰约鸾裙纤手擎，鬅鬙蝉翼两肩轻。椰窗才弄钢琴罢，去向银坛赏艳情。圣母圣前拜主归，解衣蹲踞事雄飞。爱看锦羽黄金距，来日鸡场独逞威。土瓮郫筒一担将，渡头归去踏残阳。难尝上国香宾味，椰酒何妨醉几觞。豪客千金醉盛筵，甘香肥美足垂涎。应嫌蟹酱鱼乾臭，自理竿丝钓小鲜。五色缤纷一匾轻，沿途顶戴踏歌行。末由买办居奇货，蔬果聊将小本营。奇货眩教心眼昏，家珍不识几端存。分明道地炎方种，也说来从美利根。薇蕨西山欲采难，辛根酸实撷盈盘。战时犹恐儿饕餮，绘影权当画饼看。玻璃杯子不盛茶，漫插殷红木槿花。莫道殊方佳丽少，犹堪点缀乐贫家。"
"春日感事二首","清末近现代初","吴妍因","夜来风雨震春雷，欹壁危楼势欲摧。红杏满园新笋茁，草虫启户一徘徊。残雪零冰已荡然，桃花流水涨前川。急流倘没滩头穴，蚁命何妨不苟全。"
"题青岛海滨长卷四首","清末近现代初","吴妍因","分明瀛海涌瀛寰，绿树红楼错落间。借问此图谁绘得，小神仙写自家山。十手倾将万斛珠，安排琼玉嵌珊瑚。如斯景物如斯画，摩诘诗中曾有无？东邻西舍昔频窥，今日无双完璧归。玉体横斜花作被，天闱海榻尽生辉。描将惯钓常游地，吐出深怀挚爱情。是画是诗是瑰宝，展看行使百城倾。"
"连夜得有关晓因之梦八首","清末近现代初","吴妍因","殷勤慰藉似平时，死别生分了不知。最是梦回人失所，泪倾如雨枕边滋。只道姗姗未即回，迎门一刻几徘徊。梦醒始悟人千古，但见檀箱贮劫灰。独自施施从外来，望门不见旧楼台。如何室与人同毁，梦里惊呼梦醒哀。归来百物荡然空，楼馆萧条似冷宫。不省人随群玉烬，梦中犹是索冥鸿。不知是梦忽将迎，喜极翻疑且暗惊。如玉分明烟化尽，问君何术得回生？抱头忍视病形容，忽悟人惟梦里逢。号泣相持怕醒梦，醒时欲索便无从。那知仍是梦中人，只道如仙现厥身。从此红颜能永驻，世间不更有残春。醒时欲睡睡时醒，夜夜相寻梦几经。安得有生常入梦，与君如影不离形。"
"重游西湖杂写十四首","清末近现代初","吴妍因","十年九不到西湖，今日重来相识无？犹有同游诸伴侣，孤山休笑我身孤。满目湖山淑气滋，迎风细柳繫人思。春波不见惊鸿影，老树空馀宿凤枝。惆怅胸怀且暂开，品评西子独登台。心舒眉展容光好，知尔身经解放来。停匀明媚本天生，贴锦簪花绰约成。今日新妆除旧染，红旗碧宇更倾城。一变朝颦夕捧风，也来增产学农工。栽成粮秣连山碧，锻出钢花映水红。细浣冰纱织绮罗，本来之子慧心多。苏湘刺绣名家画，摩绘如真凭一梭。休言倾国且倾家，浪掷多金满种花。赏罢芳菲酿香水，愈能自给愈风华。朝朝旧样换新妆，万众倾心为汝忙。总是将来光景好，不须把笔更评章。停车便上木兰舟，山曲湖心更纵游。听鸟观鱼品佳茗，不争日夕不归休。开罢山茶与玉兰，碧桃湖畔又阑干。欲归更向西园去，争看东风拥牡丹。两日如梭六校穿，勤工俭学管窥全。女师旧舍知何处，未吊遗踪亦泫然。青山碧水送将归，莫怪唏嘘泪欲挥。栩栩难忘昨夜梦，花明柳媚蝶双飞。带得西湖未老春，渡江迢递过天津。南桃北杏花多少，万里归车一路新。归来惘惘对遗灰，奚必私营土一抔。盍亦焚骸南运去，孤山同壅瞰湖梅。"
"咏菊二首","清末近现代初","吴妍因","不期青女忍相欺，老圃新枝竞吐奇。秋色还如春色好，西风莫漫撼东篱。嫩红老紫百千盆，蟠错如虬况有根。为證明年花更艳，手题诗句待重温。"
"柬汪旭老二首","清末近现代初","吴妍因","汗浃衣襟为订诗，尧峰情意我心知。桃花潭水深难比，岂仅推敲一字师。拜嘉先读北飞书，愧我龙钟礼意疏。明日灵前陈凤吹，泣哦题句感何如。"
"柬俞平老二首","清末近现代初","吴妍因","为定推敲订鲁鱼，高情又见曲园俞。知差杜李逾千里，展诵题辞愧有馀。荒台凤管积尘深，拂拭凭君正五音。逝者有知应伴我，吹俱声泪感同心。"
"喜抵广州三首","清末近现代初","吴妍因","东风常拂海之隈，玉女威棱安在哉？苍翠成堆红错落，五羊城是百花台。浩气冲霄贯彩虹，玄天枉鼓不周风。依然北地胭脂艳，南国还多一品红。顿教珠海尽成春，兰菊梅桃一夕陈。大地都须红紫著，休嫌冒险怪花神。"
"菊花二首","清末近现代初","吴妍因","菊花有信未吾欺，海国今秋亦挺奇。不怕西风如箭镞，何愁东道撤藩篱。难损花枝难损盆，更多土壤更多根。园庭行见春苗长，霜露无如地气温。"
"柳梢青 扬补之梅花卷，次逃禅词韵二首","清末近现代初","吴湖帆","吹恨西东。横枝南北，消受寒风。数点春心，无穷天地，不凭花丛。逃禅拚醉千钟。逞挥洒、豪情恣供。疏影当窗，暗香逗幕，尽在玄中。素袂仙肌。风前月下，孤赏偏宜。洒墨漓漓，疏枝淡淡，可惜无诗。凝神一气非迟。祗夺化、元章未窥。邓尉曾家，罗浮入梦，放鹤归时。"
"八六子 为遐翁作罔极图卷，丁亥十月送翁南归志别","清末近现代初","吴湖帆","傍书镫。黯然相对，依依不尽离情。道此去、南归辟冷，甚时重见遥期，动人泪零。回思知己平生。淡结廿年神契，忙看一纸心惊。怎奈向、茫茫太空罔极，水云多幻，竹松相掩，那堪扰扰玄黄又展，浑浑蛮触频争。隐禅扃。罗浮散花梦醒。对青镫。晚烟寒月，茕茕冷淡无情。忆雾帐、沈香一缕，药炉愁绪千般，梦回又零。天教无用书生。艳说莺啼燕语，危言虺走蛇惊。问甚处、能消太平离乱，雨丝云梦，总成泡影，徒嗟历历兴亡旧事，纷纷缰锁閒事争。且门扃。休论是非醉醒。"
"捣练子 次南唐后主韵二首","清末近现代初","吴湖帆","珠箔碎，凤笙残。泪眼盈盈眉黛攒。忍别宫娥多少恨，仓皇偏道没相干。身北去，向寒空。河汉无声飒飒风。千里月明残梦断，今宵何处倚帘栊。"
"乌夜啼 次南唐后主韵二首","清末近现代初","吴湖帆","离人怕上层楼。摘帘钩。可是三春风雨似深秋。肠欲断。绪先乱。许多愁。不尽无情心事锁眉头。云天返照斜红。又匆匆。消受危阑花讯几番风。鲛人泪。拚谁醉。恨重重。凝伫春随流水大江东。"
"荔支香近 次周清真韵","清末近现代初","吴湖帆","腻粉浓香，春透吹恨去。隐约薄幕罗衫，轻掩笼纱雾。参差月下欹斜，鬓影行疑雨。相笑水暖风融共交乳。身缥缈，似洛梦迷云浦。散抱忘情，零落佩环慵举。愁怯人知，且醉葡萄尽鹦鹉。嫩脸红消列炬。断魂相思，引疾泪盈泫。别后滋味，离索情怀，回看镜黯花残，怎道香舒云卷。何况寝食阑珊意远。信知画堂燕去前社散。旧日融融，念月满曾欢宴。怕谁说起，懊恼心头碎如剪。只缘长恨难遣。"
"三姝媚 次史梅溪韵","清末近现代初","吴湖帆","冰华流羽瓦。正纱窗吹寒，雨丝飘洒。小曲幽坊，几探春帘底，送人花下。漫折垂杨，难系住、萧郎骢马。断梦离痕，多少新愁，试看裙衩。还记西楼消夜。伫画烛烧残，漏声初罢。后约星桥，奈绛河风警，聘钱无价。绮陌红梨，生怕与、荼蘼同谢。但把鹅绡和泪，从头细写。垂丝千万缕。看烟疏红桥，系人情绪。陌上相逢，算倚楼王粲，一番曾赋。拂水盈盈，还忆得、京华前度。过尽隋堤，流水栖鸦，黯然如许。凝对斜阳官渡。正帝子悲吟，小蛮慵舞。梦远秋残，怕晚蝉消息，怨声悽楚。笛里阳春，吹不转、玉关风露。谩省江潭摇落，依依自语。"
"蝶恋花 次周清真韵","清末近现代初","吴湖帆","絮胡回车从别后。意托心悬，待月斜凭牖。不道相思如中酒。依稀梦里携纤手。墙上三竿红日透。睡起惺忪，倦眼呈娇秀。好事联吟词数首。匆匆难会情如旧。酬唱心诗情已定。分浅交亲，深爱如瓶井。霞佩云裳衣炯炯。水流不放容华冷。月下吹笙花底影。鹦鹉帘前，红叶防窥听。漫撚香囊撩扇柄。轻歌低按生同应。"
"浪淘沙慢 次周清真韵二首","清末近现代初","吴湖帆","可人意、精填恨海，远履危堞。群玉徐吟又发。歌珠慢撚半阕。正欲系、同心罗带结。赚芳讯、莫逞偷折。待梦醒瑶台怅何许，相怜寸肠绝。悽切。断鸿信杳情阔。听暗里、丝丝琴心碎，隐隐声似咽。思旧梦难凭，流水无别。泪绡溅竭。还念伊、消受谁家明月。愁绪重重千层叠。金徽绕、凤弦未歇。镜华采、时移圆易缺。怕憔悴、玉损梨花，便落得。红颜粉褪回如雪。纵目断、垂杨醉拂，岸傍流碛。淡彩千丝乍结，幽痕一缕漾碧。寄宛转、柔情吹玉白。袖宿翠、车辙风回，就怨红楼畔倚歌笛。私语动春色。脉脉。几番暗绪难释。度帘幕、经雨栖香稳，飞燕如行客。恰隐摇鞭影，还留泥迹。画船去缓，无奈何、橹浅波深愁窄。冰镜冶蛾眉重展，垂虹约、凤帐似隔。忍和泪、沈吟向绣陌。怕好梦、息息频惊，又怅极。虚怀素手心头拍。"
"南乡子 题画二首","清末近现代初","吴湖帆","笔阵雁排空。白雪芦花绛雪枫。眼底流霞忺共酌，生风。斗茗才华倒印红。喝火忆相逢。鹧语犀心一点通。双管灯前脂粉饰，谁同。待看当头月正中。醉拥紫霓裳。烛影摇红斗夜妆。还问谁家倾国艳，秋娘。吹面西风晚节香。万里喜眉扬。一叶扁舟浪破长。尽愿先成诗梦谶，如偿。百琲明珠好聘量。"
"菩萨蛮二首","清末近现代初","吴湖帆","初三弓样眉儿嫩。九秋风露珠盈寸。密意托微波。诗情离恨多。重阳时日近。望极琼楼迥。清梦绕云天。轻纱笼月圆。药炉经雨缠绵甚。一言病足成词谶。会少即离多。忍期无奈何。冰盘溶火乍。倏过中秋夜。度世有南针。此情盟信心。"
"恋绣衾 次吴梦窗韵","清末近现代初","吴湖帆","重阳佳令饰旧文。赋登高、风雨乍昏。纵尊酒、情何限，倚琼楼、鸳被暖薰。于飞天上神仙侣，赚人间、多少艳痕。向月底、修箫谱，缀霓裳、清梦片云。红妆标致袭紫衣。又何如、身在翠微。会嘉节、逢多感，惜年华、流水暗移。偏当落帽传佳话，恰罗裙、偷卸醉伊。总酬唱、分襟下，意丝丝、倾盖缓归。"
"少年游 次周清真韵四首","清末近现代初","吴湖帆","龙团初罢，香温味苦，回意试鲜橙。便觉清心，凝情何许，微醉伴调笙。浑忘一刻千金短，隐隐漏深更。上马谁扶，路遥星暗，斟酌且休行。红罗酒倩意丝丝。依旧好风姿。多少缠绵，几经怜惜，人语怕归迟。修蛾点绛情何限，纤手撚花枝。讳道相思，暗期密约，只有两心知。瑶台梦断倚琼楼。风动颤帘钩。豆蔻轻圆，丁香嫩结，琴调遍伊州。花前踯躅鞦韆戏，还唱少年游。杯底千金，又逢知己，往事莫重愁。西窗相对指青山。日暮怯天寒。离绪无言，路分回首，看了又重看。迎风时晏匆匆别，忍自上归鞍。今日衣单，恐劳心力，耿耿系君安。"
"南乡子八首","清末近现代初","吴湖帆","花国早知名。万丈晴标建赤城。秀色亲餐仙露滴，盈盈。绝世双无道我卿。清梦醉还醒。相印心心誓鲽盟。画里真真能唤许，飞琼。福慧谁修伴侣星。柳絮话传佳。诗境泉声恍若耶。小院重楼宜爱月，清华。紫玉阑干卐字斜。清梦绿阴遮。解语偏开并蒂花。红粉池边人独立，谁家。鹦鹉帘栊护碧纱。双桨倚兰桡。桃叶江头韵最娇。只惜微波犹路隔，迢迢。细数红阑第几桥。好景莫轻抛。清梦消春意也骄。何似湘皋重解佩，潇潇。一曲青门引凤箫。明月小窗临。知为谁来印我心。正是今宵眠不得，寒侵。绣被鸳鸯懒去寻。回忆醉花阴。绿影朦胧泪满襟。不道潇湘清梦觉，难禁。几度魂消莫此深。绮语种重因。两绪相逢意倍亲。低道昨宵裁尺锦，回文。颠倒鸳鸯怕绽痕。宛转俚歌新。索系湘腰一幅裙。细把丁香心密结，休分。清梦缠绵熨贴身。携手赏花枝。随唱风流绝艳词。常道情天偏有阙，何时。数到圆时不自知。清梦怎禁持。处处愁萦事事痴。长夜无眠频转侧，相思。寸寸肠回缕丝丝。明月照当头。几度人生此愿酬。指问红阑花影转，回眸。花影何如我影稠。联句上层楼。一字珠玑刻骨搜。索笑寻诗清梦里，悠悠。爱月重帘不下钩。月下坐联肩。絮语双心互惜怜。何似团团花锦簇，婵娟。秋水晴霞照晚妍。哀乐感中年。欢泪宫商五色鲜。恰羡南塘清梦好，常圆。不是鸳鸯也是仙。"
"浣溪纱二首","清末近现代初","吴湖帆","一片荒桥绿水流。夕阳鸦噪甚时休。野烟低度等云浮。莫怪迂倪林下笑，应知颠米雨中愁。江山今古几春秋。片刻欢娱百计温。虫沙猿鹤自纷纷。醉醒风雨付闲论。可许蛟龙横海梦，几多莺燕断花魂。江山底事为谁存。"
"洞仙歌 次柳屯田仙吕调韵，题潇湘清梦图三首","清末近现代初","吴湖帆","道是清梦重寻，满眼潇湘来去。宿雾散，初阳晓，露华烟渚。十洲云涌，三山楼起，碧浪天台，缥缈迹，迷仙坞。环佩藉，冉冉绮霞轩举。如旅。便觅萦怀香海，断魂莲浦。回看画舸人归，群玉才调，粉奁吟处。一时月影朦胧，迢迢无奈缺圆，天涯近，佳期阻。谁问讯、春风飘忽难据。千辛万苦。怎得共、合欢朝暮。从今后，好注定、有情心绪。高唐，赋腻云软雨，谁说澡兰香惹。更玉女吟絮，谢娘吐雅。琼楼袖舞宫腰亚。展绮采、霞霏红紫，月迷娇姹。数国艳，一笑倾城无价。偷暇。祗者向、兴来拈韵，闷时索酒，醉拾芳草留连，醒比丽花潇洒。风流何事争惊讶。怅梦影梨痕，和泪伤心诗写。悔几许盟言，历情如画。粉镜涷冶。自惜水流难舍。相怜下。纵孤负、小镫长夜。携手联吟惯。把池水隐隐，春风吹浅。想青笺嫩约，紫箫深院。缃桃掩映宜人面。荐酒罢、盈盈留一盼。红罗绾。道不恨相逢，何处重经晚。缱绻。暗期草草，絮语匆匆，会少情长，况似染骨相思，换得碎心如剪。双栖好梦梁间燕。纵惹爱、沾身花雨遍。尤眷恋。自翩翩、极目潇湘又无限。并步散。待了却从头愿。便飞来飞去，翠楼帘卷寻常见。"
"更漏子 次温飞卿韵六首","清末近现代初","吴湖帆","兽烟沈，香篆细。清梦又惊迢递。凭赤鲤，展金乌。一声声鹧鸪。衾锦薄。掩重幕。休道画楼珠阁。人影隔，泪偷垂。料君知么知。梦惊回，歌似歇。犹是一窗凉月。珠帘卷，玉钩斜。影墙无数花。书帕上。佳期望。归也未归惆怅。药炉味，苦无穷。远沈消息中。恨离情，愁未面。争奈又难相见。金钿卜，更生怜。指荑抡数天。心烬穗。腮痕泪。好梦不如人意。阑倚望，气侵寒。者宵星月残。夜来风，愁掩月。蕉雨滴窗寒咽。憔悴了，几黄昏。驶光春半分。湖畔路。木兰渡。惆怅梦魂前度。衾枕冷，鬓眉低。厌听啼晓鸡。相逢迟，相印久。摇曳万丝金流。千结里，系双心。甚时偎凤衾。眉妩月。肤凝雪。何似梨花愁绝。灯影下，枕钗横。梦回天半明。烛生花，绡盛泪。偏惹绮怀愁思。长夜漫，小镫残。不禁春梦寒。葱茜树。廉纤雨。只管搅人情苦。窗罅月，却无声。印心一线明。"
"定风波 次周清真韵","清末近现代初","吴湖帆","一往恹恹懒画眉。恐他知也可曾知。争得红笺传笔底。谁理。几回凝望月圆时。紫燕巢梁帘映水。相起。征波剪影约双飞。还记花前扶雪臂。如醉。从心忐忑更难持。听无凭悄约私盟，思量怎奈两可。月下情单，花前影伴，钿掷芳阴卧。酒初阑，鬓偏亸。红药阶翻当衾裹。閒那。便一番逸兴，魂消些个。恍然醉么。恁归来、却把眉尖锁。乍回眸、水染罗裙点点，还说调鹦课。背人儿，蓦藏躲。肠断深深闭门坐。知我。恼有多少，风流抛过。"
"采桑子 次六一西湖好韵十首，答螺川","清末近现代初","吴湖帆","清明时节西湖好，逞著秾华。小别侬家。历辘声中走夜车。楼台倒景留行客，风暖春哗。水腻波斜。新苑重开故眼花。恰逢上巳西湖好，杏雨霏红。絮雾冥濛。浓淡相宜国艳风。轻衫短帽家常态，凡绪难空。心系房栊。寻梦春宵透漏中。繁华自古西湖好，花港逶迤。春晓苏堤。缓步垂杨倩影随。凌波回忆浑如梦，双桨曾移。明月涟漪。隐隐青山燕掠飞。山明水秀西湖好，花雨多妍。莺燕争喧。锦蹙霞翻火烂然。重寻廿载千金梦，一枕游仙。何似人间。细逗琴心十四弦。春光迤逦西湖好，回首年时。流水难追。对月相思付酒卮。放怀一棹迎斜照，脸印霞晖。心托波微。浅扫螺痕色也飞。鸳鸯飞对西湖好，浴戏前汀。碧镜波平。锦带桥边画桨横。因缘天与安排定，石上三生。月下双清。何必閒愁觅醉醒。缤纷过眼西湖好，花发思鲜。酒祓愁眠。倩拍红牙按素弦。新词细写情难遏，书印心田。笺拂吟鸾。消受知音便自仙。离情犹恋西湖好，花溢秾时。柳外春旗。两地同心系梦随。中年才识愁滋味，閒把芳卮。半醉依微。辛苦俱谙合共归。匆匆临别西湖好，且上归轮。去似行云。一霎韶华又饯春。六桥烟水多留恋，笼袖骄民。旧梦重新。花坞斜阳恼煞人。归来还忆西湖好，试扣琴弦。先把情传。高阁香薰自在眠。湖山领略人如画，簪帽花鲜。清梦流连。不负春光姹紫天。"
"倾杯乐 次柳屯田韵八首，仙吕调，都城国庆","清末近现代初","吴湖帆","候建阳春，旦逢国典，未寒乍暖。似流水、金鳌毂练，玉蝀人海，参差花满。相思日永琼楼观。向重城媚，芳树万家葱茜。去来争道，尽醉蓬壶上苑。遥望极、红墙银汉。正彷佛、群仙回舞扇。恁簇拥、陡屐轻裙，齐声共奏韶管。待几曲、游龙步散。携伴踊、康衢欢忭。听处处，呼啸里，华灯翠辇。皎璧澄辉，莹珠悬夜，秋宵照澈命如昼。映脂面、同心醇酒。扶玉手、佳人红袖。从絮话、月步行行久。相将信天誓地，眼底都成偶。争知似我，为谁时渐呈消瘦。怅个中、难了难剖。奈浅水急流，浪萍浮驻，烂熳莺花春几度，怎不管渡梅柳。只得顾、彼此安排，纵教不比寻常挠人口。恁镜华妩采，深深院落情如旧。浪涌南天，蜃迷东海，魂断沧溟道。红裁绿剪，风鬟雾鬓，连野夷花蛮草。故园聚景融融，离痕杳杳。重冈暮合，横空夜扫。落日金顶，千绪悲欢远眺。荡满眼、层云环抱。顿回念、成功归早。锁半点新愁，三分余恨，怕问江山好。年华已逐非少。听拔剑起舞中宵，闻鸡也笑。一卷恁看，情多情少。渺然烟霭，水悠悠、况说离乡早。屈指算来时杪。频年久、历历虫沙，恻恻情怀，红心渐扫。浑无限、书剑黯消磨，深院谁家，何事秋风多厉，寒蛩争叫。鳞影云妍，羽光霞媚，不负西窗残照。袖底琼瑶，胸中磈磊，漏晶文园病悄。似诉年华偏少。凭著欹枕幽梦，惊醒药阑东，锦帐温柔，画楼清晓。飞琼伴侣，自珠宫谪，宜春永。指望蟾华银界，天青似水，海碧琉璃夜净。恁缘绾前生，道相逢晚，延佳景。几度恹恹如病，蓝桥路远，万叠愁肠还省。正是月圆梦好，花秾醉软，凭伊扶倩。只教人、倒数相思，便忍说、初心尤耿耿。凤衾任冷。今才得、悄画双蛾，脂粉重偷整。待写十样眉笺艳影。遥步郊坰，劳飞莺燕，垂杨岸移东浦。重回首、黯然断魂，绮席阑珊，旅襟散聚。念黄花、明日秋风零落，太苦。又何如、并携情侣。翠拾芳野，天台得寻云路雨。每况时、频惊离绪。尽水乡萍逢，尘侵罗袜，浪逐扁舟，争奈任饥冒冷愁归去。嗟此恨无语。还凝伫、新月依依，传将幽素。谁怜锦负年华羽。深苑评花，小山寻句，偏教寸敛眉碧。庾梅弄影，陶菊酿诗，集玉台真色。胆瓶半插寄心事，待春风消息。情多梦怯，阑遍倚、惟有便娟窗北。记曾一番舒啸，绣堤驰马，红袖轻飘掷。对故眼繁华，中年哀乐，感愁肠凝积。莫问谁家，旧巢新燕，王谢寻常客。路无极。争奈似、天涯暗隔。绿萼横斜，暗香浮动，迷离相说无色。素女缀玉，锦幄贮月，恰使传春驿。岩边雪满寻芳信，倚朔风长笛。黄昏映水，回照影、绰约冰裁绡织。更忆。罗浮入梦，美人林下，还看双栖翼。省放鹤亭前，西泠桥畔，有江南诗客。紫陌催妆，红襟披韵，的皪珍珠迹。艳倾国。谁不数、海天吟碧。"
"满江红 次姜白石平韵寄怀","清末近现代初","吴湖帆","楼外沧波，纵目断、多少素澜。偏惊见、梦中图画，还识青山。玉镜慵窥明月靥，吴霜羞带簇花冠。试凤箫、沉醉注红妆，携翠环。长阑倚，天际看。浪无尽，锁东南。对落霞孤鹜，逐景情关。乞借巫云安我隐，莫嫌春雨把人瞒。伫五湖、鸥鹭两忘机，烟水间。庭汉无纹，消碧浪、遥看阆蓬。青眼里、十洲琼树，五粒苍松。千鄣云涛冲暮霭，半奁虹带勒晴空。诧关山、远隔笛声幽，一线通。擎短袖，临晚风。凭列御，逞西东。试引觞花底，顾曲弦中。依约旧时渔火伴，泬寥乡梦夜霜钟。向月明、籁静话疏星，閒枕篷。"
"木兰花 次贺方回韵，蜡八二首","清末近现代初","吴湖帆","文园玉柱纤纤软。心许琴弦声乍远。指挥五凤恨难飞，目注惊鸿亲贴面。阿娇滴滴藏深院。鸳被愁翻红浪卷。隔墙微雨掩梨花，俊约画梁迎紫燕。鸾弦凤曲交重拨。楚雨巫云浑一抹。寒侵绣幌故垂垂，果粥来朝传蜡八。霞笼媚脸如春发。小院黄昏青眼阔。凭谁吹暖雪中心，妒我团圞天半月。"
"渔家傲 次周清真韵二首","清末近现代初","吴湖帆","寒食东风情恻恻。湖边尘梦愁如积。画舸亭亭临水国。难禁得。重来鸥鹭谁曾识。心似行云身似客。当年醉舞红楼侧。忆侣闲吟消旅席。聊自适。潇潇雨听窗前滴。漏永无閒沈雨昼。词心荡漾迷娇秀。争奈归来谁茗斗。从别后。愁肠缕绾丝丝柳。秋水迢迢波剪溜。焚香篆细萦红袖。省得惜花如病酒。情欲久。韶华莫负秾时候。"
"握金钗 次吕圣求韵二首","清末近现代初","吴湖帆","锦帐茜颜红，西窗烛花剪。殢情如醉迷眼。欲诉相思恨时晚。吞吐里，倚偎间，浑又懒。新燕乍帘穿，娇莺渐声啭。绿阴深处谁管。一点芳心向伊展。诗梦绕，画屏遮，藏小院。双桨绿波平，同心紫烟趁。软怀萦系无尽。几度春风褪脂粉。消受下，问何时，凭好信。红袖躲珠樱，青林剔莲笋。怎禁金凤拖损。燕子飞栖画梁稳。花径满，柳阴浓，宜日永。"
"临江仙 次史梅溪韵三首","清末近现代初","吴湖帆","镫灺偷尝樱颗，屏深暗握荑苗。梦魂真个未曾消。何当新月约，遥指小红桥。曲径斜通未远，驯狵默许能饶。宴阑人散冷迢迢。愁浓春醉里，莫负有情宵。蝶枕难回梦了，鸳帱可奈情何。卿怜我惜也曾过。昏黄杨柳月，懊恼竹枝歌。翠点春山浅黛，香生尘袜轻罗。阿谁无赖动人多。眉颦飞语后，回首小婆娑。风卷珠帘摇绮影，晚奁凉意如秋。凤箫一曲按梁州。谁家邀夜月，小院倚重楼。怨绿苔痕曾细扫，题红宫叶同流。莺梭柳带恼春柔。娇吁惊梦幻，底事背人羞。"
"更漏子 红星初放二首","清末近现代初","吴湖帆","绀迷空，红照眼。天半明星一点。时未晚，恰相逢。情随灯焰红。初放夜。神光射。欲唤素娥来下。魂凝处，黯依违。归欤归么归。满霜天，沉霭暮。欲访蕉窗何处。相向问，驻无方。生疏如异乡。怜又爱。浑无奈。茅店小休人待。归路窄，转情深。一灯红印心。"
"清平乐 元夜观牡丹","清末近现代初","吴湖帆","春寒料峭。晓梦啼莺少。银市华镫相映照。明月今宵更好。荧荧一朵花王。上元千载无双。风靡人间紫陌，魂消天下红妆。今年三月。连夜纷霏雪。何事东皇寒欲绝。病替踏青时节。者番杨柳迎风。春旗飞盖交红。未识丽人行处，长安陌上谁同。"
"清平乐 超翁画芍药绝笔便面，为谢佩真题","清末近现代初","吴湖帆","胭脂点点。心血浑如染。嘘尽红情遮半面。恩到深时成怨。此花恰号将离。阶翻扇底谁知。几许断肠春色，秋风恨结无期。江山未老。人寿天应笑。空谷幽兰名著早。信美文章争道。十年南国行吟。一房花木深深。衫袖微尘亲浣，期颐自有禅心。"
"清平乐 螺川临钱舜举杨妃上马图","清末近现代初","吴湖帆","骊山怀古。梦断霓裳舞。蜀道难行长恨处。重认旧图新补。年年惯浴华清。六宫低首倾城。上马人扶似醉，谁知娇不胜情。月波疑滴。华采流虹湿。何事姮娥羞更怯。半掩云纱笼碧。茅斋清梦常圆。金风玉露同餐。一笑情天双影，今宵分外团圞。轻分咫尺。如梦天涯隔。耿耿离怀安未得。念念时时刻刻。明知先约归期。来朝纤手重携。犹是茫茫难舍，恨无翅插随飞。帘栊深悄。宝麝沉烟袅。一缕情丝罗带绕。绾就同心字好。寸灰偏惹离痕。等闲莫误浮云。偷袭韩郎肺腑，悠然沁澈骚魂。香侵樊口。一卷闲消受。寸寸丝萦心字透。灰也黄金铸就。宴阑醉昵移时。个中滋味谁知。别有温柔难舍，合教辛苦相思。乌云料理。鸦阵盘宫髻。一片丝魂消帐底。好梦神仙游戏。交飞燕子巢忙。重帘不卷留香。行雨巫山隔断，昵人陌路何妨。"
"忆少年 春色二首","清末近现代初","吴湖帆","桃花流水，杏花微雨，梅花香雪。芳菲会同梦，占春光三绝。红袖高楼帘半揭。正相宜、紫箫吹彻。华灯用何有，有多情明月。红心诗梦，红香画舸，红情词客。拈花凭纤手，总丰神倾国。戏水鸳鸯纹锦织。睡金泥、暖沙晴碧。池塘最深处，贮无穷春色。"
"鹧鸪天 梅雨","清末近现代初","吴湖帆","梅雨连昏春色稀。绿阴深院忆黄鹂。声声叶底鸠频唤，款款芳丛蝶倦飞。天作美，梦还期。生来情性浅相宜。望中何处垂杨岸，惆怅烟笼十里堤。溽暑炎炎太可憎。居然一洒洗秋清。轰雷如鼓心多壮，闪电余波胆转惊。银匹练，玉横鲸。檐倾屋漏若为情。楼前十丈龙湫泻，彷佛庐山瀑布声。十里香风卷梦长。碧波清影枕诗囊。蜻蜓水点芳心醉，鹦鹉言多隔浦狂。调绿绮，引红妆。亭亭独立小池塘。几生负了鸳鸯债，花管云笺为底忙。可是嫦娥触晦芒。夜深疑雨度长廊。三都纵得从容赋，众异旁通急就章。空啸傲，且徜徉。无凭诗酒向谁量。閒将散发披襟处，聊当温柔梦一场。心地名著韫椟藏。无眠清晓夜何央。寻思王氏通天帖，待向米家访宝章。吹筚篥，协宫商。游丝宛转细衡量。只怜卞璧从谁贵，尚与货郎担戏场。梦醒尘空幻未忘。迷仙云影似高唐。摩围色障三千界，坱圠风林十万章。飘翠带，曳罗裳。得修蜕蝶把身藏。涎珠溅沫成花雨，小劫重磨翰墨场。小小红楼一角赊。垂杨摇曳碧笼纱。良宵暖护流霞盏，密意欢翻锦簟花。从细检，莫浪些。射灯隔院有人家。凭阑邻女偷窥黠，紧把琉屏半面遮。小院荷风罨画乡。冰肌玉骨自生凉。花浓紫陌深深掩，酒熟宜城款款尝。填汉鹊，界银潢。一帘淡月护鸳鸯。指逢天上双星度，寻作人间好梦长。"
"浣溪纱 赵飞燕玉印蜕本，孙鸿士属题","清末近现代初","吴湖帆","宠贮文房藉自珍。汉宫回舞楚腰身。掌中飞燕玉精神。妾娋鸳笺迷粉黛，秘辛鸿爪认脂痕。相怜佩解茝夫人。小字休呼惹薄嗔。田黄艳雪却留真。岂因娇宠太温存。自是相公金错贵，几经内史玉纤亲。床头疑贮捉刀人。软玉温黁别样亲。隔墙惊乍俏声闻。半含调笑半含嗔。肺腑恩深佯负气，股肱情罚更消魂。几生修到掌中珍。头角峥嵘势壮哉。灵心焕发逞红腮。嬉皮笑脸玉成堆。和气一团浑扑击，忘形两意却依偎。此情难遏是天才。云自行兮水自流。三分春色二分愁。阴晴天也绉眉头。上巳空期修稧约，清明孤负扫花游。恹恹多病怎生休。"
"贺新凉 中秋前后螺川两度访莲于虹口公园，索余作图，因和原韵题之","清末近现代初","吴湖帆","清露疑新雨。为花忙、寻思向往，旧家庭宇。缥缈池塘香旖旎，别样玲珑可取。惜狼藉、残红幽处。借得绿阴倾盖下，罨邻娃、轻薄争偷觑。连理障，许谁妒。一奁秋影浑无语。怕西风、晚蝉消息，浅烟迷暮。不道佳人亲步访，恁傍茅亭小驻。凭玉照、镜花晌午。拨尽柔心丝千结，挽鸳鸯、同梦神仙侣。情所寄，信天补。绿意情何处。恁秋光、垂虹倒景，银塘紫府。翠盖亭亭云袂冷，剪剪红衣罢舞。试回忆、窥妆谁与。前度相逢眉妩乍，算重来、不觉逾三五。圆缺感，总无主。髡蓬断梗临流拄。正满湖、碧筒倦醉，芳心辛苦。碎锦留仙裙千摺，拗取冰丝寸缕。偏赢得、玉人新句。换写鸳鸯寻梦好，画屏深、密叶田田许。珠露洒，尽花雨。"
"调笑令 恽南田落花游鱼图二首","清末近现代初","吴湖帆","清绝。清绝。诗境湖桥风月。双鸾隐见红菱。芳草绿裙带萦。萦带。萦带。花片游鯈自在。鱼乐。鱼乐。水镜涟漪如沐。衔花拨剌浮沉。唼絮凌波缕金。金缕。金缕。春到人间知否。"
"卜算子 三首","清末近现代初","吴湖帆","赌韵戏分茶，絮话闲倾醑。无限江山有限身，写不尽、多情句。魂断芙蓉浦。梦逐潇湘去。枉道鸳鸯不羡仙，飞不尽、无情路。泪簌渍红绡，腰瘦宽青纻。一点秋心万里情，说不尽、断肠语。莫被浮名误。回把华年数。天上人间自缺圆，望不尽、月三五。流水自潺湲，移日终朝暮。袅袅垂杨千万丝，挽不尽、亭前路。慧业从天付。尘劫凭谁数。天地梅花一点心，管不尽、离情苦。"
"鹧鸪天","清末近现代初","吴湖帆","一枕醒来别绪牵。身心离会两难全。低佪湘梦依稀雨，隐约巫云缥缈烟。深院静，绣帷搴。相逢无语更相怜。春风爱拂多情月，花影移窗越样妍。红闹杏梢绿柳深。凭谁生意主园林。穿花紫燕衔微雨，隔叶黄鹂啭好音。回昨梦，整罗襟。春宵无价敝千金。中年拚放风流胆，绝艳难拘月下心。"
"鹧鸪天 为紫宜补六花卷二首","清末近现代初","吴湖帆","清秘灵鹣席上珍。重游水缋著缤纷。采毫颊缀三分色，湘梦奁开六幅裙。脂潋滟，粉氤氲。诗中画里唤真真。倩扶花伴姑仙紫，五百年前疑是君。六叠清平绝妙辞。春风秋色种相思。三生慧业眉先扫，双影临池花底期。开万紫，斗红宜。珠联小字倩芳菲。新妆旧曲回重数，十二阑干合凭伊。"
"临江仙八首","清末近现代初","吴湖帆","密约谁知有约，钟情偏道无情。心中暗计美前程。相思珠簌簌，痴立玉亭亭。望断遥天雁影，似闻隔院琴声。羞花掷果两知名。双栖微愿了，一笑许倾城。青帐旧欢多丽，红窗初日方长。木兰双桨舣横塘。花遮烟雨好，人昵粉脂香。草绿迷归吴苑，风流小驻钱唐。吹笙伴醉互评量。今宵休便去，低问宿谁行。漫道频年容与，欲倾积愫还稀。何从酬唱定情诗。云行流水外，月约惜花时。密意微传心会，偷欢祗怕人知。却愁春去挽春归。柳梅争渡日，桃李满园枝。红映小桥栏曲，绿遮细柳帘垂。十分芳绪恼人时。月明花似语，春满蝶争飞。傍水湘灵解佩，疑云蜀锦纫衣。梦阑魂断又寻思。天台从路隔，空怅阮郎归。春滞嫣红著处，雨霏新绿生时。谁家庭院有莺啼。风情吹柳絮，人面折花枝。襟上频添泪粉，心中无限芳菲。子规常道不如归。黯怜蛛结网，争羡燕交飞。缘问蓝桥何处，会教萍水能逢。屏前相遇送春风。笑盈眉展碧，羞晕颊流红。万事多磨时阻，几番低诉心同。可怜好景易成空。絮飞人别后，花落梦痕中。检点温情绮梦，几回浅醉闲眠。黄昏絮语小镫前。每逢梨雨夜，辜负杏花天。苏小当门有柳，桃根欲渡无船。十年相见祗相怜。从今云迹散，何处月重圆。眼底流红飞点点，尊前凝绿自亲亲。倾杯无语渍罗巾。西窗曾剪烛，南陌不逢人。醉里真能花解语，醒来原是梦中身。秋风卷幕不嫌频。千金拚买泪，一笑又生春。"
"鹧鸪天十九首","清末近现代初","吴湖帆","浅逗深情一笑钟。低头花面几番红。小楼不寐听春雨，绣户斜开漏晓风。轻忍别，再难逢。天涯芳草梦谁同。蓝桥空惹相思约，只与萧郎陌路中。玉镜台前暗送香。侵晨浅约敢轻狂。蝶翻金粉偎春暮，花罥残红恼艳阳。情缥缈，影微茫。思萦离恨日偏长。绿笺密记花前事，青鸟无凭泪几行。隔水惊鸿会远心。轻歌缓拍觅知音。窗前邀月情何切，花下遗笺意自深。听夜漏，度邻砧。黄庭初拓背人临。忽传家报催归急，忍泪无辞抵万金。沧海探珠烂熳游。五湖旧约一扁舟。风翻前度桃花扇，月印当年燕子楼。山敛翠，水凝流。江南好景信多愁。周郎曲顾无双曲，宋玉秋悲第几秋。一曲双成忆凤箫。乌云亸鬓最妖娆。银镫潋滟春还满，玉笛悠扬恨自消。河漫漫，汉迢迢。荑尖衩试瘦裙腰。凭将千日温鸳梦，何羡双星渡鹊桥。何必温存贴玉腮。唾绒争逐笑颜开。门阑雪氅猧儿跃，花隔风屏凤子来。撩玉笋，坠金钗。一时微愠锁阳台。宫鸦宝髻频频按，鸳被重熏意又回。罗扇轻衫纳夜凉。油车宝马掣斜阳。小休村渡黄茅店，倦旅梵宫白玉床。脂泛艳，粉生香。一团红玉梦寻长。沉西晓月多情照，教护侵寒进卯觞。惯底心心两印同。同心一曲抵千钟。低偎笑靥香肤雪，倦舞残妆翠袖风。春思荡，酒颜红。鸳鸯被暖不嫌冬。琉璃窗外天如水，碧海今宵月满空。开遍荼蘼乍过春。满天飞絮扑离人。深深院落花经雨，悄悄帘栊柳拂云。斟别酒，带微醺。缕金衫子薄罗裙。回头欲说浑无语，珍重三声后会君。群玉山头佩响传。瑶台花影分神仙。东坡芳草朝云伴，西子吴宫夜月前。消永昼，怯流年。落霞秋水共长天。多缘凤股分钗恨，重试鸾妆对镜圆。风雨连宵春易残。楼前不语倚阑干。落花未识难成果，流水无情去不还。休漠漠，便闲闲。黄金乏术驻芳颜。花开好处应须折，折向纱笼护碧寒。记得欢娱少壮时。东邻容与旧相知。非关后约原前约，讳说无期暗有期。云淡淡，月迟迟。金炉烟袅结春思。崔郎合对桃花面，京兆能描柳叶眉。燕子南飞雁北归。两重心字一篇诗。风尘咫尺游丝断，云路迢遥倦梦回。萦绮思，点春衣。碧桃摇曳绿窗西。春风人面胡麻饭，崔护刘郎不自知。坠絮飘红贴地飞。春归何处鴂长啼。东风不管花狼藉，恁借秋千送向谁。吹浪远，逐波微。斜阳泪满点征衣。天涯芳草王孙怨，梦断离魂倩女归。小小池塘去采莲。莲心味苦孰能传。鸳鸯叶底三更梦，翡翠屏前六月天。清露重，宝珠圆。钗钿忍说好因缘。凭谁能奏琴心曲，拨到求凰故急弦。出水红妆懒画眉。莫将清镜误淤池。芳名解语明珰佩，罗袜凌波锦带垂。凝望远，恨逢迟。风流还续洛川诗。凭虚翠盖鸳鸯梦，月约香偷度不期。脂印心田一点红。丹青引里早生逢。西楼酒赌花间句，南陌香吹带角风。潘令老，步兵穷。青衫纨扇赋情同。从今不许寻常见，缥缈巫云十二峰。暗里殷殷试嫁衣。个中消息祗君知。双针素缕香罗带，小字亲题玉枕诗。随月影，步云墀。两情泥水合丸时。炼成花底同心茧，真结人间连理枝。愁酒曾浇信力微。痴心底澈忍娇啼。红绡袖卷雕阑舞，紫燕巢帮画栋飞。情幻极，梦真时。天涯何处不同归。卿卿我我相随约，世世生生无尽期。"
"河满子 荷花","清末近现代初","吴湖帆","绮结三生霞佩，采翻十里湖光。水乡深处泥不染，风前一片清香。窈窕魂萦洛浦，依稀梦断潇湘。犹记当年玉立，愁思九叠回肠。月明人静瑶台下，盈盈倩舞轻妆。独具出群标格，何如玉蕊唐昌。渺渺银河似练，盈盈新月如钩。好缘天上佳话事，人间藉此嬉游。合意鸳鸯带结，离情杨柳梢头。试把花期回数，那堪流水无休。断云残雨都成梦，梦醒几许闲愁。清锁梧桐深院，无言独倚西楼。"
"清平乐","清末近现代初","吴湖帆","庭前绿草。祗恨芳菲早。淡淡春山眉浅扫。绿盖青羊未老。寻思语重心长。几番醉月飞觞。不觉红情斜照，娇如花露初阳。吹箫自问。难道无缘分。细柳丝丝多结恨。系马斜阳远近。怜才多少情钟。沉思泪影重重。何事魂销肠断，还期梦里相逢。风吹水皱。梦约黄昏后。记得同车携翠袖。恨晚相逢如旧。归时明月当头。酒阑难祓清愁。许是两心能印，低声笑指红楼。向程无住。携手同归去。语密言长忘浅路。转眼画楼过处。离离心印常青。依依景触牵情。回首梦魂如昨，月移花影难凭。池塘春草。去恨何时了。花影偏多人面少。一样宫梅娇小。相思旧曲琵琶。低徊新月窗纱。何况飞琼伴侣，萦怀咏絮才华。绿笺密记。花底多情事。谏果曾尝先苦味。咀嚼英华真意。桃源何处相寻。露珠任滴衣襟。漠漠水弯路曲，重重山奥云深。行云有意。流水心如碎。肠断不堪提往事。锦字红笺谁寄。风来秋警梧桐。月移帘影朦胧。不料今宵难寐，与消漏永声中。春来秋去。极目天涯路。细雨斜风飞不度。燕子定巢何处。离情愁绪多端。难穷曲水重山。无限身心倚遍，眸凝十二阑干。伊人何处。几度来还去。那日马蹄芳草路。惹起寸心万绪。画楼绣户斜开。待携明月重来。黛影双修翠柳，脂痕一点红梅。低徊不尽。难了寻芳信。独自拈钗撩短鬓。彷佛愁春未醒。无聊深锁琼楼。背人闲唱伊州。燕子飞归风动，迎花先卷帘钩。敷文尽去。隽语无嫌絮。醉意狂情禁不住。争似谁家深处。窗前月色微昏。更阑悄掩重门。正好相倾肺腑，胜于真个销魂。脂香沾袖。如醉葡萄酒。诗意门藏栽五柳。宝树芳邻彩寿。动人似叩心弦。柔情都绕灯前。一笑眸回夙印，今宵明月华圆。灯飘路转。散了花间宴。蜀锦新袍赐春殿。犹是个侬针线。行行醉眼如迷。重寻阆苑幽栖。今夜素娥来下，无须取月云梯。归迟莫怨。惯惹游丝转。欲问一春能几见。玉指数来都遍。满园斜日笼明。裁花剪叶无凭。诉与东风休怪，燕儿生小多情。残灯乍醒。好梦愁无定。枕角窥人斜月影。窣地冰帘风静。几回北雁南征。几多水驿山程。正是相思难计，谁家玉笛飞声。寻寻多遍。却在屏风转。双脸断红娇一片。黛浅微含幽怨。斜阳渐下楼边。黄金不换华年。难怪昨宵半醉，玉纤犹捧觥船。碧桃娇小。底事飘零早。一任春光容易老。人比春光更好。盈盈乍识芳期。低徊欲语偏迟。忽地翠颦红敛，佯歌金缕新词。雨轻风小。芳径闲人少。绰约裙腰连碧草。恰似青梅未老。故持纨扇题诗。诗中暗说心期。若问清狂几许，风流依旧年时。"
"御街行","清末近现代初","吴湖帆","玉盘滴滴真珠露。宛转伤春暮。小阑红板太撩人，满径碧苔芳树。画楼深锁，翠帘低卷，合是相思处。春风吹向谁家住。疑入桃源路。似曾相识旧巢痕，新燕有时来去。流霞共酌，飞花千点，休被斜阳误。一帘肠断风吹絮。几度城南路。半泓流水恰相宜，掩映绮窗深户。翠禽啼唤，晴烟缭绕，冉冉吴宫树。酒阑携手同归去。紫陌经花雨。万丝柔袅绿杨斜，犹记玉骢曾驻。画船移缓，诗襟题遍，尽是魂销处。"
"西江月二首","清末近现代初","吴湖帆","回忆红窗翠幕，偏教雨断云残。梦痕无据却成闲。可奈今宵更懒。万事情深若浅，一时酒殢如寒。匆匆轻别恣怜难。珍重前程未晚。祗恨天悭地阔，常愁意密缘稀。春来魂断问花枝。可也堪扶我醉。日日雕阑独凭，依依飞燕双归。求凰曲好促弦时。细数琴心第几。"
"少年游五首","清末近现代初","吴湖帆","绿杨连苑，绯桃露井，袖印亚阑红。诗寻燕语，歌酬莺款，绰约美人风。芳菲会上，丹青引里，几度忆曾逢。可念当初，无言一笑，临别太匆匆。冰丝柔宛，蜜情细腻，阑角倚停匀。风吹叶底，池塘锁梦，愁思惹轻颦。黄昏约嫩，沉沉意舍，孤负有心人。云破何时，月来谁影，花发沁园春。微波隐隐，恒星点点，滉漾水银流。物华荏苒，几番风露，梧院易惊秋。半痕心挂，三分眉妩，今夜月如钩。琴声常绕小红楼。无酒也销愁。鸳帷绣梦，珠帘摇影，人月掩灯明。芳心宛转，黛眉凝敛，娇媚不胜情。千金一刻，轻分忍别，魂梦绕车征。门前细语几叮咛。离绪伫亭亭。天涯萍迹，川流水曲，何处不相逢。花边拾句，画里传书，金缕绕心中。雪沾泥印，茧抽丝缚，深意寄重重。梦到温时，月回圆处，佳景与谁同。"
"南乡子七首","清末近现代初","吴湖帆","花讯几番风。九十韶光恰正中。彷佛瑶台明月下，重逢。春绽新妆滴露浓。绿叶听蒙茸。沉醉相扶曲槛东。曾唱江南肠断句，情同。还似朝阳一抹红。往事且休悲。花影犹存烂熳枝。红袖回扶明月伴，相期。慧业芳菲两未迟。春去莫沉思。生怕垂杨搅别离。叶叶风流京兆笔，娇时。深浅相宜问画眉。花浪滚春潮。水满垂虹第四桥。双桨平移吟夜月，娆娆。波底银蛇荡万条。絮语数来朝。更唱新词按碧箫。载得小红心似箭，迢迢。旧梦重经觉路遥。辛苦破重难。几度明珠忍暗弹。欲说还休愁月阙，非残。百尺梧桐影上栏。翠袖怯天寒。自许芳心一点檀。乞借天香烧夜奏，更阑。低诉鸳盟莫放闲。梦好若凌虚。可奈佳期又负孤。赢得人间痴澈底，依于。几净窗明信悦初。春水乐知鱼。妙格闲题小字书。三日无端人面隔，何如。消息愁肠宛转无。琼宴展蛾眉。花院鸾笙并坐吹。一曲霓裳仙羽罢，觞飞。携手穿云醉月归。细语暗重期。莫使帘前鹦鹉知。红叶争传容易妒，迟迟。听许琴声送漏时。酒力荡浓香。被翻红浪绣鸳鸯。宝帐流苏金鸭炷，牙床。碧篆纱厨剔梦长。月印五更凉。翠帘筛朵腻花房。欹枕融脂私语软，毋忘。寸寸堪思缱绻肠。"
"芝罘杂诗壬子","清末近现代初","李宣龚","岛市似日本，所少万屐声。绿岗路千盘，澄波荡空明。比屋昼掩户，人言方厌兵。幸有北船珠，慰此闻戒情。范蠡忧藏弓，鸱夷弄狡狯。求仙有徐福，童女遗世累。置金廊庑下，戎成终不退。谁欤作俑者，矫首向天外。胡姬发曲局，插花风翩跹。相将礼浮图，歌声彻人天。钟鸣一閧散，状若出定禅。罪悔宁苟免，津梁徒自怜。海滨稽岁入，茧果号称最。买田一顷足，种树十稔大。是邦堪遨游，岂必念吴会。蓬莱失左股，已破铁门限。谁归汶阳田，此愿毋乃诞。沈舟千帆侧，殷鉴信不远。何日张吾军，国耻长在眼。诸子诗作祟，睡声带吟哦。苦语困肺腑，祗赢白发多。我病宵不眠，无诗空嵯峨。小待窗纸白，寒鸡鸣相和。为吏即为吏，放手便一试。云胡持两端，置难欲就易。王郎磊落士，駊騀不受辔。但令范驰驱，行子所无事。天空山若浮，雪尽海逾碧。北风买馀勇，惊浪已摇石。来帆不能寸，去鸟渺无迹。览此憺忘归，楼灯报将夕。"
"挽石遗年丈十首选四","清末近现代初","李宣龚","经师例上寿，胡为不慭遗。举世不读书，失君真可悲。车载老矍铄，骤然成暌离。何事甘首邱，九原无鼓鼙。八闽论诗派，七琴而三琶。松寥不足尊，秋江非所誇。旷代梅都官，正声不停挝。下视徐庾尘，岿然成一家。海滨治仆学，星凤灿可数。苟能振其绪，一变即邹鲁。说诗引儒行，此义盖已古。莫诋郑巢经，声病出训诂。元诗有纪事，岂能无辽金。一笑颔吾语，老夫力能任。惜哉近代诗，绝弦谁赏音。历乱一屋鞋，纸堆终难寻。"
"洋县谢家山谢处士舍留别","清末近现代初","杨圻","野屋峰间筑，梯田天半横。隔云闻水落，过雨见人耕。乱后知何世，閒中过一生。为烧菰米饭，邀我说神京。清江流绝壁，一曲抱村斜。老去犹能饮，春来遍是花。山光明酒店，雨色入贫家。不到襄阳市，庸知换物华。"
"结屋","清末近现代初","杨圻","结屋人烟外，云生谷口迷。早花江上发，春鸟峡中啼。水立燃犀渚，风翻饮虎溪。林间采苍耳，闲去一攀跻。不识求仙意，浑忘入海年。山明春镜里，江动画楼前。云重崖成滴，雨微花欲燃。知音百年后，不欲间时贤。"
"癸丑江上春感","清末近现代初","杨圻","杜甫家何在，元龙气未平。长城千万里，春雪断人行。落日皆为客，中原独远征。桃花江岸发，未忍说无情。雪消樯燕语，汗漫涉江沱。芳草依天尽，春风入海多。疮痍殊未了，烟景欲如何。忽听龟兹曲，无心子夜歌。多念惊新岁，长贫畏远行。平生多感激，恩怨未分明。辛苦安眠少，饥寒得句清。甲兵满关陇，道路最堪惊。"
"癸丑北游诗五十首选二十四","清末近现代初","杨圻","二十年中事，兴衰到眼时。壮心曷有极，吾道不胜悲。兵马独高咏，江山似弈棋。暮云生渤海，浩荡欲何之。台沼森严地，先皇御极游。清诗出华省，春色动仙舟。芳树西宫路，新莺北海楼。停车疾趋过，不敢暗抬头。天命归新主，中原款朔方。众星趋北极，王气渡辽阳。不以兵车力，销为日月光。入关凭吊伐，惭德小成汤。漠武开边策，周宣北伐功。六军横瀚海，万马出云中。壮士冰埋骨，天王雪满弓。三朝兵力远，得失异沙虫。流沙三万里，日落动长风。西域葡萄树，来朝入汉宫。武皇思扫荡，飞将得英雄。满壁云台画，图形为报功。西极羌笳动，驱兵万仞山。交河春色远，浩荡唱刀环。塞上军机疾，宫中庙算娴。班师三万里，大雪满阳关。昭代崇儒术，修文洗甲兵。石渠开秘笈，白屋盛西京。百学从根柢，千秋集大成。图书雄四库，宏道莫能名。王师无战国，天险失江东。将相原无种，湘淮第一功。山寒江总宅，草暗隗嚣宫。同治中兴事，旌旗在眼中。温泉七百里，车驾幸离宫。凝碧胡尘暗，阿房楚炬红。鼎湖神驭寂，钟室荩谋忠。遗搆窜苍鼠，诗人泪眼中。海上春无极，宫中日似年。千秋王母节，十月小阳天。草绿仙官外，花飞女乐前。金明观水战，竞渡有楼船。蕞尔称兄弟，荒哉国步迁。以前天下事，犹是中兴年。孤注论功券，和戎索赋钱。承平三十载，飞将尽须髯。玉椀尊栾大，安车礼八公。黄巾来涿鹿，胡骑下卢龙。东市无鼌错，汤阴少侍中。公卿谁折槛，盘水有三忠。胡马窥京阙，西南万里行。人心灰未烬，天语泪随声。落日潼关骑，秋风细柳营。渭桥遗迹在，幸蜀九重惊。驿路诸陵墓，周秦复汉唐。至今闻父老，闲与说兴亡。灞上屯兵甲，关中可帝王。岂无娄敬策，时代异高皇。寂寞骊山道，清尘万古伤。群臣迎六尺，大事出诸王。天下生春草，人间看夕阳。刍荛欣有托，处士议朝堂。八月凉风起，江头万马趋。楚谣三户在，晋气二陵芜。便欲公天下，非关问独夫。夏廷传子后，禅让古今无。夜火烧云梦，呜笳下石头。红妆调战马，白发别耕牛。雪后西江月，樽前北固楼。孤舟绝壁下，独坐看横流。敝屣轻天下，销兵忍爱身。群言推岳牧，佥曰废君臣。哭庙惊风雨，班师泣鬼神。袖中宣禅诏，大笔出何人。按剑诸侯起，甘为天下先。干戈何未息，禅让已经年。野哭无家别，春耕尽室迁。方舟趋建业，江海共烽烟。玉牒真龙种，天潢旧鹤班。渔樵迷汉姓，鸡犬隔仙寰。祭器辞宫阙，歌筵入海山。沃州田不买，犹恐在人间。乱后游畿辅，春深览物华。英雄皆好武，壮士半无家。一路生春草，千门闭落花。寻常开正殿，游女驻香车。百战国犹在，凄凉四海春。草间新岁月，天上旧星辰。米贵诗无价，天寒酒近人。渔樵寻不得，相向共迷津。"
"癸丑北游诗五十首选二十四 其二","清末近现代初","杨圻","北土非长策，依违意未安。忽看今夜月，应念故宫寒。八极春无尽，孤臣泪不干。军需天下动，欲问是非难。日月回京阙，威仪见汉官。五胡馀父老，九庙荐杯盘。帝里春无恙，天衣泪不干。未能忘麦饭，减膳内臣看。"
"哭张少轩忠武公","清末近现代初","杨圻","百世忠贞事，徒劳想像中。宁知逢丧乱，得以见英雄。大业多遗恨，斯人竟败功。可怜移祚后，委曲法梁公。仗剑趋行在，三年扈羽林。对扬惊数异，节铁拜恩深。邈矣知人哲，苍然报主心。解衣推食事，殊礼到而今。独有孤城在，金陵血战中。八方催草诏，一旅尚弯弓。须发秋霜白，关山夜火红。争传万人敌，画像满江东。"
"赤壁舟中玩月","清末近现代初","杨圻","细浪无声息，舟中生夕明。清江流万里，山月照孤城。村酒独成酌，风帆多夜行。殷勤远相送，凄绝伏波营。江月多于水，江风酒气微。青天闻石出，赤壁有人归。几处渔歌起，三更鸟鹊飞。水边津吏散，岸语觉灯稀。"
"中原纪痛诗十八首选十","清末近现代初","杨圻","醉眼翻天地，秋风裂肺肝。前军俱不发，倚马独长叹。天末诗犹壮，闺中骨已寒。冰天呵冻墨，笔削到毫端。昔为迁客久，秋至便心惊。月照洞庭水，夕来烟浪清。三湘与七泽，鸿雁杂军声。国事皆因楚，从今再用兵。安史今方众，忠贞久不闻。谁哉临大节，惟有陆将军。兵败非关敌，城亡共此君。何须真个战，妙语绝人群。江流纷暮雪，消息断中原。久客诗皆老，从军气欲吞。千家闻聚哭，一路未招魂。吟尽陈陶恨，风笳落日昏。长胜称无敌，当年部曲名。弟兄好风义，将士必忠贞。落日驱军远，孤城上马行。两河财赋尽，不借朔方兵。铁骑蟠秦塞，春风过渭桥。咸阳三月里，洗甲雨潇潇。爨骨仇能复，屠城恨未销。入关刘季约，飞挽上云霄。自以功难报，宁知罪已魁。人心惟旧主，佳节又新梅。画角城中起，黄河马背来。稽留淹日月，剪伐莫疑猜。谈笑忘天下，英雄如是观。画梅师造化，学佛到平安。班马陪清宴，河山拾古欢。将军亦写竹，许我伴高寒。绕树辞荆楚，驱车京索间。星河明曙水，鼓角响寒山。肠是今年断，鬓从前月斑。征南诸将士，不战岂生还。积雪千山乱，黄河落日翻。田园思故郡，兵马在中原。苍莽身焉置，艰难气独存。安危方寸事，稷契莫轻论。"
"春游乐示剑秋子威","清末近现代初","杨圻","依旧清游盛，重逢举十觞。相看皆白发，入坐半红妆。静见落花下，微闻流水香。连朝车骑众，烽火一相忘。朝来暮留恋，爱此未央游。花暝灯生树，山明酒上楼。锦天闻蹴鞠，绣浪独乘流。不醉芳菲节，虚教风物幽。"
"己卯寒食感春","清末近现代初","杨圻","岭表见花发，凄然思故乡。流亡至今日，老病尚殊方。仰视夕红湿，微闻新绿香。可怜风物美，八极共春荒。诗暖知春至，衣单觉病轻。风光太羞涩，肠断是清明。谷密藏花气，山幽应鹤声。疮痍今万里，独善忍无情。风雨迎寒食，拢冈故国边。几人住乡里，六合共烽烟。花里家何在，兵间梦不前。登高见春远，百粤艳阳天。彩翠连峰霁，呜禽绕洞房。云留春景色，山热涨衣香。花笑老将至，松知来日长。愚公犹有谷，一壑暂徜徉。玉垒干戈里，珠崖战斗边。花狂春似火，国破路如天。涧水散成雨，松枝幽作烟。孤怀不可诉，人道悦云泉。八表同昏日，离群到海涯。人心换天地，世界谢繁华。自古难为国，何年更见家。昭苏容万类，细草亦生花。"
"乡书告余前岁虞山失陷余园宅已化焦土盖先洗劫财物书籍而后焚我园宅以掩迹所馀者厨下耳","清末近现代初","杨圻","国破家何惜，堆堆瓦砾新。生前成废宅，乱后但芳邻。枯木春犹发，奇书主易人。万方悲一概，遑惜我微身。汗牛下东海，聚散叹无端。奇字家声久，先芬手泽寒。传家书剑绝，医俗子孙难。文物东南尽，千秋诲盗看。"
"戊申之秋外舅李公伯行奉使英国奏调司书记新加坡留别王啸龙章一山诸同年","清末近现代初","杨圻","幽州早雁拂边楼，畿辅云山动地秋。莫是乘舟非恋阙，断无投笔为封侯。五溪衣服浮家乐，四塞风尘去国愁。万点青峰青未了，中原尽处是崖州。生不逢辰晏百年，鱼龙尺水事茫然。九州落日人皆醉，万仞尖山马不前。闻说参军多记室，我来入幕厕高贤。当时郭李同舟日，争及成连去刺船。扶馀真定事如何，奉使仙槎初渡河。大野星摇闻戍角，海门月落起夷歌。独来岛国衣冠古，每看天文涕泪多。醉后醒来人不见，匣中长剑尽摩挲。挂席沧洲趁好风，抱琴弹向海山空。中原分野星河近，南国楼台瘴疠雄。人笑书生逐什一，天教此子脱牢笼。文螺紫贝寻常物，异日臣佗口舌功。北雁南飞大泽秋，日斜风急正登楼。古今事改天堪问，舟楫功深地要愁。醉后闭门山冷落，起来支枕海横流。年年八月浮查去，万一牵衣宿斗牛。"
"庚戌秋回国赴鄂州","清末近现代初","杨圻","云昏草暖望乡关，万里惊魂逐梦还。百国归来吴楚小，万方多难海山闲。秋来红蓼白蘋里，人在灵均宋玉间。闻道九州皆落日，捲帘煮酒看江山。地老天荒更九州，断魂零梦此淹留。平生湖海元龙气，化作人间万马愁。未必成名游子易，空教多病老亲忧。故园东望七千里，江上潮平月满楼。"
"望雪感怀呈李啸溪","清末近现代初","杨圻","玉垒东趋入汉关，黄河西绕太行还。何年王气销冰雪，一代词臣有马班。豹尾春寒收铁岭，虎贲夜火猎阴山。中原旧事谁相问，河上仙翁寂寞閒。潼关四扇雪中开，曾见咸阳万骑回。塞雁已随春色断，乱山疑自大荒来。西京倚马悲词客，北地驱兵忆将才。寒夜宫嫔烧甲煎，御炉馀暖旧香灰。闲共寒僧上寺楼，雪山兵马话神州。八方聚哭千钱米，百战新封万户侯。海内几人成大业，中原无事好清游。眼前莫笑诗翁老，点点青山共白头。城外千家瓦万椽，城中立马看山川。杜陵妻子愁何在，武帝旌旗不计年。寂寂人烟江欲晚，茫茫世事雪连天。侧身北望无终极，一片寒光战垒边。"
"感秋诗","清末近现代初","杨圻","八月登临惊客心，烽烟万里忽萧森。南洲草木黄陵晚，西蜀楼台白帝阴。赌墅何人陪谢傅，誓师未必得陈琳。荒江欲渡无舟楫，坐看风云入塞深。月上江寒白雁来，北山松桂素秋哀。苍梧木落孤城闭，剑阁云深万马来。塞上星河谁拜井，军中雨雪且登台。早知公路心无汉，昨夜山东插血回。似闻大隐起江湖，六合烟波失钓徒。天下英雄谁与操，江东人物既生瑜。章邯军马关东久，刘濞金钱百粤枯。近日晋昌车骑众，客来莫是看花无。怅卧沧江岁月催，九天露冷万年杯。为愁落日登楼去，欲望黄河走马来。汉将假王争自立，楚军高会总相猜。庸知形胜非为福，一寸江山万骨灰。中原成败已无形，倦眼愁看岳渎青。长使南云横战垒，何时东井聚明星。笙歌月夜开金谷，灯火楼船下洞庭。新拜五侯兼赐第，玉津沁水旧林亭。"
"南昌军幕感怀","清末近现代初","杨圻","十年挽粟满江头，天下军需转蓟州。白骨如山诸将贵，黄金满地五丁愁。平生出处轻刘表，一代功名失马周。日落风生千万里，为惊形势罢登楼。一夜章江枫叶红，江关张翰卧西风。秋来病骨山争瘦，乱后禅心道未穷。留我儿孙无担石，逼人婚嫁杀英雄。仲宣意气消磨尽，尚识琅琊一孔融。庾信休誇词赋名，五陵年少半公卿。军中剑佩带秋色，马上文章来甲兵。彭蠡天寒渔唱晚，浔阳月白楚歌清。满川舟楫公无渡，江汉风波不可行。载酒登临江上楼，柴桑落日满寒流。十年风节渔樵起，万里歌诗海岱秋。王浚旌旗趋建业，庾公兵马在荆州。三分事业今何似，一片风波看不休。著论养生知昔误，上书流涕笑今迂。春来莺啭思三省，日暮船归忆五湖。身世静参虫化蝶，生涯忙似鸟将雏。诗人亦有封侯愿，节度西川高达夫。故人燕颔早封侯，王粲春来思远游。百里功名非我愿，十年涕泪为人流。嗣宗见客多青眼，江总还家尚黑头。自古书生宁自薄，偶然书札动荆州。"
"霞客绮年时有端丽之誉既归余京师王妃贵妇争交欢之今虽老我固及其姣且好昔人誉妻语也书题二十年前为新妇时照片","清末近现代初","杨圻","骑鹤扬州漫自誇，风流何逊昔为家。自媒早巳疑温峤，誉妇曾闻必丽华。为我画眉调彩笔，凭君索笑种梅花。廿年飘泊今何世，不问琴书问酒茶。少年才调誉韩翃，惭愧飞花句满城。顾影未除公子气，娶妻难得美人名。却因多难依严武，岂有长贫似马卿。辜负一年好风景，西楼柳暗百花明。"
"惆怅词八首选六","清末近现代初","杨圻","十里铜街弦索清，江山文藻丽人行。紫云捧出惊初面，青鸟衔来忆定情。凤胫灯烘花漱涩，虾须帘荡月分明。韦娘艳誉春城满，惭愧风流小杜名。狂名虚并艳名豪，从此人间话薛涛。顾曲泥翻金络索，疗愁亲酌绿葡萄。九华语罢鸡香进，七步吟成羯鼓高。今日征西车马里，收将钿盒出弓刀。分明开到海棠时，南部烟花第一枝。拾翠春骄红叱泼，烧灯火暖玉参差。房中初制閒情赋，海内争传薄幸诗。楼外绿杨风满树，龙媒镇日击西池。当时去住两无家，露冷千门别馆娃。为有狂名重淮海，忍教情死累琅琊。洞天仙约胡麻饭，烽火南朝玉树花。若间萧郎无恙否，关山明月走兵车。玉怨珠愁语万千，春香罗荐意绵绵。郎恩似海深于昔，妾貌如花瘦比前。乱后怜卿身在客，别来奈我夜为年。天涯烧烛雕梁寂，燕子双栖窥独眠。人道微之与牧之，悼亡词赋狭邪诗。庸知锦瑟华年恨，并入青楼落拓时。尽有风情酬小玉，断无消息载西施。千愁自缚蚕成茧，缫到从头只一丝。"
"庚戌路经交广南渡岛国居山泽间杂诗","清末近现代初","杨圻","何人酌酒倚山楼，看尽沧洲云水秋。海上青峰千万点，夕阳红尽是崖州。蜑户鲛人客思闲，安南东去水云间。回看日近长安远，不见中原更有山。山高月小海冥冥，一鹤归来宇宙青。有客乘槎七千里，袖携风雨下南溟。筑屋幽崖石壁空，行吟潭上伴幽龙。閒来坦腹疏帘下，卧看云生大泽中。谷口嘤嘤乌一群，春山松露坠纷纭。幽人晓起开门户，百道飞泉五色云。柯人吹笛过仙山，声在飞流绝壁间。明月满船歌未了，不知江露点云鬟。峡口潮凉云乱飞，风飘江雨点蓑衣。贪看海上千山绿，吹笛骑牛缓缓归。行尽花源烟霭生，翠微苍莽水纵横。桑田万顷山深处，日落仙人叱石声。仲翔南去徙交州，海愈他年祇解愁。如此清秋好风月，几人醉倒海山楼。"
"书裴伯谦河海昆仑录俊四首选二","清末近现代初","杨圻","春来羌雪断行人，愁杀长沙涕泪身。老马能知西域路，沂连山脉接昆崙。一卷新诗两鬓斑，喜闻季子及生还。迥肠曲似黄河水，流到天边又入关。"
"柏林怨","清末近现代初","杨圻","一夜吹笳秋色高，柏林城里肃弓刀。宫嫔早识君王意，二十年前绣战袍。十万长平动地哀，闺中齐上望夫台。茶花不解封侯怨，犹傍春庭对月开。英雄事业一沾巾，闲向湖山拂战尘。八月家山丹桂发，故宫秋月更无人。"
"巴黎怨","清末近现代初","杨圻","铜街金谷隔云端，闻道巴黎似广寒。草里铜仙铅泪冷，洛阳宫阙似长安。一曲珠喉万佛郎，英雄酒色踏歌场。公孙剑器今何在，闲断刀环唱武皇。仓卒延秋万骑屯，天空甲马步虚尘。将军夜入淮阴市，月照千街不见人。金谷名园作战濠，河阳无复季伦豪。玫瑰月里飞红雪，玉砌雕栏马粪高。唐沁商堆事久非，春风秋月梦依稀。绿窗举国压金线，不绣歌裙绣战衣。当年六合劲烟尘，天上人间拿破崙。武帝旌旗谁眼见，白头军士已无人。"
"吊方孝孺墓","清末近现代初","杨圻","江山虽自归同姓，心迹何由异贰臣。千古艰难盖棺日，十分容易读书人。独寻秋草吊寒烟，遗恨悠悠五百年。地下天颜犹咫尺，孝陵山色墓门前。"
"行宫","清末近现代初","杨圻","太平皇帝驻金銮，今日孤臣带泪看。水殿帘开风月白，秋光未到已惊寒。穆王重到六龙回，想像空教异代哀。日午退朝开便殿，秋山都到御床来。"
"杂诗四首","清末近现代初","杨圻","玉臂横陈午睡狂，龙须簟滑梦清凉。外边进扇无人觉，水馆熏风初昼长。刺桐花底酒如渑，酒数家家力不胜。醉倒玉人推不醒，醒来公子已调冰。扫开红雪试罗裳，缭绊声中露气凉。风里一肩花片落，不须丝绣胜熏香。冰肌无汗白罗裳，分得华清豆蔻汤。月浸鲛绡见深坐，替他身上一清凉。"
"题梅","清末近现代初","杨圻","北枝开后复南枝，幽壑流泉洗墨时。昨夜孤山风雪里，有人下酒嚼寒诗。波冷山寒酒一瓢，水云深处换金貂。暮来雪里梅花发，醉送诗人过断桥。"
"题金巨山海棠诗梦图","清末近现代初","杨圻","看遍韶华锦绣时，城南工部肯无诗。芳菲莫道春光晚，待看明年红满枝。诗人悱恻惜花心，香国华胥一枕寻。多少楼台风日里，要从真宰借春阴。"
"菩萨蛮  纪别","清末近现代初","杨圻","香衾重迭春云热，梨花澹澹团香雪。烧烛不成眠，吹笳风月天。玉屏灯影薄，云髻颓香膊。帘外起东风，残莺啼落红。凤凰弦上闻愁语，酴醾风里酴醾雨。含泪出离筵，蓬松云两肩。夜寒深闭合，沁透鸳衾薄。南浦五更潮，锦帆风正高。玉箫吹碎梨花梦，晓风残月郎珍重。相送过栏杆，小山花雨寒。黄鸥枝上语，语语关情绪。楼上正相思，江风吹柳丝。鸳鸯瓦上霜华泻，梦魂悄近西廊下。红烛水晶帘，玉人对雨眠。相逢惊又间，直为啼红损。疑是梦中逢，梦中知梦中。碧芜狼藉春烟薄，蜻蜓轻蹴秋千索。人影柳丝扶，画桥红雨疏。别来春已半，消息江帆断。独自倚雕栏，夕阳千万山。海棠结束红星小，博山烟涩香灯悄。风起暗花飞，开门宝马嘶。梦长春夜短。翠被熏香暖。门外草连空，乱山残月中。"
"忆江南  宫门口","清末近现代初","杨圻","金铺静，露湿彩云寒。几点旌旃天际出，夜来明月满骊山。一雁过潼关。宫门口，流水杂松风。楼殿无人丹桂落，五更风里景阳钟。秋月满离宫。"
"蝶恋花  武昌感怀","清末近现代初","杨圻","自有雄愁营九塞，满地江湖，几个渔樵在。鸿雁一声沈暮霭，襄樊水乱山横翠。残照当楼拚一醉，酒力消时，怎敌西风脆。摇落万方都一槩，捲帘人在江山外。楼上天风吹满袖，头上青天，欲问频搔首。赢得江湖来载酒，山寒水冷诗魂瘦。一片烟波都似旧，醉也扶归，风雪黄昏后。月上江潭人醒否，秋声都在张公柳。水碧沙明飞白鹭，最爱登楼，最怕登楼去。极目中原红尽处，斜阳直上长安路。看尽斜阳新月吐，西塞山前，前度扁舟住。独树临江秋自语，西风黄叶如相诉。"
"荔枝香近","清末近现代初","汪东","絮影纷飞无数，来又去。最惜十日，轻阴衣冷沾花雾。春残独倚帘栊，渐有潇潇雨。空妒。软语雕梁燕双乳。欢意减剩，别梦寻遥浦。梦醒思量，啼湿袖罗慵举。谁识情深，宛转留春诉鹦鹉。漫剪同心蜡苣。暮春閒庭草积，露痕泫。蝶粉初褪，莺舌空圆，东风万点。花飞未放，珠帘轻卷。帘外比、隔天涯更远。最怜半生旧好，如梦散。竟夕凄凉尽，不似陪欢宴。怕经别地，袅袅垂杨自胜剪。旅愁谁共消遣。"
"浣溪沙","清末近现代初","汪东","几曲屏风画折枝。几重帘幕漾烟丝。秋寒深阁未多时。乍见先教移凤枕，临行还倩整罗衣。而今赢得是寻思。怅想红楼隔几层。襟边清泪渐成冰。阑干敲遍倩谁应。四角香囊垂宝帐，两重轻幕护银镫。那时幽梦已无凭。"
"卜算子 戏用辛稼轩小词韵自题我松图","清末近现代初","汪东","松意欲成龙，风势还如马。独立亭亭万仞颠，不受秦封者。大厦忽倾时，栋折无全瓦。此木何由避斧斤，林密山深也。千丈舞潜虬，万里奔樯马。唯有閒鸥自往还，彼岂忘机者。风撼八公山，雷震昆阳瓦。谡谡寒松战海涛，如听军声也。"
"杂拟词 鹧鸪天·拟小山","清末近现代初","汪东","蕙盼兰情体态柔。阶前兰蕙见应羞。芳时容易成销歇，嘉会留连共劝酬。凭羯鼓，散清愁。风花亦为舞梁州。花飞惯似无拘束，谁信飞花不自由。山程水驿无多路。夹岸松牌堪细数。无眠直到五更钟，人又不来天又曙。春罗薄薄笼烟雾。裁作春衫寄将去。算来比似薄情伊，犹有晴丝千万缕。芳醪如蜜。拟待花时同宴席。扶路寻春。但觉元规尘污人。幽香暗吐。春在无人知处住。乞取娇娆。明日携樽过小桥。紫燕黄鹂相对舞。只送春归，不解留春住。试问春归应有路。平芜绿到天低处。十五盈盈楼上女。慵理残妆，窥镜还私语。家在江南归不去。此生恐作天边絮。九衢花雾笼香泽。遗钗堕履城东陌。多少冶游人。争随车马尘。名园谁更惜。月下繁英坼。一架野蔷薇。游蜂相趁归。寂寞春寒谁与共。泪痕添得罗衾重。扶醉起来犹惜憁。情难纵。沈吟独把徽弦弄。弹到阳关拚一恸。水流花谢知春送。索性前欢推做梦。茶烟动。轻瓯擘破团团凤。秾华占取。好作园林主。日日花前长醉舞。一霎飞红如雨。思量不见花开。那知花落堪哀。细与东君商略，明年莫仿春回。楚梦依稀人后，秦楼句引魂销。堤边扶上玉骢骄。五陵年少客，相并斗风标。催得青来草径，偷将红去花梢。几曾岁月肯轻饶。请看狂后鬓，更约舞时腰。流红一片溯宫沟。春事已成休。约鬓钗鸾，随身筝雁，同上十三楼。离痕又入青青草，何处滞行舟。桃叶新阴，梨花幽梦，都付两眉愁。鲛宫裁剪量刀尺。早宽过、裙腰数摺。啼莺渐老春无力。搀入东风夜笛。芳茸嫩、萦回断迹。换柳带、交梭似织。绣鸳浅涴香泥湿。花径苔痕沁碧。平步香阶蹙绣鞮。笼鹦娇唤小鬟携。鞦韆微倦日斜时。比翼巢成金翡翠，丛头开遍雪荼蘼。撩人閒闷湿珠啼。纱窗一阵潇潇雨。断送韶光去。飞来胡蝶扑帘旌。帘里佳人插鬓有残英。春愁堆满云笺上。付与红儿唱。琵琶纵是旧时弦。可奈新声哀怨异当年。爇金炉。围绣幄。閒展小屏山幅。桃脸破，杏妆残。单衣怯晓寒。前时节。匆匆别。戍角频年吹彻。香叠垒，燕调雏。人还如燕无。短短光阴被酒磨。向梦里婆娑。玉人窗下扫青螺。将柳叶、比双蛾。西湖久断春消息，况风信、几番过。劝君休问夜如何。且一任、落花多。"
"转应曲","清末近现代初","汪东","惆怅。惆怅。岁岁年年相望。暮春初换单衣。又见应帘燕飞。飞燕。飞燕。人锁昭阳深院。离怨。离怨。诉与红闺女伴。娇憨不解人愁。索掩银屏睡休。休睡。休睡。泥剥建溪莲子。悽断。悽断。满目山河念远。擘将钿合瑶篸。地北海兼海南。南海。南海。中有鹭鸿影在。"
"法驾导引","清末近现代初","汪东","西池宴，西池宴，云驾列仙卿。碧藕如船行玉爵，青鸾交羽和瑶笙。催唤董双成。宣玉敕，宣玉敕，天地复清华。却被东方施狡狯，閒来偷转阿香车。雷电掣金蛇。蓬山远，蓬山远，归路隔重云。去傍咸池朝饮马，回看东海暮生尘。人世又千春。"
"一点春","清末近现代初","汪东","南国音书寂，昼长闲闭门。春阴日日滋红豆，不长相思长泪痕。乞米空传帖，雨珠难疗饥。可怜射的山头石，无复从玄反白时。"
"巫山一段云","清末近现代初","汪东","玉女投壶急，余杭买酒赊。仙郎底用饭胡麻。餐秀吸流霞。天老羲皇张戏。图作枕中鸿秘。六铢衣褪更翾轻。仪态万方盈。魂魄来还去，音容是更非。菊芳兰秀系人思。风送白云飞。谷口花团绣锦。便作华堂燕寝。寒泉一勺贮冰瓯。聊与荐新秋。桂棹浮湘渚，莲歌嗣馆娃。莫愁生长自卢家。小印刻昭华。赠与昭华小印。换得口脂奁粉。痴魂忽坠九嶷间。丛竹泪痕斑。碎佩轻鸾舞，深帏睡鸭凉。误疑飞燕出昭阳。却是杜兰香。自弄蟠云新髻。不惯上清宫里。人间何处足遨游。滟滟百花洲。华盖连休鬓，明珠剪两瞳。神君新敕小青童。住在玉华东。一霎鸾轩凤翥。又向清都飙举。不如端坐叩玄关。抛却九还丹。"
"金缕曲 读元人杂剧，用罅字韵","清末近现代初","汪东","日影穿帘罅。也不须、茅柴斟酒，枯荷包鲊。检取残编饥堪疗，字字珠玑光射。笑文体、何分高下。试看才人无不可，总堂堂、笔阵千军怕。无此笔，匏空挂。谁能激壮谁潇洒。倩登场、衣冠傀儡，颊毫添画。南曲高生称独擅，杂剧终推关马。唤羯鼓、凭阑快打。合得筚琶随村唱，是当年、万口流传者。时世易，任狼藉。转棹荷花罅。只萦怀、吉云佳酿，点酥红鲊。绝域天骄惊汉节，猿臂应知善射。又曾过、严陵台下。最好青裙于潜女，恁偏谣、鬼见荒城怕。我转恨，一冠挂。霏霏唾玉随风洒。文何如、关山行旅，范宽图画。入蜀功成身早退，不羡官施行马。任检校、南村稻打。杨陆诗篇传万口，料更无、勍敌如公者。珠在握，可容藉。"
"金缕曲 过梅村桥，哀大壮，六叠罅韵","清末近现代初","汪东","世路羊肠罅。叹无非、刳麟作楦，醢龙为鲊。众口交谗金可铄，弱骨何堪弹射。奋一掷、梅村桥下。今日重来浇斗酒，似沈湘、角黍蛟螭怕。魂魄毅，剑犹挂。萧然相对神清洒。最难忘、名园选句，小窗评画。蜀国多才谁比似，不学题桥同马。也不要、君平卦打。忽忆刘郎悲愤语，道孔明、自误英英者。灵享此，蕙兰藉。琐琐消閒罅。偶拈来、词人险韵，味同分鲊。曼倩俳优元玩世，隐覆何妨频射。只傲气、不为人下。呵叱当时鼢婴辈，便穴胸、断脰吾何怕。余子在，齿休挂。剖将肝血无从洒。任悠悠、雌黄月旦，转供描画。自古文章憎命达，枉说才堪倚马。茅屋被、风吹雨打。老去都无周柳思，独稼轩、范我驰驱者。髯句好，亦时藉。"
"醉公子","清末近现代初","汪东","寂寂生秋意。长是惺忪睡。向晚步中园。含情不可言。翡翠潜藏叶。叶瑟浑无别。风起忽惊飞。飘摇何处栖。离别经年岁。含恨将书寄。密字写从头，殷勤多问意。飘荡学杨花。因甚不还家。一树堤边柳，枝枝宿暮鸦。"
"杨柳枝","清末近现代初","汪东","耐得繁霜未即枯。青芜国里两三株。莫教攀折行人手，留与千秋作画图。嫩叶柔条次第摧。更无情绪傍章台。独怜一树江潭柳，移向灵和殿里栽。"
"临江仙","清末近现代初","汪东","别久重逢倾倒极，泥郎小缓罗襦。歌成得宝意何如。自惭非玉树，卿恰胜明珠。性命即今拚付与，此生敢作他图。名花可要叶相扶。丝魂犹未绝，泪眼已成枯。一霎语侵肌骨冷，温存忽又回欢。难猜心事几朵般。沈思愁不寐，灭烛坐更阑。便道今生无我分，他生盟约须坚。情深终住有情天。书成和血写，莫作等閒看。"
"浣溪沙","清末近现代初","汪东","不用纤袿称体轻。不须花朵佐芳馨。乱头粗服总倾城。凿空舟车通绝徼，极天风浪过南溟。此时何处系柔情。相聚匆匆月再圆。相离杳杳隔人天。余情唯唱想夫怜。光镜留真何窈窕，电波传语极清圆。寻声问影已茫然。"
"菩萨蛮","清末近现代初","汪东","鸳鸯双枕痕犹湿。可怜一去无消息。海水拍天流。君行天尽头。会真空有记。肯为郎憔悴。织女别黄姑。隔河何事无。乱山排闼将愁入。愁心更比山重叠。燕子带书来。红笺花下开。书词多婉折。暂解眉头结。风送落花飞。可能还故枝。"
"河渎神","清末近现代初","汪东","巫女祷歌停。楚江烟水冥冥。桂旗兰棹转鲜明。飒然来下湘灵。远游何处寻踪迹。郁孤台畔风色。斜日杜鹃啼急。含情回望乡国。孤峤长风烟。裴徊神后祠前。晚潮遥送木兰船。佩环声里婵娟。春尽玉颜空寂寞。卷帘凝对高阁。倡女几家行乐。夜深犹弄弦索。"
"眼儿媚 和梅溪二词","清末近现代初","汪东","别时梅萼正含春。骑马踏香尘。年光换了，重来南浦，愁望西津。纵饶别有红窗伴，熨贴可无人。传言信否，裙腰宽褪，眉黛长颦。随身双佩刻鸳鸯。分贮镂金箱。三生愿结，敲残清磬，爇尽沈香。不成天意终相扼，欲断已无肠。年年最苦，春心寥落，春物繁昌。"
"蕃女怨","清末近现代初","汪东","落花千片红似织。血染沙碛。拨惊弦，伤促柱。美人离绪。汉江飞雨湿旌旂。燕南移。柳垂烟缕如旧样。婀娜相向。燕衔书，鲸跋浪。征夫无恙。碧云含恨傍高台。不归来。"
"酒泉子","清末近现代初","汪东","书杳信沈。转眼已过三月。井边苔，枝上叶。绿愔愔。玉骢嘶向天涯去。寂寞空自度。掩兰房，消蕙炷。恨难禁。舍北舍南。忙杀几家桑女。采柔条，盛满筥。恰初蚕。茧蛾莫便缲成雪。愿伊身化蝶。玉关遥，辽海阔。可能探。"
"长相思 和清真三首","清末近现代初","汪东","引莲觞。采露房。艇子横溪波影长。中含残照光。泪湔裳。无故香。明日征车侵晓霜。徘徊溪水旁。花群飞。春又归。魂梦长愁被隔离。高堂帘四垂。枕上啼。君不知。桐叶新踌鸦护儿。是君初去时。晓光浮。烟雾收。急桨斜飞送客舟。有人还倚楼。洗昏眸。追远游。汀草汀花乱似愁。眼前都变秋。"
"醉桃源 和清真，二首","清末近现代初","汪东","一镫摇影焰深青。霜刀裁素绫。未秋先觉枕如冰。打窗风叶零。愁局缩，强飞腾。痴魂成冻蝇。粤关闽峤暗经行。不知郎去程。胧胧澹月映寒沙。秦淮多酒家。壁间狂草扫龙蛇。留题惊物华。弹赵瑟，醉吴娃。微红双脸霞。画船归去斗横斜。梦中啼早鸦。"
"菩萨蛮","清末近现代初","汪东","鸡鸣巷接台城曲。茫茫城下春波绿。高阁耸青云。其间多丽人。千觞宾客醉。不许懵腾睡。亲手擘黄柑。余香霏枕函。斜风细雨侵衣急。惠民桥畔伥伥立。灯火远笼街。待来仍不来。同车携素手。顿忘寒生久。沽酒绿杨村。那时先断魂。一湾流水双鸳浴。临流照见人如玉。微卸薄罗衣。双鸳休并窥。岷峨通一柱。解佩留江渚。腻粉滴花笺。薛涛书可怜。爱憎欢怨情难极。而今处处堪追忆。风急雁行斜。霜林凋晚花。不愁关塞阻。但恨人非故。深谷变高陵。愿君知此心。"
"蝶恋花 和清真，四首","清末近现代初","汪东","历历晓珠明又定。倚枕褰帷，仰面看华井。风戛帘钩霜气迥。铜炉虽㬉犹嫌冷。起坐旁皇惭吊影。万感萦怀，独语将谁听。自斸荒畦横短柄。错闻人唤回头应。昨夜狂风吹倒树。独坐凝愁，愁重杯难举。阅尽崎岖尘世路。故人一半埋黄土。自拨炉灰残焰吐。欲寄封书，醉眼昏如雾。忍冻开门閒看取。雪花飘洒还成雨。曲曲修廊随步转。烟缕拖裙，腕弱才胜钏。一寸芭蕉心欲展。深丛掩映无人见。花底偷窥帘隙觇。苦似纤云，略透姮娥面。觊到春游应得便。踏青万一行郊甸。行尽苕溪春事暮。绿叶阴成，依旧含风露。当日分携仙种处。碧桃岂是凡花数。不惜此身随断絮。桃叶无情，也向天涯住。却羡枝头双翠羽。飞鸣相追时来去。"
"浣溪沙 秋梦","清末近现代初","汪东","翠被閒寻有故香。重帏深闭怯新凉。风铃微颤月微黄。响入闻根余断续，心游寂处渐微茫。一镫摇影夜初长。拟遣巫阳赋大招。幽都阊阖共迢迢。西风卷处旆旌摇。香篆烧残萦寸缕，枫江远泊寄征桡。此时情绪忒无憀。"
"鹧鸪天","清末近现代初","汪东","愁重翻催薄酒醒。不堪惆怅忆江城。东坡枉是风流帅，杜牧曾留薄倖名。抬素手，摘红英。当时明月鉴深情。若非胡蝶甘同梦，或被钟鱼误此生。春梦难随世梦醒。人间何处觅倾城。长抛酒盏困芳约，每把花枝忆小名。梅吐萼，雪含英。从来造物本多情。轻舟却被风吹转，再到蓬山恐隔生。"
"木兰花慢","清末近现代初","汪东","近郊花市外，指烟岫，散轻颦。笑历劫依然，磐陀听讲，残碣题真。摩挲壁间断句，似冥鸿、飞去尚留痕。倦憩孤轩拥翠，仰看坏塔穿云。清尊。同酹骚魂。愁思极，醉颜醺。自霸图销后，空余剑水，摇荡波纹。家山自成秀丽，恨天涯、犹有未归人。重倚曲阑回首，初三夜月微昏。尽桃符换岁，未洧尽，腊中寒。唤旅雁将俦，奔车载影，同指江干。乡关。最佳胜处，恨匆匆、便落杳茫间。世路风饕雪虐，不应长负丘山。频年。斗健尊前。才比陆拙如潘。料故人情意，殷勤恋此，深谷幽磐。何缘。共来小隐，汲憨憨、一勺胜贪泉。先买生绡数尺，为君点染层峦。"
"虞美人 和清真六首","清末近现代初","汪东","恩情欲断还凄恋。伫望层楼远。薄施脂粉晕红腮。斜倚床前无语待人来。玉炉香烬纤纤按。字灭教谁看。漫将心事托寒煤。誓愿此身成骨骨成灰。雨余澹月流辉百。泪洗姮娥面。广寒宫殿锁千门。也似长门深置度朝昏。浮生飘忽风吹絮。忍忆镫前语。屏山重叠阻行云。只倩姮娥分照两边人。缃帘匼匝红楼小。寒重春难晓。支床欹卧雨声中。恰似跳珠急雪打船篷。少年踪迹疲官堠。曾贳余杭酒。酒边疏柳映回塘。可惜鸳鸯头白不宜双。无穷无际天边路。不见君行处。昨宵闲梦到青溪。恰记画船歌酒送君时。溪光山色年年好。影向杯中倒。风帆偏载别离忙。怪道江流曲似九回肠。青芜院闭啼莺悄。露湿閒阶晓。隔篱还认小桃花。不信伊人远在水之涯。泪痕检点离襟满。事往情难断。遥知羁馆对昏镫。怕见一枝镫影上围屏。锦衾裹梦生微暖。梦较沧波短。臂盟拚共麝香消。但祝芳华莫损旧时娇。苔钱暗长铺花径。花动参差影。屡缄书札又开封。自是难将心画付征鸿。"
"南歌子 雨中夜归，明日晴，复出。戏和东坡韵","清末近现代初","汪东","欹枕听微雨，开帘讶晓晴。远村桃李向人明。更见菜花黄绕蝶衣轻。功业输儿辈，文章谢老成。不知眉宇尚英英。自试残年筋力且閒行。雨作千山雾，天悭半日晴。披衣不待小窗明。蜡得平声双屐体逾轻。西寺藤床滑，东家竹径成。快菹鲜笋啜兰英。莺胜柁楼晚饭越中行。"
"采桑子 和阳春集五首","清末近现代初","汪东","深红淡白相催发，胡蝶双飞。叶叶枝枝。暗损芳心恐未知。何人寄语狂游客，好趁春归。负却花期。閒撚青梅忆此时。一春寥落无佳思，恨雨愁风。十二阑东。芳草如茵衬落红。不梳云鬓惺忪语，拌尽娇慵。睡起闻钟。却道花间日未中。碧城只在阑干曲，天半高楼。薄雾初收。帘外娟娟月似钩。画屏风上群仙列，顿惹闲愁。媚眼星流。曾共檀奴赌十洲。檐前鹦鹉犹能说，往日深恩。共度朝昏。花㬉香融不记春。吴宫绝艺留镌刻，金错刀痕。桃核空存。里许元来别有人。烟条露叶垂杨柳，独殿群芳。风物凄凉。聊与离人续断肠。阿娇自称藏金屋，贵宠无双。别许斟量。绣槛名花似洛阳。"
"忆江南 和阳春，即效其体","清末近现代初","汪东","黯澹春光三二月。正是去年，送君时节。陌头花絮乱轻云。两眉嚬蹙见情真。郎情肯学罗衣旧。去即经年，不管腰支瘦。如今杨柳又成阴。空将枝叶绾同心。泪滴红笺书待发。正是今年，落花时节。重重帘户镇长开。冶游踪迹不归来。愁肠一寸书同折。愿祝相逢，不恨轻相别。落花飞著枕边时。凄凉情绪有天知。"
"菩萨蛮","清末近现代初","汪东","金猊宝盖喷香雾。花间燕子来还去。软款踏瑶阶。残红沾绣鞋。去年今日见。压鬓花枝颤。欢会本来难。因春长自怜。苎萝村畔西家女。姑苏台上闻欢语。罗绮自生光。采莲泾水香。越来兵甲动。好事都成梦。飞燕舞轻盈。千秋同此情。象床簟展湘纹竹。酥胸微露痕如玉。帘幕下银钩。语低娇欲流。隋宫千万户。独许论情素。转眼觉春空。高楼明月中。"
"清平乐 偶成二首，用韦庄韵","清末近现代初","汪东","景光迟暮。日日霏寒雨。记得玉郎临别去。带结同心双缕。南浦又绿春波。君不归来柰何。手种芭蕉寸叶，如今渐展成窠。杏飘红雨。烟柳垂金缕。燕子飞来双双语。觅遍旧巢无处。将书寄与轻鸿。莫教泪眼迷濛。学得银筝一曲，年年自有春风。"
"南乡子 和李端淑","清末近现代初","汪东","寂寞度朝昏。下了珠帘更闭门。旧日凭肩私语处，销魂。栏角犹沾粉指痕。家近浣纱村。荷叶翩翻绿映樽。一自采莲人去后，辛勤。只有鸣蜩彻夜闻。夏日爱横塘。帘外穿花艇子忙。语笑东邻娇女伴，窥墙。鬓角风吹一缕香。欹枕坐胡床。贪看烟波画景长。忽转轻雷催薄暝，添凉。澹墨横披似白阳。"
"杨柳枝","清末近现代初","汪东","春风披拂最长条。曾带愁嚬送六朝。记得谢公墩畔见，曲眉应是旧来描。漫天匝地影濛濛。才看西飞又向东。岂是杨花轻薄性，只缘无柰太狂风。枉结柔情万万丝。千丝万缕止空垂。台城不系青骢住，肯向天涯系夕晖。初染娇黄胜鸭雏。秋来黄叶半焦枯。人间重奏哀蝉曲，齐女魂归解听无。"
"惜红衣","清末近现代初","汪东","断简栖尘，闲吟送日。倦抛心力。露洗秋容，沈沈暮山碧。长空片羽，劳寄讯、江关词客。幽寂。禅坐掩扃，爇奇香安息。荒郊短陌。连袂渝州，松风荡茵藉。何由怅望异国。亘南北。解说古今如梦，不几此生经历。但镜中衰鬓，看与芦花同色。树撼惊飙，烟凝澹日。病知秋力。倦整芸签，昏眸乱朱碧。孤衾漫展，犹未惯、频年为客。凄寂。寒雨洒窗，觉离人声息。青楼绮陌。谁验欢痕，筝弦暗尘藉。辽空雁阵去国。几时北。省识远边疏堠，却似古愁重历。怕泪吞深夜，红烛滴残无色。"
"捣练子","清末近现代初","汪东","机上布，手中刀。絮尽征衣莫惮劳。借问此情谁会得，拂云东去雁行高。裁匹练，画双鸾。几叶丹枫似小园。鸭绿江头寒正峭，故将秋色寄君看。频著杵，漫封题。熨妥新痕灭旧啼。验得玉人针线迹，未除强寇不须归。"
"拟花间十八首 归国谣·温庭筠","清末近现代初","汪东","莲脸。手镜粉函花斗艳。小屏山簇烟敛。水光空碧染。羽帐素纨交掩。梦回抛枕簟。晚来重整妆靥，泪流珠数点。湖畔风光似阿谁。将花比貌叶裁衣。玉纤暗剥青莲菂，心事羞交女伴知。芳草陌。几岁送君为客。骢马频嘶无气力。路遥山又隔。别后只知相忆。不愤故园春色。垂柳千条还似织。寸肠空断得。华堂凤䗶高擎。遇卿卿。列坐舞筵歌席酒如倾。连宵醉。和衣睡。不闻莺。院外落花风起月胧明。玉阶空伫立。啼露残红湿。粉搓圆颈垂。忆分离。手撚花枝惜春暮，燕交飞。燕交飞。愿得巢成，薄情归有时。一条春水碧琉璃。晚烟迷。苎萝西。越王台上，唯见鹧鸪飞。游女至今留浣迹，人道是、若邪溪。羞相见。恰相见。相见生烦怨。无语只低头，泪洗芙蓉面。昔去柳依依，今来多雪霰。知否玉楼人，容色随年变。海山楼阁影玲珑。银屏珠箔重重。鸿都羽客信能通。揽衣推枕，含恨思无穷。若便恩情终不变，人间天上欢同。仙娥列队舞瑶空。霓裳催遍，犹胜广寒宫。忆昔花间成邂逅。几巡芳酒。暗牵罗袖。相将急转，小栏西畔，蝶飞莺奏，春事如绣。绿苔茵藉双鸳瘦。判一晌温存，谁惜凤钗溜。自经年分手。羞更告伊，眉黛长皱。宝盖流苏垂{罒/彔}?。长掩郊宫春草绿。不随仙女学长生，荡轻烟，怀紫玉。肠断应无胶可续。曲屏深处麝香浓。宽带结，掩酥胸。更移画烛茜纱笼。衾展绣芙蓉。山枕上，云髻略髼䯳。六朝前事荒原露。乱花无数。骄春罗绮盈朱户。寂寞抔土。只今休极怨，韩擒虎。纵后宫争赋。蛾眉自古能娇妒。漫夸琼树。两眉弯，修鬓绿。罗裳宛地纤腰束。信来迟，春去速。何处可寻芳躅。柳摇金，花似簇。乳莺雏燕飞相逐。闭朱栊，扃画阁，永昼恹恹人独。卓女才多含绮思，当时巧遇临邛。素琴张罢翠尊空。兽炉闲炷，相并小楼中。光景忽随情意变，楚天音驿难通。夜来愁听五更钟。隔窗寒叶，零乱舞西风。轻锁雕笼囚凤鸟，故抛红豆散鸳鸯。闺里若应知此恨，背人偷揾泪千行。春游待晓妆成。娇饶媚脸微赪。相将小会百花亭。步轻盈。须臾楚峡朝云散，含愁为别仙卿。芳园从此断人行。绿苔生。楼影参差见，湖波宛转通。香煎豆蔻四支慵。浴罢晚凉时节出闺中。蕙带含烟碧，莲房褪粉红。木兰双桨倚轻风。因甚画堤行尽少郎踪。盘岭过，趁墟还。锦绦缠髻两垂环。递饮筒杯春酒熟。欢相逐。日暮芦笙吹不足。"
"柳含烟","清末近现代初","汪东","秦淮柳，荡轻烟。迤逦复成桥下，小娥纤手理丝弦。木兰船。留得年年佳景在。未惜绿茵如盖。隋宫梁苑满荒莎。柰愁何。姑苏柳，画栏东。袅袅长丝拂地，纤柔还与舞腰同。斗春工。因想吴宫眉黛色。西子也应描得。如今憔悴在风尘。翠蛾颦。灞桥柳，送行人。千古几经攀折，疏枝摇曳起黄尘。月微昏。昨岁边关征戍急。翻使离歌激烈。待君移作绕朝鞭。破胡旋。玉门柳，两行齐。阅尽车轮马迹，冷风萧瑟晚鸦栖。尽情啼。驿路俄教通绝域。春色江南无别。往来闲杀霍嫖姚。挂征袍。"
"如梦令 仇实父画四时时妆美人，余夏秋两景。设色妍妙，以词代记","清末近现代初","汪东","满院桐阴舒绿。皓体轻笼纱縠。团扇障微羞，池内鸳鸯双浴。芬馥。芬馥。脸映荷花如玉。雨后秋光如洗。无数閒花绕砌。合坐弄新腔，翠琯银笙相俪。风递。风递。缥缈乐声天际。"
"临江仙","清末近现代初","汪东","帖帖粉光匀染，荧荧镜匣常开。一声歌断筦弦催。自缘心有恨，赚得泪荧腮。姓字从君记取，旧巢燕子重来。千丝万缕舞萦回。绛云楼畔遇，不是傍章台。浴罢鬟脂滑腻，妆成眉语惺忪。瑶台有路可潜通。乌龙眠锦罽，鹦鹉守朱栊。检校春风一曲，歌筵暂得相逢。水流萍散各西东。小山新句好，肠断为莲鸿。"
"更漏子","清末近现代初","汪东","罢熏香，慵傅粉。睡起又添新困。斜汉没，晓烟横。归鸿三两声。愁无际，梦千里。江上早生秋意。风动屋，浪催舟。莫登江上楼。一江风，三日雨。黯黯别离情绪。帆去疾，雁归迟。连天衰草时。相思极，终无益。悔把玉环轻掷。环易缺，玦难圆。寸心私自怜。蕙初残，荷欲尽。又是一年秋讯。怀旧国，倚疏栊。泬寥天宇空。闲无那，愁归卧。渐落远街镫火。人语寂，客魂惊。夜长钟自鸣。掩金铺，陈绣褥。交颈故回明烛。从别后，忆欢时。背镫双泪垂。鸿都客，殷勤觅。何计能招魂魄。关月黑，海波浑。此情休共论。"
"浣溪沙 陈七彦通访寄庵，雨坐联句","清末近现代初","汪东","屐齿招邀破径苔。卅年前忆乞桤栽。重逢欢尽故人怀。竹所搜凉延午梦，桐阴为幕障轻雷。眼前风物足低徊。曲巷蟠花认隔墙。低枝交荫护閒房。研朱消得几年光。寄旅本来无主客，遣怀犹自托清狂。浮云应笑一生忙。"
"清平乐 和螺川二香词","清末近现代初","汪东","香烧宝篆。心字随烟散。荡漾轻柔千万转。中有相思一线。银槃迹委螺纹。其如麝已成尘。判却回肠寸断，只缘长受温存。微亲玉指。嚼蕊还留蒂。梦入南朝烟景里。消受金迷纸醉。长宵斜拥衾鸾。沈吟气吐芳兰。拾得脂唇余唾，误他布地祗园。"
"荷叶杯","清末近现代初","汪东","落叶西风萧瑟。短陌。春早柳初荑。与欢此地惜分离。思摩思。思摩思。绕遍兰闺无那。独坐。蟢子上妆台。不应远道少书回。猜摩猜。猜摩猜。病怯层楼高迥。闲凭。河汉闪微光。帘衣飘动晓风狂。凉摩凉。凉摩凉。无计重温衾枕。归寝。兰麝故香飘。中心唯共篆纹销。焦摩焦。焦摩焦。鸿雁数声沙上。寥亮。缄札费沈吟。海山何处顿知心。寻摩寻。寻摩寻。"
"减字木兰花 乙未中秋，用山谷韵","清末近现代初","汪东","一秋少雨。旋作轻阴仍散去。赏月筵开。金粟香浓入坐来。天安门外。万里光明同胜会。伫上高楼。直送姮娥天尽头。姮娥自语。不肯广寒宫里住。特破云围。举酒相邀一问之。眉痕初秀。金镜亏时那见有。露湿裳衣。一夕团圞众已知。"
"减字木兰花 季琦弟新自海牙归国，复以事南来，诸兄弟为小集，作此示之","清末近现代初","汪东","层阴阁雨。一径庭莎虫占去。语笑心开。小谢新从远道来。收帆天外。暂与家人欢此会。明日登楼。又送征车古陌头。镫前宴语。底用踌躇商去住。似猎重围。脱臂鞲鹰疾赴之。风神凝秀。玉树庭阶谁更有。尺布裁衣。冷暖相关要汝知。"
"凤栖梧","清末近现代初","汪东","水北楼台梯径绝。碧瓦霜明，照眼枫成缬。棐几香炉亲拂拭。愁心翻共炉烟结。一昔同欢三载别。怪底清蟾，夜夜多离缺。书尽盟言千万叠。他生缘会终难说。桃李芳辰回记忆。不共春游，祖宴情悽恻。挥手出门天似墨。留君不住君安适。沧海横流单舸侧。跋浪鲸鱼，首尾无终极。海底沈珠收不得。珊瑚网细劳空织。涧谷参差花似绣。万里归来，正值清明候。怊怅吴宫埋玉久。不堪持荐盈觞酒。丛菊有芳兰有秀。箫鼓鸣时，尚想横汾奏。一曲秋风风起后。落红亭畔休回首。草长江南三月暮。剪烛西窗，却话巴山雨。天水迢遥人独去。当年是我来时路。撩乱情怀谁与诉。写恨蛮笺，隐语君知否。赤凤还教飞燕妒。杨花拾得无归处。路转台城行荦确。缓过长堤，弄影鱼惊跃。钓罢更寻洲嘴泊。樱桃花下深深酌。归晚明镫遮绣幕。赢得诗牌，笑里金钗落。往事偶然閒道著。无端羞晕双眉萼。巧笑曾波回美盼。解惜流光，自度新声遍。谁道曲终人不见。仓琅那有交飞燕。马上琵琶弹别怨。青冢黄昏，未觉明妃远。海水西流天北转。晦明异处难为恋。老去心情追少日。把酒听歌，曾傍妆台侧。人与梅花堪匹敌。疏梅开后长相忆。忍泪不成珠暗滴。重理银筝，试手筝弦涩。十二阑干楼百尺。楚云一去无踪迹。离合悲欢多少事。独坐秋窗，残烛销成泪。黄叶满阶啼络纬。几枝菊影供憔悴。四十余年如梦里。万绪千端，展转思量起。欲遣閒愁除是醉。不然长夜如何睡。"
"鹧鸪天 用贞白场字韵","清末近现代初","汪东","镫下辛勤理箧藏。愔愔刻漏未渠央。冯唐自昔沈郎署，北海空闻有荐章。齐好恶，语堪商。人情那得废评量。春风次第看花舞，杨柳腰支独擅场。漫许愁来可避藏。愁城无际亦无央。麻姑已见成霜鬓，织女何曾有报章。歌别怨，乱清商。带围宽尽与谁量。不如觅取消愁法，烂醉花间一万场。田父丰收足盖藏。沟渠绕屋水流长。黄牛走垄将新犊，老树参天过百章。年少事，莫斟量。誓从归去老耕桑。他时认取寒山路，九月霜风正筑场。老伴蟫鱼作隐藏。眼昏犹不废丹黄。饭蔬且喜身常饱，衣褧应知道愈章。书一卷，漏三商。人生乐事故难量。追怜往日真虚费，夜夜明镫纵博场。"
"鹧鸪天 和贞白蕙膏","清末近现代初","汪东","肝肺槎枒剑作芒。朝来负手却循廊。自将密意怜鸳偶，更写新词叠凤章。庐阜远，楚波长。安心是处即为乡。试看放牧桃林后，那复人间有战场。六合纷纶一卷藏。蓬壶咫尺海中央。仙官但重横行字，世俗犹传急就章。从舞楚，谩歌商。论才今古斗堪量。却怜身后无穷事，付与盲翁好作场。"
"昭君怨","清末近现代初","汪东","泛指朱弦清越。断续顿成凝咽。环佩出明光。泪千行。塞上惊沙风起。何似汨罗江水。离诀有同心。不同音。独立茫无涯畔。此意翛然自远。海水与天风。窅冥中。便逐幽人长往。何似琵琶马上。悲怨有同音。不同心。"
"菩萨蛮 集温庭筠诗，代寄","清末近现代初","汪东","鸳鸯艳锦初成匹。缄情欲寄愁无色。多唱柳郎词。窗间断暗期。送君游楚国。倚瑟红铅湿。应见楚山青。临风独涕零。蜀山攒黛留晴雪。年年锦字伤离别。鬓态伴愁来。河阳悲镜台。高秋辞故国。未展干时策。花髻玉珑璁。相期一笑同。"
"虞美人 和人咏物二首","清末近现代初","汪东","海南珍制吴宫本。粉面多风韵。玲珑一握掌中看。更喜金沙香骨锁连环。画罗裙摺应难比。叠在空箱里。亦殊团扇向秋悲。到得秋来便是聚头时。明波一桁妆台侧。摇曳丹青色。玉人双影隙中窥。错认画屏山外燕交飞。良工心苦谁能会。殊处偏萦带。相思织尽意恹恹。愿更裁将斑管付春纤。"
"菩萨蛮","清末近现代初","汪东","兰汤微注兰心覆。萧萧发彩凉侵烛。玉女洗头盆。粉脂留腻痕。愿为金错剪。长近芙蓉面。帘卷不须臾。隔帘人影孤。四弦斜抱当筵拨。低头无语清商发。风激涧泉鸣。泠泠指下生。玉葱轮处好。不羡麻姑爪。一捻蔻丹红。凤仙花未工。行缠急缚随军办。迷离扑朔浑难辨。重换旧罗衣。镜边翻自疑。时时亲典籍。罢绣双鸳翼。得意咏丹娘。新词休断肠。"
"太常引 至元夕晴数日矣，而凝雪愈坚，戏咏","清末近现代初","汪东","月华镫彩射江城。处处管弦声。逐队看镫行。愁冻滑、泥涂步倾。龟言鹤讶，今年零甚，阶砌雪纵横。不是放春晴。直化作、千年老冰。酒兵突起压诗城。欢笑斗春声。疑向越中行。玉鲙佐、银瓯细倾。床头书积，帘前花妥，几上一琴横。更喜此宵晴。皎月似、团圞块冰。"
"江南好","清末近现代初","汪东","莱伊卡，腾跃上天游。月窟径须追狡兔，星河倘亦犯牵牛。佳话纪从头。莱伊卡，空际且盘旋。欲为生民销战伐，首凭科技占优先。第一是苏联。莱伊卡，不惜此牺牲。动处有光争日月，名垂不朽比山陵。锡汝狗明星。"
"菩萨蛮 触事成篇，不加诠次","清末近现代初","汪东","全村干劲郎尤足。与侬并比侬非独。挑担上山头。新歌时唱酬。山高千百叠。云与山相接。追过白云颠。郎先侬更先。炼钢炼铁心坚定。家家政治黄金印。门外小高炉。许侬功绩殊。烧空云变色。青紫都成赤。铁树尽开花。木棉无此奢。沟渠如拭街如砥。红旗插遍苏州市。先数百花洲人人争上游。穿墉无鼠迹。绕帐蚊雷息。车过不飞尘。门前绿树新。绿杨阴下芦为屋。披襟閒坐谈衷曲。打䋞不辞劳。渔民今富饶。共称毛主席。千载谁堪匹。即此向来无。鱼秧入太湖。荒洲艾杜根难久。东风压倒西风后。犹作满天飞。飘摇能几时。陈兵翻自困。覆辙黎巴嫩。汝欲觅尸还。金门马祖间。此乡才报千斤足。万斤又看邻乡谷。不断捷音传。卫星齐上天。有粮兼有铁。一震苏群蛰。梦见赤龙飞。侏儒相背啼。腾腾烈火天为沸。铁沙融作长流水。泻入土盘中。胚凝犹血红。寻欢千万匝。战士忘饥渴。守定一炉旁。秋宵殊未长。尔曹莫笑民歌俚。诗词原自民歌起。朴语写中诚。唯思杜少陵。一编重选得。芟尽淫哇习。试语作新腔。欢虞仍激昂。广场筑就三千步。民兵列队森成堵。号令下层台。阵形天际回。年年逢十一。万姓同欢悦。此日战氛高。誓将残寇销。老农相遇田间立。不通名姓情偏热。问汝市中来。炉群今几堆。欲求机械化。钢铁先称霸。明日待耕犁。隆隆拖拉机。鼓鼙间伴笙歌作。人间信有从军乐。舞态极精研。谁能妙笔传。忽惊镫烛灺。霹雳从天下。夭矫斗双龙。高台云满空。非冠非弁簪横玉。绣龙袍带垂双角。局缩坐高头。俨然如沐猴。有人亲献寄。甘作儿皇帝。付与董家狐。写成群丑图。飞空绝迹人来往。惊魂骇魄难言状。有女逞风标。登盘舞折腰。柔应无寸骨。反首腰间出。花上露同栖。轻如胡蝶儿。两行绿影排空去。飞车直向春申浦。历历故人居。光荣多榜书。奔驰追白日。转眼非陈迹。重上碧双栖。已经千万秋。故人怜我头如雪。沈思翰藻皆宜绝。我笑此言痴。生元有尽时。老逢家国盛。恣意成新咏。一语合风谣。何辞肝胆焦。西山列卫如屏拱。碧云长护衣冠冢。努力毕生期。堪为革命师。知难行则易。谁果明斯理。高塔郁嵯峨。高山景仰多。园中柏树何年代。婆娑老干穿云外。重倚碧阑干。回头四十年。筑坛名社稷。大盗曾移国。谁与柏长青。共和千万龄。长街寻遍无踪迹。移居却在斜街侧。相见道胜常。孤鸾不再翔。泪泉流已涸。稍损横波目。无计慰愁心。遥怜沧海深。程功那待三年后。农林渔牧般般有。幸福老人心。相迎笑靥深。人民公社好。随处吾能道。徐水不同观。先来石景山。渡江上溯金田朔。神功八叶浮雕玉。物力校亏赢。休论汉两京。天安门外望。肃穆何辽旷。屹立此丰碑。昆仑名并垂。分离五载重携手。欢言共酌蒲桃酒。北苑到人稀。唯余千菊枝。禁寒花更簇。人亦如秋菊。老去未心降。婵娟青女旁。长安人海同为客。登楼无复黄尘色。舌辨起风雷。连旬广座开。匆匆来又去。不尽留连处。未到十三陵。自惭虚此行。工人总入诗人队。秀才岂是工人比。压倒李青莲。挥豪捷似烟。嵇康躬锻冶。但为怡情也。此日利人群。先求知力均。抽丝旋化春裾色。纷纶翕霍三千尺。电母为投梭。将如织女何。吴邦嘉丽地。三绝称神艺。襟袖裹江山。真看指顾间。梅花玓瓅胭脂色。先春早见临风坼。梅寿不知年。好风吹更鲜。年年尊俎侧。迟到仍虚席。待上锦江楼。荐君双玉瓯。太阳添个行星绕。行星恰是由人造。飞过月宫时。常娥惊且疑。羿弓原诞说。此箭从何出。一发破天心。天狼光影沈。生儿是处皆堪托。垂髫男女歌声乐。拍手笑颜开。阿姨真早来。为求劳动力。健妇中闺出。不用作羹汤。四邻新食堂。尖端科技同飞跃。文人积习消除却。下笔费踌蹰。床头多异书。高唐无复意。梦跨双龙尾。星际快游行。满身皆落星。穹庐四下天如幂。草原迥处寒冰积。箭共雪花飞。奔腾万马随。围歼狼百族。饮犒黄羊肉。敌寇敢猖狂。命悬如此狼。玲珑叠石依乔木。两三竿影萧萧竹。风物尚留遗。开图是又非。枇杷园内遇。嘉实亭边坐。偷得片时闲。愈知劳者艰。古来书壁谁为上。王吴但识诸天相。今日属工农。墙头飞巨龙。山林兼薮泽。尽入生花笔。一寸稻尖芒。蛇矛无此强。象床瑶簟珍珠串。美人自爱深深院。绕院种巴蕉。风来齐动摇。窗前幽静趣。分得南洲树。侵晓乱鸣禽。此时愁绿阴。"
"菩萨蛮","清末近现代初","汪东","宏川细水皆归纳。电流直制三重辖。蓄泄有常规。如潮来往时。去年乾腊月。寸土无龟裂。春雨忽连旬。不妨沟浍盈。园工巧艺惊殊特。嫁梅自有倾城色。匀颊淡燕支。长长施黛眉。绿珠称小妹。红拂堪为姊。所喜是同根。休招月下魂。钢为元帅先升帐。工农事业皆须仗。何物是先行。何如限刻成。无穷神妙著。何处安根脚。全国一盘棋。当争落子时。和风丽日江南道。江南二月春光好。最好是苏州。名园多胜游。花开红满树。正值余初度。欢乐尽情狂。何须称寿觞。晚来破雾征程促。天开图画张原陆。新绿满长堤。菜花黄夹畦。云车风马骤。千里抛车后。晌午到金陵。钟山睡未醒。四围山色青无赭。千林万树遮平野。联步上高台。苍然暮色来。夕阳凝作血。凭吊肠偏热。阶级斗争强。成仁土亦香。荒莱辟举为阡陌。昔时险峻今陂泽。厚地到高天。须臾皆改观。勿辞艰苦业。我有人千亿。蚁亦负山趋。愚公真不愚。"
"菩萨蛮","清末近现代初","汪东","文成婚媾通殊域。垂杨扫尽千年雪。旧俗独留残。因知施教难。佛言诸地狱。一一罗心目。地狱众生谁。农奴真可悲。倒悬未喻斯民厄。来苏久望云霓泽。黑夜走群魔。道高将柰何。锋车如电扫。疾指山南道。逐队舞相迎。欢呼菩萨兵。"
"鹧鸪天 尹默有人日诗，用其韵","清末近现代初","汪东","春到人间百态奇。美人未觉与春宜。惊风不偃炎荒树，败局空投劫子棋。勤炳烛，罢题诗。闲来唯唱鹧鸪词。因君人日传佳句，忽向高楼动远思。汉武唐宗绩未奇。乾坤整顿协时宜。十年早定千秋局，万事先争一著棋。吾击缶，子吟诗。诗成络绎有新词。江山人物歌难尽，才捷东坡亦费思。"
"减字木兰花 尹默赐题寄庵词卷二首，次韵述谢","清末近现代初","汪东","嘉陵江畔。略迹论心时恨晚。小驻汪山。为看梅花尽日閒。老犹健在。翰墨奇勋应自爱。咫尺江城。却喜题诗送我情。镜花波月。传恨空中聊可说。世事更新。易俗移风要有人。曾经沧海。删剟闲情无复在。鼓舞湖山。又赖殷勤拂短弦。"
"浣溪沙","清末近现代初","汪东","羸病新知白发增。未妨春气透疏棂。小园梅蕊已含馨。伏枥尚存千里志，培风终拟九霄行。莫将修短论余生。我病何曾病众生。国威民力日飞腾。斗争元只为和平。善颂喜闻君子语，春台愿与众人登。无边岁月永康宁。"
"咏怀   （五首） 其三","清末近现代初","沈尹默","天心既不愦，人心亦不危。纷纭惊白昼，千古势如斯。歌哭川原改，俯仰市朝非。不作远游想，悲哉怀采薇。龙性固矫矫，鹤翼亦翩翩。孰知网罗密，仰视无青天。伊人逝焉如，纵横陌与阡。宁闻穷鸟赋，续造疾邪篇。"
"咏怀   （五首）","清末近现代初","沈尹默","吉人非自吉，贤士竟谁贤。黪黩风尘里，冥漠罂槽前。物情著未兆，人意轻未然。不值永嘉末，宁思正始年！新沐宜振衣，新浴必弹冠。如何芳洁性，举世见其难。郁郁青云路，由来非一端。桃李熙春阳，松柏生夏寒。谁将两种意，取并一朝看。世俗爱朝荣，古人玩芳草。朝荣零露前，芳草天涯道。时序暗已移，鶗鴂鸣非早。安得神仙人，令我颜色好。石室与瑶池，寂寞三青鸟。人生竟何待，所忧不速老。"
"咏史","清末近现代初","沈尹默","上寿仪成日未醺，殿庭光景自凌云。绣衣群帅新开府，绵蕞诸生久策勋。胆落竟无温御史，心惊犹有李将军。名驹漫许夸千里，手诏当时纪汉文。尧鹤犹能语岁寒，九华新殿聚衣冠。灵光五畤开三辅，雪色平阳接上兰。已见扫门除内史，几闻襆被出郎官。天关荡荡天衢阔，细马高车著意看。"
"京中春日有作","清末近现代初","沈尹默","紫陌春雷走钿车，柳阴深锁馆陶家。人间瑶草难为佩，天上琼枝尽作花。有酒终浇赵州土，多金惟买越溪纱。昔人行乐今人笑，玉树流光起暮霞。草色云容今古同，春情似絮惹晴空。千株苑树有新绿，十里宫墙无故红。金策赐秦成已事，连城输赵定谁功？无人解作援笳者，入塞愁声倚晚风。"
"即时偶占   （二首）","清末近现代初","沈尹默","鸿鹄元无燕雀媒，乾坤俯仰一倾杯。箧中尚有能鸣剑，未是风尘大可哀。海上烟云意未平，春风不放十分晴。会须一洗筝琶耳，来听江湖澎湃声。"
"述梦    （八首）","清末近现代初","沈尹默","天风吹暖过兰堂，亲受飞琼进玉浆。坐我三熏三沐已，低头一笑太轻狂。牢落情怀酒百觞，惺松尘梦费思量。微微心上温黁在，剩孕天花散后香。楼外春云易化烟，春声留梦不曾圆。金筝雁柱从头数，拨到当胸第几弦。十二珠帘敞画筵，酒痕和月上眉端。那堪一曲潇潇雨，翠袖红灯照夜寒。窗纱惨绿上单衣，一抺遥山小苑西。半是低徊半惆怅，万花如梦一莺啼。团栾宫样制湘纨，不绣鸳鸯不画鸾。细字写他欢喜语，替他礼佛爇沉檀。油壁香车载别愁，绕城骏马霎时休。不堪更向城东路，细草垂杨尽带秋。一花一叶寻常怨，恼我沉吟万古情。打散天涯芳草梦，寺楼钟鼓太凄清。"
"后述梦   （八首）","清末近现代初","沈尹默","桃花还比海棠柔，娇小端应字莫愁。听取晓窗鹦鹉语，唤人开幔替梳头。也无情思赋朝云，辜负金炉竟夕熏。一种难忘好心性，湘兰香息玉温文。牡丹开过懒填词，绿妒红憨两未知。山色楼头朝暮见，了无幽怨到蛾眉。苍松翠竹啸龙鸾，小有亭楼当画看。解道诗腔胜丝竹，宫词珠字写冰纨。玲珑秋玉嫭晶盘，细语幽芳小比肩。凉绝藕花池畔路，罗衣如水月如烟。梅花落尽百花迟，肯信芳华未有期。愁绝寒堂开夜宴，灯痕红瘦别离时。柳花漠漠罨春城，犹记当时相见情。谁分湘弦未终曲，空教鸾鹤怨三生。沉沉草树暮烟斜，愁想芳茵糁落花。无法谶卿还自谶，秋灯夜夜泣灵华。"
"题曼殊画册","清末近现代初","沈尹默","卖酒炉边春已归，春归无奈酒人稀。剩看一卷萧疏画，合化荒江烟雨飞。脱下袈裟有泪痕，旧游无处不伤神。何堪重把诗僧眼，来认江湖画里人。"
"答季刚（四首录二）","清末近现代初","沈尹默","天心民意本难明，物我相看岂有情。多少东山携妓客，何曾挥涕为苍生！凛凛寒冰意自伤，由来才命恐相妨。山阳一赋千秋恨，不比寻常话断肠。"
"中央公园小游偶占（四首录二）","清末近现代初","沈尹默","闲中风味爱诗家，乞取新荷为煮茶。一碗清香清澈骨，始知荷叶胜荷花。疏林灯火接遥星，风送游人笑语声。清露渐多知夜久，花间犹自有人行。"
"读子谷遗稿感题","清末近现代初","沈尹默","四海飘零定夙因，青山绿水最情亲。袈裟满渍红樱泪，爱国何如爱美人！读君遗画更遗诗，真抵相逢话别离。红叶满山秋色好，莫教传语女郎知。"
"共云君闲话  （二首）","清末近现代初","沈尹默","淡淡秋阴薄似罗，美人蕉好莫嫌多。西风几日闲庭院，不见枝头袅女萝。篱落荒寒色渐工，小庭疏树意无穷。葵花惯作高秋格，不学红蕉烂漫红。"
"拟古   （二首）","清末近现代初","沈尹默","月色何清腴，团团明镜姿。玲珑媚瑶簟，窈窕映兰闺。秋花不自好，含意弄霏微。座有双明珠，流彩入幽菲。揽以慰我怀，忽忽生遐思。愿言托灵鹊，衔之西北飞。迢迢西北驰，去去洛阳道。洛阳非无花，清露滋秋草。岂唯滋秋草，水深多泥淖。驱车若为行，马鸣风浩浩。凄我羁旅心，沉忧恐速老。东邻有新声，间以筝琶抱。强起理清尊，一醉颜色好。"
"秋日杂诗","清末近现代初","沈尹默","霜日普无精，晖晖动寒色。开轩延朝气，清露泫然入。中庭无草木，秋光胡由得。凉风在户牖，何时不相及。天时固鞧迫，人事待比饬。悠悠岁暮怀，感之百忧集。匪唯衣裳单，我民念食息。年少爱春华，历兹终嘿嘿。庄杀天地然，慨叹中肠直。何须酤美酒，浊醪犹足挹。黄菊以乐饥，相将葆贞德。晨雀噪檐端，啁啾不能休。寄言谓晨雀，尔鸣将焉求？飘摇风雨急，何用事绸缪。八表俨同昏，日月固不周。兹乃天攸为，要非人可谋。浮沉匪我愿，避世资车舟。羡尔健两翼，倏忽任所游。寥廓讵不远，罻罗安足仇。世途多荆棘，人禽共一忧。寄言谓晨雀，尔鸣将焉求！"
"杂感     （八首）","清末近现代初","沈尹默","洪濛辟宇合，太古崇二皇。遂令构治乱，君臣紊天常。仁哉混沌氏，七窍以凿伤。圣哲终何营？跬步嗟迷阳。董生佐武皇，六经日月悬。自从仓沮来，事象穷其玄。啾啾鬼神泣，忧患何时蠲？毁书坑儒生，远矣嬴政贤。日月丽中天，众星安在哉？元经接获麟，藐尔王佐才。被发祭郊野，名山望君来。怀生知顺则，经纶布九垓。伐国不肯言，寂寞扬子云。渊渊陶彭泽，曾无代禅文。明哲古所希，危行寄人群。饮酒复饮酒，侵晨达日曛。求仙复何许？云在三神山。海风引舟去，望见三青鸾。饵术不获年，持斋使人鳏。寄谢尘世人，长醉保朱颜。壮士梦田猎，射虎南山头。朝来泪盈握，功实不相侔。宝剑为我友，黄金为我仇。骏足轻万里，羁绊将何求？憧憧出门去，黄埃杂车马。相逢大道傍，谁肯为我下？仰天招白云，御我之旷野。呦呦麋鹿音，和者一何寡！朝日射棂槛，暮雨洒床帷。圜道绝偏私，无喜复何悲！揽镜对形影，还问子为谁？当身本无物，焉知有是非。"
"题灵峰寺补梅庵","清末近现代初","沈尹默","凌虚靡劲翮，逍遥陜八荒。霜雪交四序，冥色生高堂。坐阅尘世人，忧艰竞侯王。渊渊山水理，于兹异炎凉。诛茅媚穹谷，怀哉此周行。高名今见殉，寂寞岂其常。沈沦既不易，萌志即高翔。昔闻市朝隐，今见丘山性。循隙遵荒途，服御迫从政。高怀缅前修，倞志崇逸行。灵峰何年辟，山寺弥幽夐。故老厌喧嚣，颇言寄觞咏。风雪满天地，不踏孤山径。寒葩岂终荣，根枯随岁竟。三椽写新构，百树复前盛。障岩修竹密，凿土方池净。惬心在寓目，苍翠深相映。栖止爱长夏，非必悦冬令。沈冥契妙理，世缘绝将迎。幽籁发清虚，知情信予圣。少欲决世网，叔季郁忧心。嘉遁讵不念，岁月坐浮沉。淹留力事蓄，尘秽愧书琴。乡邦佳山水，及兹颇幽寻。出意埃壒内，微尚感苔岑。清赏寄高咏，逸情美薄斟。仁德乐崇峻，林峦理致深。岂要适俗韵，烟霞饷知音。嘒嘒新蝉响，冥冥灌木阴。良候伊可怀，当风愿投簪。"
"秋明室杂诗（五十二首录三十）","清末近现代初","沈尹默","读书无近功，浸淫义乃见。简编三绝韦，意精易可赞。轻浮矜一知，文字黠者衒。安足致世用，遂为世所贱。有书如无书，识者同一叹。束书更不观，事功方炳焕。寒冻与暑铄，困人人鲜怒。小苦至大顺，天道行之素。时令即有乖，终必复常度。是以民信天，于天无所忤。虽死而无怨，文王法天故。老马嘶故枥，残蝉咽柳条。安得复嘒嘒，犹自思萧萧。异形有同心，百感共一遭。气结不能言，万里寒刁骚。处世既非易，自处良复难。日旰不甘食，披衣起夜阑。皇皇欲何补？时逝力亦殚。古来贤达人，引酒强自宽。老松卧云壑，萧瑟生风湍。宋固有南北，唐亦分三四。六朝与两汉，杂然竞鼓吹。其实实诗论，止一非有二。一言以蔽之，托兴以言志。所贵无邪思，浅深随文字。合作自有人，未因时代异。少读涪翁诗，每发下士笑。晚学差有味，犹愧未闻道。寥寥千载间，斯人惜怀抱。森泓不可言，悲深知语妙。一念生参差，万端付怠惰。腾腾十二时，并作一日过。连山屹不移，澄江净莫唾。相看不相涉，眯目飞尘堁。礼乐在衣食，道义出冻饿。为己抑为人，兼独两无那。昔嘲夷齐阵，今遂无一个。此辈诚清流，旋供浊流涴。彼哉求田人，亦就床下卧。光辉烂朱阁，摩天插云里。平陆忽掀簸，墙宇倾欲圯。阁上戏明琼，酣嬉谁家子？翻翻巢幕燕，火炎无全理。谁无骨肉爱，愤然挟之起。独醒众已醉，宁故别人己。推枕起徬徨，世事何遽尔！吾生诚苦晚，纷然欣多遇。瞻前非一新，察往非一故。损益今攸为，因革古所具。只此斟酌间，遂成当世务。向来注六经，安知无谬误？圣贤蓄德音，读者在章句。世情得失间，蹙蹙靡所便。达人解其会，作《易》写忧患。日月昭明示，阴阳复幽赞。理静无悬殊，迹动有异变。易简得要约，三《易》还一贯。远说固莫穷，近察察可见。无为心眼役，离经成虚玩。黄流接混茫，浩浩下泥沙。九曲如有让，千里谁能遮？怀哉利济功，漂溺复无涯。始以一线源，纳彼万派差。不息成其大，感之长咨嗟！风吹庭前树，不复分昨今。花花更新朵，叶叶生旧阴。月照堂上樽，何由别浅深。朱颜映潋滟，华发看侵寻。泠泠七弦琴，寥寥万古心。一弹再三叹，持此感知音。灼灼鸡冠花，昂然当阶前。凉飙翻岂动，秋阳曜更妍。泯彼开落迹，无为图画传。杂之百卉间，所立卓不偏。向来绝品题，此事或当贤。小草守本根，而不殉世情。庭野无二致，古今同一荣。每被秋霜杀，还共春阳生。践踏随所遭，俯仰岂不平！寻常乃如此，松柏有高名。团枝非一实，连林非一花。风翻明胜锦，霜垂烂若霞。狂蜂不禁入，好鸟还思家。正为色味来，此事堪咨嗟！渊明但饮酒，诗成倩人书。既书还阁置，所怀良已舒。翻从千载下，津津味其馀。好鸟鸣林间，枝条仍扶疏。三复当日言，不乐复何如！人生忧患间，非病即惊老。神意固有馀，形骸难久好。白日去堂堂，悲叹迹如扫。赴此百年期，终须一日保。霜风惊草木，叶落还归根。流水赴大壑，不复顾其源。此自何得丧，百虑煎精魂。悠游可卒岁，世事难具论。西风飘落叶，哀蝉噤无声。严霜杀百草，唧唧寒螀鸣。岂不感气候，而能持素情。微物有如此，因之念平生。风前芙蓉花，既开卷始落。霜下黄金英，枝头乾灼灼。春红岂不好，分飞意落漠。生死还相保，感念平生约。夜雨怨巴山，巴山那得知！巴山常夜雨，未异从来时。悠悠古人心，沈沈今日思。且莫论古今，但咏西窗诗。喔喔鸡相和，闻知非恶声。细雨洒灯前，夜窗殊未明。万里有同心，千载无异情。感兹不能寝，起坐何由平！蜀道最崎岖，难于上青天。气流有波折，御风善泠然。涉滩更陟岭，动成溺与颠。有迹终可辨，世路谁能便？心兵久已起，谈笑方樽前。绮窗紫霞怀，王母妙颜开。谁能轻万里，一上昆崙来！蟠桃满玄圃，圆月临瑶台。似闻天上乐，还为人间哀。长谣思周穆，当时亦费才。至动叹逝水，至静仰高山。山水各动静，人意参其间。俨若握枢机，息息遂相关。一身备万物，行之宁匪艰！江北望江南，迢迢俨千里。江南隔江北，盈盈但一水。将心托明月，并入流波里。流波青天色，夜夜情无已。一任往来风，吹波连岸起。岸上依楼人，脉脉当会此。斯人非圣贤，差失孰能免。观过可知仁，是非难骤辨。贻害固在恶，败绩或因善。流弊每易滋，安得不加勉！中夜弹鸣琴，阮公起徘徊。无夕不饮酒，陶令胡为哉？一灯照暗室，五字蕴奇才。今情殊未已，古意却渐回。持此一卷书，叩彼千载怀。佳城闭已久，郁郁谁为开？多难历诈虞，鸟兽可以群。礼法日以疏，野性日以亲。未要返三古，正尔任其真。世间事文字，辨析方斤斤。循发视所亲，终焉墨而止。正以无言词，弥复有情理。苍黄随所染，荣辱一弹指。天人将何由，唯当尽在己。"
"清平乐","清末近现代初","沈尹默","尘怀中酒。清梦都吟瘦。离绪西来销尽否。岳色河声依旧。两行宫柳鸣蝉。鞭丝界破苍烟。淡淡斜阳疏雨，秋情犹记当年。灞陵风色。柳眼欺人白。随处相逢随处别。梦断吴江烟月。门前一带长桥。隔花何处吹箫。尽有送人双泪，廿年流尽江潮。"
"玉楼春","清末近现代初","沈尹默","苔阶深处无人到。中酒独来情绪少。春痕满地落梅多，踏遍青青池畔草。看花岁岁伤怀抱。飞燕未归花事早。更寻高处倚危阑，闲看垂杨风里老。炉烟枉被风吹断。舞袖年时空便旋。敛眉深坐不逢人，咫尺屏山犹自远。高楼暗锁垂杨苑。夜雨初晴寒尚酽。银缸如月照无眠，何处愁来从未见。"
"浣溪沙","清末近现代初","沈尹默","开到桃花爱薄晴。溪桥流水夜来生。掠波双燕尽逢迎。又是一年春意思，不堪几日酒心情。朝来笼被听新莺。睡起心情懒不禁。最无聊赖是莺声。采香径里唤人行。却忆去年今日事，绿杨风暖坐春城。淡烟芳草又清明。春恨来时理玉箫。画楼烟罨柳条条。不堪独上望舟桥。依旧春山含笑靥，无花无酒也魂销。此情如梦复如潮。"
"蝶恋花","清末近现代初","沈尹默","小苑独来莺语后。草绿和烟，衬出花红瘦。帘幕阴阴人去久。彩绳芳树都依旧。柳絮飞残曾见否。愁雨愁风，何事今番又。春恨恹恹成病酒。那堪芳序年年有。百二韶光今几许。燕子来时，那识春情苦。拈遍落红无一语。小楼受尽风和雨。过眼游丝纷万缕。蓦地牵愁，知向谁边去。千古伤心人不数。断肠枉说江南路。"
"浣溪沙","清末近现代初","沈尹默","吟尽春愁梦乍醒。无聊尘土有涯生。争教微尚不关情。酒后风怀花落拓，眼中人事蝶将迎。行云流水本无声。梦断楼台望转深。一春烟锁到而今。檐前依约堕青禽。飞过画帘留不住，杨花飘泊总无心。伤春人却在帘阴。十二阑干十二楼。玉栊瑶簟一时秋。雨丝漠漠恨难收。楼外灯光清比月，阑边心事细于愁。哀蝉落叶此生休。"
"浣溪沙","清末近现代初","沈尹默","荷叶香清露气浓。赤阑桥畔倚微风。不知身在帝城中。记得年时湖上路，扁舟花里偶相逢。晓妆临水对芙蓉。雨过犹闻隐隐雷。乍凉天气好池台。荷花自在向人开。但恨花无人耐久，此时堪赏莫停杯。人生何事待秋来。晓日槐阴露未乾。夜来新雨更宜蝉。声声不断警人眠。罗袂凉时思兰叶，小屏红处见湘莲。惹人寻思早秋天。"
"西江月 五月七日生辰作","清末近现代初","沈尹默","户外犹悬艾叶，筵前深映榴花。端阳过了数年华。节物居然增价。新我原非故我，有涯任逐无涯。人生行乐底须赊。好自心情多暇。脑后尽多闲事，眼中颇有佳花。饭馀一盏雨前茶。敌得琼浆无价。午睡一时半晌，客谈百种千家。兴来执笔且涂鸦。遣此炎炎长夏。眼底凭谁检点，案头费甚工夫。天然风月见真吾。漫道孔颜乐处。拄笏看山也得，乘桴浮海能无。人生何处不相娱。随分行行且住。"
"望江南","清末近现代初","沈尹默","无限事，欢少恨偏多。都说销愁唯有酒，却看酒尽奈愁何。莫若且高歌。何限意，梦短夜偏长。剩自将心托明月，青天碧海好相将。千里共辉光。天上月，何事照人间。才共蛾眉舒窈窕，却随鸾镜斗婵娟。圆缺总无端。云外月，夜夜总清腴。碧海青天情不竭，嫦娥抛却睡工夫。光景莫教无。"
"浣溪沙 寒夜作","清末近现代初","沈尹默","青女飞霜颇耐寒。素娥揽镜怯衣单。林间风动叶声乾。云鹤去来三万里，梅花开落一千年。海波引起与同看。天北天南任转蓬。一生心事属冥鸿。词人老去酒樽空。旧恨暗于残月色，新词艳作好花丛。几时花月又春风。"
"减字木兰花 遥忆京中杨柳，倚声颂之","清末近现代初","沈尹默","参天风韵。些子春光浑占尽。泄泄昌昌。始信人间是乐乡。陶潜张绪。标格何堪同日语。千手观音。雨后应能见佛心。情天好住。只在长条牵系处。无限精神。接引从来多少人。春三二月。不放离人轻易别。纵使春归。依旧殷勤挽落晖。春情好在。情共春融深作海。海阔无边。波浪轩然更接天。从来踽踽。不会人前相尔汝。莫放春过。新妇相看渐作婆。"
"长相思","清末近现代初","沈尹默","晓寒生。晚寒生。淡淡阴中薄薄晴。流莺三两声。晓山横。晚山横。芳草连云尚未能。春风千里情。忆春心。怨春心。才为花晴又作阴。翻怜春意深。待相寻。莫相寻。除了梅花便不禁。馀寒犹在林。"
"相见欢","清末近现代初","沈尹默","新来愁恨无端。菊丛残。满地夕阳黄叶、暮鸦天。浮生事。歌垂泪。酒开颜。好是春花秋月自年年。今番已是春归。莫相猜。看取早梅开了、水仙开。香盈袖。情依旧。且徘徊。除却当时明月没人来。"
"水调歌头 论学二王法书，文字写意，用复村词韵，跋尾自嘲","清末近现代初","沈尹默","多暇实非易，胜事每相关。群鸿游戏云海，几净砚差安。未入山阴道上，已自不遑接应，犹看白鹅还。妄欲换凡骨，是处觅金丹。柿叶红，蕉叶绿，付丛残。老僧饶日枯寂，门限铁为闲。后五百年休问，十二时中须管。坐席几曾寒。映及霜崖兔，不得老崇山。八十逢重五，又过一年关。脊梁竖起犹可，脩竹报平安。现在休轻放过，来著必须赶上，往者莫追还。聆善仍牢记，差胜老师丹。诗言志，书记事，接遗残。存诚善世吾分，邪思所当闲。老矣头还未白，留住少年丛里，共历岁时寒。解听心弦响，流水复高山。"
"减字木兰花 题寄庵词卷二首","清末近现代初","沈尹默","蘋花桥畔。可奈垂杨鸦噪晚。却话巴山。听雨焚香未是閒。生花笔在。老玄声名犹可爱。长住吴城。从古词人最有情。翰林风月。千载如斯何用说。旧样翻新。看取嵚崎一代人。兰苕碧海。翡翠鲸鱼咸自在。装点河山。正要新词被管弦。"
"东居杂诗十九首","清末近现代初","苏曼殊","流萤明灭夜悠悠，素女婵娟不耐秋。相逢莫问人间事，故国伤心祇泪流！罗襦换罢下西楼，豆蔻香温语不休。说到年华更羞怯，水晶帘下学箜篌。异国名香莫浪偷，窥帘一笑意偏幽。明珠欲赠还惆怅，来岁双星怕引愁。碧阑干外夜沈沈，斜倚云屏烛影深。看取红酥浑欲滴，凤文双结是同心。折得黄花赠阿娇，暗抬星眼谢王乔。轻车肥犊金铃响，深院何人弄碧箫？碧沼红莲水自流，涉江同上木兰舟。可怜十五盈盈女，不信卢家有莫愁。灯飘珠箔玉筝秋，几曲回阑水上楼。猛忆定庵哀怨句：“三生花草梦苏州。”人间天上结离忧，翠袖凝妆独倚楼。凄绝蜀杨丝万缕，替人惜别亦生愁！六幅潇湘曳画裙，灯前兰麝自氤氲。扁舟容与知无计，兵火头陀泪满樽。银烛金杯映绿纱，空持倾国对流霞。酡颜欲语娇无力，云髻新簪白玉花。蝉翼轻纱束细腰，远山眉黛不能描。谁知词客蓬山里，烟雨楼台梦六朝。胭脂湖畔紫骝骄，流水栖鸦认小桥。为向芭蕉问消息，朝朝红泪欲成潮。珍重嫦娥白玉姿，人天携手两无期。遗珠有恨终归海，睹物思人更可悲。谁怜一阕断肠词，摇落秋怀只自知。况是异乡兼日暮，疏钟红叶坠相思。槭槭秋林细雨时，天涯飘泊欲何之？空山流水无人迹，何处蛾眉有怨词？兰蕙芬芳总负伊，并肩携手纳凉时。旧厢风月重相忆，十指纤纤擘荔枝。却下珠帘故故羞，浪持银蜡照梳头。玉阶人静情谁诉，悄向星河觅女牛。秋千院落月如钩，为爱花阴懒上楼。露湿红蕖波底袜，自拈罗带淡蛾羞。翡翠流芳白玉钩，夜凉如水待牵牛。知否去年人去后，枕函红泪至今留？"
"寄调筝人三首","清末近现代初","苏曼殊","禅心一任蛾眉妒，佛说原来怨是亲。雨笠烟蓑归去也，与人无爱亦无嗔。生憎花发柳含烟，东海飘零二十年。忏尽情禅空色相，琵琶湖畔枕经眠。偷尝天女唇中露，几度临风拭泪痕。日日思卿令人老，孤窗无那正黄昏。"
"本事诗十首","清末近现代初","苏曼殊","无量春愁无量恨，一时都向指间鸣。我亦艰难多病日，那堪重听八云筝。九年面壁成空相，持锡归来悔晤卿！我本负人今已矣，任他人作乐中筝！愧向尊前说报恩，香残玦黛浅含颦。卿自无言侬已会，湘兰天女是前身。丈室番茶手自煎，语深香冷涕潸然。生身阿母无情甚，为向摩耶问夙缘。碧玉莫愁身世贱，同乡仙子独销魂。袈裟点点疑樱瓣，半是脂痕半泪痕。春雨楼头尺八箫，何时归看浙江潮？芒鞋破钵无人识，踏过樱花第几桥。桃腮檀口坐吹笙，春水难量旧恨盈。华严瀑布高千尺，未及卿卿爱我情！丹唐拜轮是我师，才如江海命如丝。朱弦休为佳人绝，孤愤酸情欲语谁？乌舍淩波肌似雪，亲持红叶索题诗。还卿一钵无情泪，恨不相逢未剃时。相怜病骨轻于蝶，梦入罗浮万里云。赠尔多情书一卷，他年重检石榴裙。"
"为调筝人绘像二首","清末近现代初","苏曼殊","淡扫蛾眉朝画师，同心华髻结青丝。一杯颜色和双泪，写就梨花付与谁？收拾禅心侍镜台，沾泥残絮有沈哀。湘弦洒遍胭脂泪，香火重生劫后灰。"
"吴门依易生韵十一首","清末近现代初","苏曼殊","江南花草尽愁根，惹得吴娃笑语频。独有伤心驴背客，暮烟疏雨过阊门。碧海云峰百万重，中原何处托孤踪？春泥细雨吴趋地，又听寒山夜半钟。月华如水浸瑶阶，环佩声声扰梦怀。记得吴王宫里事，春风一夜百花开。姑苏台畔夕阳斜，宝马金鞍翡翠车。一自美人和泪去，河山终古是天涯。万户千门尽劫灰，吴姬含笑踏青来。今日已无天下色，莫牵麋鹿上苏台！水驿山城尽可哀，梦中衰草凤凰台。春色总怜歌舞地，万花缭乱为谁开。万树垂杨任好风，斑骓西向水田东。莫道碧桃花独艳，淀山湖外夕阳红。平原落日马萧萧，剩有山僧赋大招。最是令人凄绝处，垂虹亭畔柳波桥。碧城烟树小彤楼，杨柳东风系客舟。故国已随春日尽，鹧鸪声急使人愁！白水青山未尽思，人间天上两霏微。轻风细雨红泥寺，不见僧归见燕归。年华风柳共飘萧，洒醒天涯问六朝。猛忆玉人明月下，悄无人处学吹箫。"
"步韵答云上人三首","清末近现代初","苏曼殊","诸天花雨隔红尘，绝岛飘流一病身。多少不平怀里事，未应辛苦作词人。公子才华迥绝尘，海天寥阔寄闲身。春来梦到三山未？手摘红樱拜美人。旧游如梦劫前尘，寂寞南洲负此身。多谢素书珍重意，恰侬憔悴不如人！"
"有怀二首","清末近现代初","苏曼殊","生天成佛我何能，幽梦无凭恨不胜。多谢刘三问消息，尚留微命作诗僧。玉砌孤行夜有声，美人泪眼尚分明。莫愁此夕情何限？指点荒烟锁石城！"
"无题八首","清末近现代初","苏曼殊","绿窗新柳玉台旁，臂上犹闻菽乳香。毕竟美人知爱国，自将银管学南唐。软红帘动月轮西，冰作阑干玉作梯。寄语麻姑要珍重，凤楼迢递燕应迷。水晶帘卷一灯昏，寂对河山叩国魂。只是银莺羞不语，恐防重惹旧啼痕。空言少据定难猜，欲把明珠寄上才。闻道别来餐事减，晚妆犹待小鬟催。绮陌春寒压马嘶，落红狼藉印苔泥。庄辞珍贶无由报，此别愁眉又复低。棠梨无限忆秋千，杨柳腰肢最可怜。纵使有情还有泪，漫从人海说人天。罗幕春残欲暮天，四山风雨总缠绵。分明化石心难定，多谢云娘十幅笺。星裁环佩月裁珰，一夜秋寒掩洞房。莫道横塘风露冷，残荷犹自盖鸳鸯。"
"调筝人将行，属绘《金粉江山图》，题赠二绝","清末近现代初","苏曼殊","乍听骊歌似有情，危弦远道客魂惊。何心描画闲金粉？枯木寒山满故城！送卿归去海潮生，点染生绡好赠行。五里徘徊仍远别，未应辛苦为调筝。"
"尧衢写寄元旦之作依韵和酬","清末近现代初","陈三立","牢落临溪宅，蹉跎抱古心。老惊残岁改，醉恋远钟沉。雁骛穿霄避，豺狼拥窟深。犹期烽燧外，钟岭引孤吟。抉目是何年，归耕恐未然。旧游同偃蹇，吾道倚狂颠。忆汝孤罴坐，传声寒雁先。老人星出海，垂照和歌筵。"
"挽陈子青翁","清末近现代初","陈三立","名德窥三世，沧桑一老儒。吟飞鸾鹤气，道应马牛呼。孤愤藏杯斝，深居润画图。先朝高两监，逸事泣弹珠。羁旅联英冑，依依寄命年。海灯摇寤寐，湖舸脱腥膻。待续移山志，终荒种秫田。魂亲林处士，神理雪梅传。"
"庸庵用游半淞园韵见怀次答","清末近现代初","陈三立","闲踪问园馆，晴色满江郊。织浪回廊侧，楼烟秃柳梢。杖寻晞发石，亭欠盖头茅。清景摹乘兴，含毫浴砚坳。落魂风月坐，耆旧夜围瓯。灯火摇深念，帘栊锁断愁。叠吟坚壁垒，老味殉林邱。湖海同听雁，声声博掉头。"
"庸庵同年赋诗见怀时眼中兵起先发袭击感而次韵答所寄","清末近现代初","陈三立","迹疏丛桂岭，待菊发华滋。贪接高人躅，翻传幼妇词。海霞辉寤寐，湖葑乱愁思。辟世存杯酒，休论惠与夷。覆国迎千劫，移家续一年。饱飏鹰已怒，突出蚁相连。气夺扬尘道，冤攀掌梦天。弄戈对把笔，留命作痴颠。"
"庸庵尚书寄赠见怀二律依韵和酬","清末近现代初","陈三立","敷坐同残衲，题轩欠此君。邻园闲倚杖，溪水自成文。怀旧悬灭壤，飞吟破海云。寒阳辉几榻，鹤唳已能分。湖上墓旁屋，传闻修水筒。寻幽一筇雨，吹梦万山风。收取英灵去，销磨醉醒中。放梅楼阁晓，应变北枝红。"
"次和答蒿叟三首","清末近现代初","陈三立","叠吟怒涌源泉似，万斛惭将一勺酬。坐洗襟抱吞海气，隔扶魂梦湿湖秋。尊前菊影开奇境，鬓外坟痕有断愁。逸趣报公携岛客，表忠观更访碑留。窅然燕处忘天下，不放笳声落几筵。寇盗连群犹过隙，诗书定命欲疑年。寻秋画□围花屋，共影筇迷坠叶天。采药求仙痴绝耳，凭渠风引海中船。癃疲安问起沉痾，天柱摧倾唤奈何。远去曾逢龙种泣，德衰犹接凤兮歌。典坟堆案元精合，海水添潮老泪多。稍欲从公恭睡味，一毡番市恋槃阿。"
"庸庵同年于甲子重九集饮浦江高楼有诗纪事依韵奉酬","清末近现代初","陈三立","寄命湖船带梦游，又依海客恋残秋。楹书壁挂成千劫，波影花光聚一楼。映照须眉能玩世，支离皮骨故工愁。持杯各在飞鸿侧，咽入天风与唱愁。辟地沉冥一世豪，袖携大句压惊涛。炊连烽燧衣痕污，云捲啼号海气高。物外岁时犹可记，道旁骴骼待谁褒。逢辰负尽东篱菊，赢得霜颠倚槛搔。"
"为仲炤丈题何诗孙翁所画驯鸥园二雪松","清末近现代初","陈三立","留与残年反复看，盖头云带万鸦蟠。天根一雪埋烽燧，奇骨馀扶石气寒。脱手偷摹太古踪，撑胸孤喻后凋松。冥冥遗世排阊阖，魂出呼骑双白龙。"
"为姚虞琴题吴柳堂侍御罔极图遗墨","清末近现代初","陈三立","堂堂尸谏大名垂，死所微怜逐厥私。当日死忠仍死孝，请看万恨写庸医。引枢苍黄出国门，痛兼夷祸翠华奔。只今海市同燕市，遗像防污溅血痕。"
"开岁四日黄秋岳自沪至雪中登六和塔归过我即别戏赠并题新诗卷得二绝","清末近现代初","陈三立","白傅堤头峰岫微，过楼雁影与依依。十年盼到寻诗脚，只跨浮屠看雪飞。骚肠溢沥向残微，龙笋传声有扰依。收拾精灵出灯底，旁嗔冤魄挟之飞。"
"伯臧岁前自里居还饷以南丰橘顷于役姑苏复写寄见怀之作偶佔酬之","清末近现代初","陈三立","来去扁舟凫鹜趋，酒痕霜气照江湖。新吟欲比南丰橘，叠沁肝脾起老夫。文书引睡那关渠，山尾溪头枕簟如。邓尉寻梅魂路断，墙根自抚不村樗。"
"初堂歌席戏为二绝","清末近现代初","陈三立","十树秾桃压鬓才，似花人费蝶儿猜。看看写影春灯底，飞满歌声水上台。恍接神人下紫鸾，曾攀福地住仙坛。一襟犹带千岩气，飘落尊前作夜寒。"
"闲居偶成","清末近现代初","陈三立","阶下芙蓉花已繁，列盆晚菊亦翻翻。风轻日暖擎瓯坐，留得蜂房长子孙。晴翠疑分郭外山，孤松散叶影斓斑。摩挲左肘鸡声里，世上无人解闭关。"
"南湖月夜有怀仁先生京师","清末近现代初","陈三立","卧看大月吐峰头，湖水空明一片秋。苦忆微风凉露底，残宵对影在孤舟。寻胜谁为携手人，我来君去隔昏晨。酒边写塔南湖月，分映埃尘折角巾。"
"段伯平乞题戎服小像","清末近现代初","陈三立","江南对酒柳摇城，弄影当年隔阿兄。老去梦魂呼杀贼，佩刀身手高峥嵘。喋血边城虏骑横，只馀将帅坐论兵。复生髀肉休回道，卧听秦淮打桨声。"
"桂林李生乞题其曾大父次星大令所作山居图长卷","清末近现代初","陈三立","崷崒灵奇万笏山，相望庐墓虱其间。宦成偶写幽居胜，终古高云不可攀。负笈曾孙气老苍，江南邂逅一倾觞。鴐鹅满眼兵尘动，应向图中觅故乡。"
"病山成亡姬兰婴小传题其后","清末近现代初","陈三立","吹帷兰气断氤氲，诵偈馀音不可闻。差似学书兼学佛，东坡海上悼朝云。怜影盟魂护乱离，善根慧业总成痴。十年家国伤心史，留證巫阳下视时。"
"康更生翁既返丁家山寄庐过访不遇有诗见及次和二绝","清末近现代初","陈三立","碧湖秋满奈愁何，挂梦山亭放菊多。盼到主人邀一舸，空携大句压风波。鲸海狼区探几何，征衫徒涴泪痕多。对花迟我闲携酒，夕照峰头话劫波。"
"绝句率和报谢","清末近现代初","陈三立","山居访旧命湖航，虚过高轩欠举觞。一水盈盈情脉脉，有人扶杖立斜阳。抱膝庐旁万菊丛，劫灰不涴自摇空。怜予负尽看花约，分伫楼栏受晓风。出网双鱼带笑看，不忘老秃佐加餐。深惭亦饱姜侯德，罢向灵岩斩钓竿。"
"题秉三先人熊翁所画卷","清末近现代初","陈三立","甲兵十万据胸中，未预铭钟画阁功。闲寄秃毫吐奇气，墨痕犹欲湿鸿濛。郎君儒雅亦谈兵，手泽摩挲念老成。莫忘图中破茅屋，却灰飞尽待归耕。"
"为海客索赠鼓娘刘翠仙","清末近现代初","陈三立","吟虫鸣鸟送残年，老卧青溪钓石边。一为成连寻海上，琴音歇绝鼓音传。北地佳人刘翠仙，独当旗鼓若临边。飞腾一点英雄气，万里风沙为飒然。憨态还从逸响传，亭亭邀立画堂前。痴儿心死神光里，解秽天留蜕骨仙。"
"忆江南","清末近现代初","陈方恪","閒睡起，庭树午阴圆。百尺冰泉吹露井，几竿石竹间茶烟。长日静如年。閒坐起，零露湿罗衣。屐响暗回波影动，发香微度晓风吹。滋味忒凄迷。閒语罢，露叶点团龙。庭际早梅低屈戍，桐阴眉月映房栊。人影小屏风。閒醉罢，归去满鞋霜。门馆春灯迷曲社，石桥烟月照牌坊。行迹祗凄凉。"
"采桑子","清末近现代初","陈方恪","五云楼阁参差起，远树摇丹。银箭飞山。玉笠琼蓑立马看。恁扶残醉过前驿，风月高寒。回首朱颜。肠断清歌入梦难。霸陵握手伤离别，泗水东流。锦缆龙舟。最怕黄昏泊石头。天涯江袖情何限，好语难酬。一曲吴讴。秋雨如人泪不收。"
"蝶恋花 和王静安韵","清末近现代初","陈方恪","却似无情应有恨。梦里相逢，欲引还相近。不照菱花知瘦损。搴帷怕被人人问。过尽铜街车隐辚。拂槛柔荑，恼煞春韶讯。好雨良宵刚一寸。清眠不与愁人分。楼畔辛夷吹霁雪。楼上黄昏，已挂纤纤月。徙倚旧情浑忆彻。纱窗六扇风簧咽。一抹墙腰侵草色。墙外生憎，扰扰閒车辙。欲住还抛无那说。百般滋味都缘别。竹屋蛎垣低夹道。翳紫珍丛，露颗迎初晓。一曲遥峰青窈窕。野塘嫩綵鱼鳞小。指点江村烟树渺。如许韶光，直恁鹃啼老。陌上游骢嘶不到。落红几点黏新潦。池上碧桃开又落。一枕瞢腾，欲起浑无著。满箧尘笺虚旧约。不成禁受难抛却。屡数归期谁可博。还怕归程，步步荒葵藿。才敛斜阳零雨作。流光也似人情薄。扑面濛濛飞弱絮。一霎溪山，萧瑟浑如许。云脚四垂天景暮。小楼夜半闻微雨。每到春来愁欲诉。诉尽愁肠，依旧成虚度。苦道离人留得住。长亭几送征鞍去。"
"烛影摇红 寿郭啸麓六十","清末近现代初","陈方恪","倦羽江关，赋情何处同衿契。临风遥忆玉珂人，跌宕长安醉。奕世芸香共继。咏芙蓉、金天镜里。旧巢归燕，梦魇花愁，伤春无绪。沙合南台，故乡鸾凤蜚英异。沧桑阅尽遂閒身，料理名山计。馀事脂樱唾腻。斗芳菲、词场青兕。瀣楼还羡，作健逢辰，谟觞清閟。"
"忆江南 题疏灯残梦图为痴云作二首","清末近现代初","陈方恪","灯晕冷，残梦忒零星。秋水绿蓑江上笛，杏花春雨驿边亭。重话不堪听。残梦醒，灯晕结成愁。千里水云虚锦字，十年尘土敝貂裘。何日棹扁舟。"
"采桑子 丁亥岁暮即事","清末近现代初","陈方恪","移家偏向秦淮畔，陋巷柴荆。纸帐疏棂。轧轧鸣机隔院听。当时裙屐风流歇，几许飘零。回首前尘，拄颊钟山两鬓星。天涯岁晚催归急，豚砦鸡栖。尽室同携。烟水家风老布衣。寒宵拥絮愁无那，灯影迷离。梦影依稀。迢递霜钲月向低。雪晴门巷妨车毂，澹日空墙。缺月幽坊。人海孤踪祗自伤。卅年竹马嬉游地，屈指韶光。几阅兴亡。燕子归来话短长。冲寒八口携家去，矮屋青毡。铛捲同椽。朝日房栊晒水仙。天教还我长干住，江令祠前。朱雀桥边。清恨南朝有替传。"
"好事近二首","清末近现代初","陈训正","灯语太无凭，还把玉钗抛卜。不问那人归未，问归人迟速。数来又是误佳期，慵整兰汤沐。只怕肌香销散，待郎来装束。破了画工夫，匀不尽眉间黛。放着愁痕如许，怕傍人疑怪。今宵细雨昨宵风，作凄凉态。便着团圞双影，也无言相对。"
"踏莎行二首·旧作，和冰子韵","清末近现代初","陈训正","草缀红心，枝垂翠影。几番寄到春归信。荼蘼一院尚开迟，夕阳已在花阑顶。乳燕心猜，流莺舌佞。沐兰芳约浑难定。阿谁卷上水精帘，风尖不管佳人病。絮影摇晴，菭文坼冻。小莺溜过两三哢。碧桃花下一相逢，春泥湿透鞋头凤。细雨朝朝，新愁种种。纤腰不耐罗衫重。秋千架上立多时，身轻只待东风送。"
"蝶恋花二首","清末近现代初","陈训正","徙倚楼兰春眼困。苦楝花开，㒸断番番信。柳外余霞红不尽。伤心又是斜阳近。絮影飘摇生夕晕。惨绿尊前，乱入愁人鬓。别意弥天难问讯。浮花浪蝶飞无准。只道春归归尚早。几度听莺，人倚莺声老。故国山河青未了。夕阳冉冉生芳草。算是今年春事好。春落天涯，游子何曾到。至竟东风难破笑。蘼芜山下行人少。"
"蝶恋花六首","清末近现代初","陈训正","试向楼头遥一睇。月转天空，似露微微意。木落秋高风未已。一声雁唳人千里。还忆年时春乍起。佳约从头，数到秋声尾。今日寻君霜叶底。泼天虫语凉如水。漻泬人间霜信后。夕树离蝉，已过秋时候。河影湛湛天欲漏。孤城斜倚星如斗。城上乌啼人白首。城下寒潮，带雨声声骤。半死归心还扣扣。无端海气生襟袖。衰草天涯秋色沮。陌上王孙，无复从君住。剪剪西风何太苦。猜心燕子斜阳路。不道垂杨无意绪。才了青青，又作弥天絮。落叶已随流水去。一川凉影零孤雨。雨歇烟啼虫语放。激耳无边，愁与声成浪。碎碎秋容天一掌。残阳湿遍秋芜上。衰草阴阴愁入望。西北高楼，怕有人惆怅。孤泪空云千里荡。一城霜杵连天响。秋叶湾头秋水至。淼淼愁波，目断斜阳里。此去关山何处是。弥天牢落征人意。断泊芦花飞乍起。却被西风，吹皱逢逢水。水色天光秋破碎。一时都摄孤帆底。碧汉沈沈清可念。即目楼头，触处生幽感。月挟河声天半撼。风占雁势秋来险。苕蒂新霜人影淡。满地关河，望去愁千点。道路销磨寒色渐。重重别意心知减。"
"和乙庵师二首并简愔仲","清末近现代初","陈曾寿","未许津梁倦，还成示疾因。药囊犹待检，诗笔已相亲。横气惊巫日，华颠扫秽人。何时报飞卫，真见虱如轮。寂寞吴趋曲，凄凉越绝篇。群迷塞蚩雾，短景促羲鞭。意钓连江海，天游阅岁年。枫香起沉滞，端望玉堂仙。"
"张文襄公挽诗二首","清末近现代初","陈曾寿","正笏回天手，清流实地人。朝年恢大略，末命瘁孤臣。时至堂堂去，忧来种种新。老成遗脉断，宁止泪沾巾。事大谋能定，机沉见若迟。济时新贯旧，沃主孝兼慈。宇泰阴凝日，心寒痛定时。弥留天下计，继座孰愆期。"
"和人咏松二首 孤松","清末近现代初","陈曾寿","万雪一东遒，雄担嗟尔能。枯心生世界，寒色起锋棱。绝谷空无待，弥天气若凭。风来助呜咽，无泪洗崚嶒。坚瘦入松骨，疏疏天色中。何心动鳞甲，无力补秋空。叶劲风犹满，翎寒鹤未丰。冷筇久孤倚，寥阔思何穷。"
"壬子二月同恪士梅庵至西湖寓刘氏花园","清末近现代初","陈曾寿","淡澍青冥里，湖山正寂然。十年藏我梦，孤影入钟天。步冷溪桥旧，心苏钓石前。一椽聊可借，横榻晚梅边。竹树深深地，天留听雨声。山藏馀塔淡，阴迥逼花明。点滴无春思，飘摇损客情。道人寒不睡，煮茗话深更。小立真忘世，栖迟荒径苔。岚光压新柳，莺语及残梅。二月春犹静，微阳晚暂开。临流商去住，何日更重来。"
"散叟去后独游云林寺二首","清末近现代初","陈曾寿","不雨昼冥冥，千山拥佛青。松身写罗汉，泉梦入风霆。古径惟寒叶，秋芳有异馨。吹襟坐岩石，添我两忘形。入望禅机第几乘，金松翠竹白云层。突峰汹涌长遮日，迥殿深冥欲上灯。寂寂石坛双塔影，沉沉钟梵四天应。再来谁共茶时梦，一个襕衫扫叶僧。"
"寿陈韬老及其配王夫人七十初度","清末近现代初","陈曾寿","遗直今黄发，贞元世几迁。如编周季略，莫记伯阳年。贾疏先忧切，桓经晚遇偏。不应采芝叟，长作武夷仙。岩筑孤臣老，龙潜圣学深。行藏关运会，位置费天心。丰羽存商皓，斟玄备傅箴。恭闻执业语，欢喜为沉吟。偕老同裘褐，传家祇礼诗。人称献之姊，德劭仲弓儿。去国违尊酒，攀天繫梦思。遥酬海棠宴，还约菊花期。"
"梁节庵师六十初度","清末近现代初","陈曾寿","磊落平生志，常忧莫致身。泪枯沧海变，任重白头新。龙德当潜跃，天骄费扰驯。至难真幸尔，辅翼仰高宸。辛苦湖堂语，苍凉已十年。锄奸终遂志，留命似符天。昨扫铜驼棘，曾开角黍筵。长看松柏健，忽觉岁时迁。才老天心见，身肥义战强。先师有遗句，晚节淬刚肠。种菊承馀露，倾葵耐曙霜。平生苏太史，兼爇后山香。"
"乙老六十九岁生日祝词","清末近现代初","陈曾寿","无住东轩老，生心一是閒。江河回独念，天帝照孱颜。问道经三匝，明宗示八还。埃风阊阖迥，昔昔梦同攀。海日常明夜，高楼坐久如。逍遥盈几字，忧患叠床书。客至言无隐，居深泽有馀。晴窗揲周易，破涕一轩渠。敝帽欹徐整，深衣绝屡缝。外形从躐蹋，自哂托龙钟。雾豹深冥见，云龙合漠从。卿容晬书气，天语肖高宗。晚遇过陶翟，贞荣度岁寒。志同真法喜，观谛得心安。渥泽三危露，回颜七返丹。待舒忧国痗，九畹艺萱兰。"
"梁文忠公挽诗","清末近现代初","陈曾寿","先帝幽忧极，攀酬有一臣。心枯廿年事，史见十分人。遗孽图仍蔓，崇冈植已新。向来诉冥漠，惨淡忽相亲。命系三纲重，褒逾九锡荣。易名孚异口，恒性动蚩氓。鹃拜伤臣甫，鸾讹痛屈平。区区异微尚，一世诧孤行。瞻拜思初地，天泉到此时。谁承江汉学，相望柳堂祠。遣祭昭先见，宣哀惜慭遗。深宫终始念，占复九原知。"
"小楼","清末近现代初","陈曾寿","孤月仍圆夜，凭栏雨暂休。车喧入雷部，屋小似神楼。客至蔬同饱，兵多市早收。驱愁生事在，端不废吟讴。寥落从龙侣，回翔各有群。腐儒能一死，聊复壮吾军。择地身何洁，滔天诉岂闻。但期威凤见，枭獍任纷纷。识字丛忧患，真言在简编。见知无有尔，未济竟终焉。齿豁空诸味，心枯泯众缘。傥稍留四大，还欲补诸天。小极忘经课，多眠损道心。暂清尘漠漠，偏驻雨淫淫。蚁大时缘几，蜗肥每上琴。开眉故人至，浊酒与同斟。居近青莲社，庄严百堵兴。閒踪忘拜佛，冷眼偶看僧。微觉津梁倦，长悲罪业增。安能淡无事，茶煮一枝藤。最忆江边寺，常应梦里游。再过僧渐老，独坐室如秋。梵响仍如寂，松声去复留。百年尘土质，何日复归休。苌楚乐无知，人天岂两歧。愿伸无鬼论，一断有情痴。书润心苗后，茶甘舌本时。些微足资老，归尽更何疑。室小还容膝，时艰岂负人。盗驱佳客至，闷与故书亲。未假龟山斧，长污相柳尘。沧田留眼在，坚坐且逡巡。狼狈愁江汉，沉绵耐友知。丸抟蜣不厌，火活鼠能奇。往往南风竞，人人祭酒师。苍天岂终死，儒效至今疑。晚学吾何及，长吟独未灰。惜阴怜雪宝，求道勇黄梅。眯目馀寒雾，填胸隐郁雷。终输步兵旷，荒湎替沉哀。"
"景文诚公挽诗","清末近现代初","陈曾寿","帝座孤危极，何堪夺股肱。鉴亡思恳切，须磔忆风棱。辛苦从莲勺，艰难办葛灯。一诚泣真宰，无忝后人称。不尽相逢泪，遗馀到死丝。心寒温室话，情烛太行巇。汲黯茶常挈，诚悬笔暂持。刳肝声一牡，已是盖棺时。"
"冬夜杂述","清末近现代初","陈曾寿","生事寒灯在，孤明悄悄心。耽书知老至，爱夜得秋深。愿灭香仍炷，声乾叶尚吟。百年拚寂寞，一念自萧森。心遗嚣尘隔，天游斗室宽。学书参静理，作画避忧端。排遣非无术，沉冥有未安。戎戎溷夷市，差胜堕虺坛。倦惜看书少，愁馀著句能。去憎蝇暂远，多可鹊无凭。志屈宁甘隐，心寒每入僧。未须商去住，聊得耐瞢腾。未觉艰虞极，常悲气类孤。空存影酬赠，安得色敷腴。旷宇寒能满，秋芳淡欲无。方知楚累恨，勇决访彭居。眼倦灯初灺，窗虚雪乍明。微知花气息，独与砚平生。泻竹侵帏湿，冰泉入茗清。犹惭僧课密，涩殷曙钟声。香发深煨芋，醪醇偶满樽。坚冰区宙合，宿火此心存。低雁知云重，馨梅破雪温。邻鸡不辞冻，犹自警昏昏。落木已云暮，朔风何怒号。瘴深挟海隐，霜劲逼辰高。击筑同心隔，排阊昔梦劳。驱除何日尽，杀气动边旄。惨黩江连海，风霾旦至昏。人情思墐塞，天意纵摧掀。未缺胡盐酱，仍羞鬼壁垣。安心移世界，寂寞与谁论。予季嗟行役，饥驱岁尽时。无亲身始贱，急难聚堪悲。薄酒犹成醉，秋荼自可饴。凋年兼雨雪，沧海一帆迟。混沌成今日，黄唐忆昔年。祸枢应有属，疏网久疑天。月堕躔光在，楼孤夜气专。无行更何待，几榻与回旋。"
"张忠武公挽诗","清末近现代初","陈曾寿","惨澹留臣鹄，英灵殿本朝。心同狄梁苦，气夺本初骄。屡蹶存初志，孤擎撼众摇。表忠劳圣主，遗恨满重霄。蹄迹交中国，威祥见帝畿。欢腾万黎首，天靳一戎衣。梦入龙霄迥，防疏蚁穴微。堂堂照千古，宁抵寸心违。进退能无据，危疑有至难。本非孤注掷，俄已众盟寒。狂猘音何择，黄骀罪可宽。百年蒙帝泽，一代愧儒冠。事急公难待，形癯气尚盈。受言无缩滞，同难见平生。踯躅西州骑，凄凉北府兵。乾坤日欹侧，真觉腐儒轻。"
"吴宽仲先生挽诗","清末近现代初","陈曾寿","故国寻耆旧，同心独此君。早轻南郡士，愤著北山文。高节甘僧服，刚肠绝世氛。晨星苦相数，邻笛岂堪闻。师执馀公在，交期刘宋间。九原终不负，卅载邈难攀。贱子蒙湔祓，凋晨慰往还。独惭虚一诺，欠写鹿门山。救国违初志，怀贤纫楚芳。事功一太岳，翰墨两襄阳。终郁青霞气，愁霾白日光。示儿传绝笔，遗恨薄天阊。"
"挽陈宜仲同年","清末近现代初","陈曾寿","寥落功臣后，三湘剩子贤。苦心容蝼蚁，微恨托兰荃。忍绝逢辰望，俄惊在己年。饰终存至慎，何日表绵田。危局歧尤甚，閒居念每深。匪躬惟独喻，共命失同心。著述看荀老，焦劳拟墨任。痛无房杜遇，空感迹难寻。志事馀孤疢，峥嵘付逝波。盖棺知不瞑，留命更如何。扰攘轻龙战，衰迟感凤歌。同灾不同尽，疏远负恩多。"
"挽刘潜庐议政","清末近现代初","陈曾寿","违天复明辟，功罪两何辞。执隘难酬志，当仁更属谁。睽孤伤气类，轩豁出肝脾。待合张刘传，千秋史有词。早著人伦鉴，神州误宁馨。多言臣不幸，至死目难瞑。岁月淹床蓐，精诚绕帝庭。滔天方未已，何以慰英灵。"
"寿散原先生八十生日","清末近现代初","陈曾寿","每念散原叟，奋飞无羽翰。名山留客久，旷宇见人难。天闭孤光在，尘空老泪乾。依趋剩袁子，问道破烟峦。能为诗人重，藏深世隐持。身真老寂寞，寿不负期颐。一念殊霄壤，分歧邈友知。当无岂无用，九鼎繫风丝。万汇几荣落，春秋独老翁。息机四天下，畜德一山中。孤格无心见，醇怀异趣融。沉冥空辙迹，藏密入鸿濛。云窟曾相见，冰霜惨澹辰。倚翁正忧惧，酬我别酸辛。竟枉攀天梦，仍羁报主身。直辞祝难老，幸未愧依仁。"
"补作朱文直公挽诗","清末近现代初","陈曾寿","卓尔瞻湖学，襜如正礼曹。小颓非迹近，大节薄名高。去国行吟悴，穿藜结集劳。琼琚缄至痛，一代振风骚。待我虚悬榻，相望岁月深。不成执手诀，终负托孤心。失意龙丘杖，伤神子敬琴。百年多苦相，沧海感遗音。遗疏赍行在，风饕雪海边。动容褒直节，流涕说庚年。瘏口惟忧佞，孤忱那胜天。至今淹日驭，何以慰沉泉。"
"秋日杂兴","清末近现代初","陈曾寿","静院同僧宇，庭芜满露华。寒虫亲败壁，残月背秋花。流转曾无我，牢愁亦有涯。占爻逢井渫，吾道付匏瓜。易遂孤行志，难求独喻安。神芜幽梦断，心苦愿香寒。秋宇澄烟霭，高鸿劲羽翰。略无尘世意，去去海天宽。"
"挽陈韬庵年丈","清末近现代初","陈曾寿","旧学资开济，深心念始终。彭年供阅世，汉鼎慭馀功。跋涉忘衰暮，绸缪见至忠。堂堂青史在，希遇古谁同。朝露伤元祐，残阳感义熙。白头天所相，晚节世犹持。玄素回天愿，端明大雅诗。丹书陈在几，望吕一凄其。世换空耆旧，公希大父行。虚衷逾敬礼，引坐愧文昌。京国交期远，行园直日长。从龙馀几在，回首涕浪浪。"
"苏堪作东坡生日会饮","清末近现代初","陈曾寿","千秋几丙子，绝代一东坡。置酒为公寿，年年逸兴多。老嫌金带重，客爱紫裘歌。一笑风流在，花枝发醉哦。髯翁生自华严界，不借仙家七返丹。异代逢辰原不隔，穷冬嘉会自成欢。身閒从识幽居味，诗小犹回大海澜。笑我多情华发早，蹉跎终是恋高寒。"
"即事","清末近现代初","陈曾寿","庭树惟栖雪，窗虚瞑色寒。息交疏茗碗，知味爱蔬盘。未信乾坤息，宁期旦暮安。冰齑兼淡粥，深愧腐儒餐。二月已过半，小园春未迟。日暄冰释径，烟媚雪残枝。弄笔忘衰老，添香转岁时。逡巡浑得计，留眼待芳期。"
"毅夫同年挽诗","清末近现代初","陈曾寿","梁傅堂堂后，斯人重海南。名垂朱鸟影，心托杜鹃盦。事往披遗疏，情深积寸函。后中伤敝席，惘惘岂能甘。予谥昭臣节，书官限本朝。向隅灵可慰，赍志恨难消。危涕乘衰暮，同心委沆寥。兵尘昏岭表，惨淡若为招。"
"书愤","清末近现代初","陈曾寿","不自我先后，神州末劫来。人为普同塔，地即一堆灰。历历昭戎首，沉沉积祸胎。斯须留眼在，天网岂恢恢。伤心鹞鲜久相持，败类谁吟芮伯诗。妖鸟有声愁滴血，角端无语警还师。不妨残局支青骨，但痛神州化赤眉。千古强梁遗辙在，滔天自孽岂能追。"
"梅泉寄近诗来有「闭门只合死前休」之句悲其孤愤寄怀二首","清末近现代初","陈曾寿","旷代谁知己，真才匪斗量。只缘诗愈好，遂与世相忘。无竞仍逢嫉，纯真或误狂。悠悠从满目，柴立独中央。情岂生前见，交从别后深。冰霜何惨烈，魂梦与萧森。药老惟遮眼，涪翁悟死心。言休休未得，犹复此孤吟。"
"去岁牵牛花雪青一种今秋复发","清末近现代初","陈曾寿","一箭比琼华，娟娟凉露斜。窥庭惟皓月，贻佩是青霞。往事沉沉去，新悰念念差。相思得相见，犹有去年花。向夕巡篱落，侵晨汲井华。微添经外课，不断佛前花。晓梦连凄艳，炉烟拥翠霞。未须托禅悦，冷淡足生涯。长是无人见，惟馀残月斜。新承九秋露，出浴五更花。淅沥轻寒袭，凄迷宿雾遮。霎时最清绝，寂寂未啼鸦。衰白馀生事，沉冥遣有涯。无心呈妙色，破涕向幽花。自识优昙瑞，宁为大耋嗟。秋光散庭宇，真作野人家。"
"辛巳除夕","清末近现代初","陈曾寿","汉腊隆年祭，无嫌跪起迟。岂能劳益健，聊藉礼扶衰。压祟钱堆枕，迎神灶满饴。拜多从脱膝，真是羡儿时。活计残经少，心情旧井枯。机输灵照捷，诗祭浪仙无。天地弥新鬼，汤燖虱腐儒。无成虚老至，后饮愧屠苏。"
"春日杂述","清末近现代初","陈曾寿","世攘坤舆隘，天游斗室宽。经香生梵呗，梅态出春寒。长啜双弓美，深惭一榻安。积閒筋力弛，空倚旧书看。臆想惊非幻，身经误是真。神伤旧游地，心稳暂时人。尚慕幽栖适，难求古德邻。南游倘成事，无著倚天亲。读易方知惧，吟诗乃识忧。栋挠凶有辅，泉浸忾宗周。铸错成同茧，将何置缀旒。艰屯望文史，无泪洒千秋。卓矣吾强志，天乎遂永辞。无言存至爱，攻错胜严师。援救人心溺，扶持圣域危。遗书易亡佚，一发欲传谁。发兴不妨孤，斯文密自娱。口占春帖子，笔试岁朝图。忆弟同坡老，怀人似达夫。孙雏相慰伴，剪䰂覆瓠壶。"
"何坚庐夫人赠菊","清末近现代初","陈曾寿","爱菊畴如我，衰迟迹已陈。难寻少年梦，悽绝旧京人。严酷冬还夏，萧寥暝复晨。霜华忽明眼，冷绪暂能新。赠比瑶华重，还浓一室秋。遗芳成远负，晚节若为酬。大漠妖氛豁，冰天雁影收。我魂招未得，对酒怅淹留。"
"除夕感愤","清末近现代初","陈曾寿","隐忍十年事，仓皇五国行。不曾辞玉碎，所惜抵毛轻。曦景何攀及，葵心枉自倾。未能求死所，宁遂尽生平。非族虽心异，同根只自煎。长披妖乱志，愁纪竹书年。北道伤仇快，春陵痛贼怜。暂离蛇蝎窟，还入犬羊天。敢以非忠解，徒然避辱忧。神魂飞纣绝，形蜕委阎浮。长白家惟旧，冬青恨岂休。何人昭正义，历历判恩仇。主辱仍赊死，凡亡并丧存。谁为侍中血，深愧楚骚魂。假翮无高义，居奇更祸源。明夷方用晦，天道竟安论。"
"辛亥八月十一日生日感赋","清末近现代初","陈曾寿","七年留滞卧修门，一夕秋风醒梦魂。事与生来知未了，吾先我丧欲何存。孤踪肮脏天方厌，万影凄凉月不温。隔岁风光惊似昨，重看愁对菊花樽。徒负生平友与师，心惭地下傥能知。积愁自笑蜉蝣世，逐序空吟草木诗。四海惊尘多难日，百年清夜独醒时。劳生世味捐都尽，腐鼠相猜更不辞。"
"嘉兴吊强甫","清末近现代初","陈曾寿","别院閒廊锁暮烟，寻来真到四棺前。犹疑飞动生前影，如此庄严死后天。神鬼苍生都是幻，美人黄土自何年。残阳独下扁舟去，可得重来诔此阡。何曾留得堂堂去，但见阴寒触眼来。神幡剑立无风动，佛齿金坚应手灰。尘劫有心元不灭，沧澜终古可曾回。冤禽敢负平生志，自衽冰霜没世哀。"
"落花四首","清末近现代初","陈曾寿","海竭天荒有别离，义山肠断未曾知。关心娇宠都成梦，立望偏反尚可疑。万里阴浓愁未暮，三山事息忆成痴。几回雨后仍相见，一尔风前便永期。一片俄惊万点新，更劳车马碾成尘。费声林际催归鸟，负手阑干独立人。愿以虚空为息壤，偶回庭砌聚残春。青天淡薄难充纸，欲写芳悰迹已陈。沟水参差西复东，谁怜无主浅深红。新阴方满园亭瘦，残醉未消天地空。白袷香馀初夜露，虚堂梦稳五更风。当前本意犹难遣，何要年年岁岁同。日夕怀人人未归，难凭孤注送残菲。寻知池馆来何暮，惜到芳樽愿已违。一树秾盈酬夜雨，诸天缥渺共斜晖。纷纷蜂蝶休猜怨，莫是东皇杜德机。"
"九月以事至天津季湘苕雪治芗子安楚生八兄寥志二弟皆自京来会适逢九日就市楼小饮即别去途中感赋二首","清末近现代初","陈曾寿","悤悤北上止天津，不过西州拟未伦。岂料京人为异客，何堪门历注亡臣。相关岁晚馀亲友，一笑灯前孰幻真。草草杯盘作重九，天涯半日尚逢辰。回车念念盈眶泪，未解真为徐李哀。从掷千冤争一恸，已空旧梦可重来。天寒白雁江湖尽，秋老丹枫日夜催。未了馀青迷望眼，参天岱色只成灰。"
"湖上寄怀治芗即祝九日四十初度兼讯苕雪季湘子安","清末近现代初","陈曾寿","湖居预拟登高处，绝顶南峰定北峰。夜雨销魂燕市酒，天风吹梦戒坛松。中年诸子看犹健，一念怀人剩未佣。长日临流何所羡，双鱼会有尺书逢。年年寿酒黄花节，爱子飘然思不群。别后西湖空付我，秋来东道最思君。寒芳老圃悲残雨，落叶荒台扫暮云。灰忍已无惊坐句，疏狂应有答嘲文。"
"落花十首","清末近现代初","陈曾寿","微袅春衣寸角风，依然三界落花中。身来旧院玄都改，名署仙班碧落空。一往清狂曾不悔，百年惆怅与谁同。天回地转愁飘泊，犹傍残阳片影红。慵起朝朝废扫除，流尘生意竟何如。巾因奉佛馀心结，衣为留仙有皱裾。碧海青天存怨府，绿阴幽草付閒居。绕阶泉去漂红尽，别馆清凉枕道书。不尽相思泻御沟，恨来欲挽海西流。佩逢猘犬憎方急，黛损颦蛾妒未休。早识漏因偿漏果，岂知深色换深愁。还乡肠断韦端己，再见期期誓白头。生小凝妆不自前，忽惊飞絮共蹁跹。残脂未净还过雨，飘雪难踪更化烟。隔日楼台成隐秀，早时天地入中年。新阴交影帘栊暗，风味聊堪中酒眠。啼笑难分态万方，九回肠后剩回肠。馀妍犹作千春好，轻别重经小劫长。香色有情甘住著，虚空无尽极思量。惜芳片偈无题处，梦断棱伽变相廊。隐忍风前笑不成，可怜珍重未分明。早知芳绪游丝乱，何惜深杯广坐倾。啼血空教劳杜宇，争巢从此付群莺。他年本意谁笺得，曾感东皇谒上清。曲奏凉州客未归，海天几树望依稀。香寒旧梦仍留枕，镜掩浓羞竟换衣。幸有同心连芷佩，更无悔过到鸳机。平章自是姚黄事，多恐新来减带围。悄悄春心晓镜慵，披衣凉入五更钟。箧中凤烛缄新泪，天上鸾书问旧容。韩偓有身酬雨露，陶潜何病止醇醲。偏反一树思何远，万一金华殿里逢。又见青郊唤鹧鸪，夕阳留影只平芜。易成薄暝愁朝暮，半失东风事有无。陌路相看怜故蝶，烟竿直上笑灵乌。樽前能会伤春意，独感东栏雪二株。历劫风轮日夜驰，赏心动是隔年期。记从卢橘含酸后，看到青梅如豆时。舞罢清光凝翠袖，道成黄土作燕支。昌昌春物寻销歇，芳意终然寄一枝。"
"赠石禅","清末近现代初","陈曾寿","落寞谁知楚两僧，早空粱肉谢何曾。生涯劳轸且炊饭，事业煎茶还倚藤。一夕相思减明月，百年滋味话深灯。清凉未舍人天果，此是禅机第几乘。可羡坡涪两谪仙，相携小德小斜川。生儿幸免雍通拙，编集还期刘白传。衣钵穷工误来者，灯窗邻近梦何年。残生畏听伤神语，聊寄新诗一冁然。"
"寄怀巩庵清华园","清末近现代初","陈曾寿","帘深毡拥入严霜，一夕怀人古月堂。散步长廊多落叶，挟书讲舍易斜阳。园中水木凭谁记，别后须髯应更长。细数欢悰已陈迹，问君何寄慰萧凉。腐儒生计破天悭，行乐端能出冷閒。酒渴盘空煮秋菊，灯残风吼画寒山。绝怜一载同形影，似与孤云共往还。扰扰京华冠盖尽，不须憔悴损离颜。"
"愔仲同年独游湖上园寄示二律次韵寄怀","清末近现代初","陈曾寿","海棠吹雪送馀寒，日日风沙怯倚栏。客舍梦过三月暮，帝城花负十年看。遣春如此宁无恨，纵酒何人惜未残。却枉尺书诗句好，写愁犹得暂愁宽。遥忆湖园独破苔，残春如梦静池台。冬郎易得芳时恨，昭谏犹淹记室才。云过龙鸾聊写影，风高燕雀漫相猜。花边绀鬓低吟处，一片飘红可得回。"
"落叶和闻宾门","清末近现代初","陈曾寿","瑟瑟西风独闭关，平林一夕损霜颜。秋魂未冷冬青树，画笔空存浅绛山。楚泽芳心纷自警，燕台倦客几时还。退之惊起汍澜夜，飞辙青冥未许攀。碧怨无情尚有情，哀蝉从此悟浮生。归根转绿非身待，托命题红抵目成。曾见葱茏原不悔，相逢摇落亦堪惊。归来背枕寒灯梦，犹误巴山夜雨声。"
"奉和散原先生二首","清末近现代初","陈曾寿","狼狈沉绵二十秋，忽惊傅翮落岩幽。温燖积雪千峰底，刻画穷山二鸟囚。黑夜熊啼通謦欬，晴天木甲散鋋矛。此身何得同沟断，化石当前恨即休。万窍呼号声合时，孤怀起灭入支颐。苦言世械深妨道，未绝天黥尚有诗。挟刃风威疑割席，翳灯岚气巧通帷。冰霜剥尽求真面，正要先生作导师。"
"夜坐二首","清末近现代初","陈曾寿","雪闭巉岩石屋深，荒山岁月益骎骎。枉旋蚁磨人间世，难淬龙场死后心。泄雾飞云轻变灭，寒莎衰笛共销沉。易堂一去焦团老，愁绝昆山老鹤吟。此身何分万峰藏，饱饭藜羹傲子桑。眼净烟霏山寂定，心降泉滴夜清凉。果堪空谷了身世，愿就非人为道场。落月寒躔低欲尽，海天回首恨茫茫。"
"立之山居养疴寄赠","清末近现代初","陈曾寿","一丘一壑养生主，听松听水逍遥游。本来无病维摩诘，长惯单栖许散愁。世上荣名仇晚节，山中风物媚清秋。高寒夜夜月明好，与子相期最上头。寒宵深坐对龛灯，信是前生粥饭僧。山水清缘几两屐，乾坤长物一枝藤。龙钟忍事真人杰，獦獠参禅没技能。无用扶衰资大药，半空鸾啸访孙登。"
"书广雅诗集后","清末近现代初","陈曾寿","吾生犹及范希文，画牍忧时每夜分。晚节艰难诗愈好，遗音哀惋世宁闻。长沙久镇人谁替，元祐重来日已曛。辛苦与人家国事，调停术尽欲何云。永叔穷工语不刊，达官容易废雕镌。曲江感遇微言绝，绿野灰心五字传。老去恩深前席对，梦回愁绝帝京篇。忧伤小雅繁霜后，此卷千秋合让专。"
"题心畬秋园杂卉册子","清末近现代初","陈曾寿","采香径里目初成，露浥霜淩各有情。微悴未关虫蠹事，閒愁偏向玉阶生。凄迷旧色难为写，冷冽奇芬不可名。荪壁兰疏曾梦到，灵修遗恨苦难平。相逢迟暮亦嫣然，一晌魂消瘦蝶前。随意幽娟成绝代，无名秋病老情天。潇潇暮雨收残佩，黯黯红灯影坠钿。历劫芳悰消未尽，旧香證取酒痕边。天怜误认晚晴时，立尽斜阳欲去迟。碧榭朱栏成永忆，金风玉露最相知。无心采佩援琴操，终古芳香托楚辞。休问中情荃察否，向来恩怨总迷离。望中谁实百芳庭，捲地凉风取次经。入梦姞兰虚服媚，回心苏蕙是英灵。孤根托处宁辞忌，沉醉闻时倘可醒。性烈香煎终不悔，起看鸿影入青冥。"
"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和","清末近现代初","陈曾寿","开眉今夕是何夕，群季故人俱眼前。行歌早已觉春梦，饮酒犹能回少年。长统埋忧宁有地，渊明试酌忽逢天。鸡鸣喔喔谈未了，三丈日高仍醉眠。申君温克午君豪，笑我才能受一瓢。忍饿长怜予季役，高歌还爱阿龙超。侠儒狂狷各奇趣，离别苦辛甘久要。为惜芳尊挈馀沥，塞鸿风雪慰飘飖。友如兄弟弟如友，此乐端能偿百忧。不逢大道三驺卒，还胜东坡一子由。老圃黄花初冒雨，西山红叶正矜秋。莫将盆沼鱼千里，轻负机云屋两头。天悭后约敢奢望，心喜故人俱昔同。微醺何似众皆醉，妙趣尤宜时一中。杜癖顾痴形自累，庾肥沈瘦语徒工。徒呼遥集几两屐，来寿茶山九十翁。"
"书梁文忠公遗诗后","清末近现代初","陈曾寿","早岁名高有悔辞，中年怀抱太凄其。酒酣小杜凌云气，春去冬郎绝代诗。莲墓松风魂绕处，桥山雪夜泪枯时。传心一语终难灭，病榻微闻细似丝。道路胼劳百祟侵，真成衔木一精禽。经筵自昔因人重，晚遇何期与恨深。书札长缄千点泪，斗罍无复十分斟。性刚太傅门生在，忍事全灰请剑心。"
"王病山先生遗榇归蜀感赋二首","清末近现代初","陈曾寿","经筵左右九十日，便了孤臣一往心。耿耿填胸终不下，磐磐盖世更何寻。早拚削迹仍摧辱，除是看山有笑吟。廿载思归归已得，峡江秋气万重深。醰醰二老爱王朱，空谷偕来兴不孤。下榻谈深非世味，付谁别后感西湖。死生宁顺庸关虑，悲愤人天岂异途。耆旧因依回首尽，残年残泪尚难枯。"
"落叶二首用前咏落叶韵","清末近现代初","陈曾寿","天涯摇落本相关，漫借霜华发醉颜。酒罢几番闻夜雨，妆成容易换寒山。抱残碧树蝉同尽，望断平沙雁不还。多谢故人书远忆，狮窝锦幛梦跻攀。寄远缄红尚有情，矜秋爱晚似前生。任教温室全灵寿，从此寒林属李成。岁暮观山人独立，夜长敲户梦频惊。风轩扫尽秋何寄，伫待空枝偃雪声。"
"丁丑五月十三日","清末近现代初","陈曾寿","旧恨惊心耿不眠，沉沉影事渺如烟。羊求歧路途何问，葛采旄丘岁几迁。同梦未甘成己背，销魂难再是丁年。分明后剧非前剧，苦语何由诉九泉。二十年来事万更，枭材狐?各纵横。诸公赍志诚难瞑，后死投艰自可惊。径绝云通容有日，海枯石烂总无名。须臾共影荧残夜，可有孤光作启明。"
"同姜庵听歌并寄询先七弟上海","清末近现代初","陈曾寿","啁啾百鸟凤孤鸣，蹀躞三挝气未平。寒日馀姿染清泪，万方一概洗歌声。慰君哀乐残生感，惜我苍凉绝塞行。为报江南少年叔，柳枝怨断不胜情。恶声啼煞白门乌，法曲飘零慰胜无。亡国何曾到商女，为邻应悔听吴歈。难逢笼袖骄民世，再见当场出丑图。愁念家山声入破，大千秋色上氍毹。"
"读剑南集悲其壮志不遂笃老穷困然平生遇合亦有不可及者为作二诗","清末近现代初","陈曾寿","常分僧米贳村醪，八十衰翁饭一瓢。不讳贫愁终得力，强为壮语益无聊。魂伤未作稽山土，梦远犹依万里桥。细校平生萧瑟甚，示儿遗恨尚难消。第一文章荐锁厅，笔端回斡动宫廷。传诗突过曾吉父，学道还亲朱考亭。密好诚斋能抗手，居停待制与忘形。非常遇合都堪羡，岂必乘时带万钉。"
"崇效寺看牡丹并观红杏青松图卷自辛亥后越二十九年复来此寺不胜凄感","清末近现代初","陈曾寿","西山只作伤心碧，野寺遗开照殿红。谁识花前旧年少，愁看鬓底百春风。诸天帝释终为漏，一念冤亲未易空。松杏依然图昼在，往车来轸岂能同。遗芳重见廿年迟，凄冷心情只自知。未惜命酬倾国色，应怜才尽送春诗。池经凝碧仍弦管，殿入披香乱絮丝。一世荒嬉成溺笑，何人痴绝望佳期。"
"书梅泉今觉盦诗集后二首","清末近现代初","陈曾寿","散原醲粹太夷巉，兼至重看今觉盦。振古才难天不惜，百年心死味犹谙。有涯何苦殉哀乐，相望几时同笑谈。动地边风凄欲绝，尚吪无寐倚诗函。冷暖由来只自知，人间怪好未妨齐。伤春有鸟惟啼血，饮酒何人解到脐。灭性劳生言至痛，香炉古庙去仍迷。平生风义陈袁郑，只与樊南作泪题。"
"人日之夜家人皆外出独坐成咏","清末近现代初","陈曾寿","此身应是宝严师，寓院无人独坐宜。庭暗微栖残雪影，灯回忽见好梅枝。萧然于此得佳趣，聊尔閒情非昔时。惟有枯禅相近分，寒山何日是归期。文章小技尚无成，宏道何由与命争。书拙固知聊尔耳，诗寒自觉太僧生。阅人庭树荣还落，转我窗光暗又明。不羡仙家丹七返，几生修到听松声。"
"和拔可九日诗","清末近现代初","陈曾寿","旧人梦已断南柯，检点尊前感喟多。如此重阳非往昔，除君东道更谁何。伤高几见尘扬海，湔涕宁希帝赐河。丛菊未开酒无分，九华聊复借颜酡。园中老木带寒烟，阶下秋花尚斗妍。违世閒居人几在，后时独立菊差贤。逢辰致客轻千里，托兴行吟旷一廛。好与墨巢添故事，编诗记取鼠儿年。"
"七月初四日夜直时复园寥志正游焦山杂忆山中诸胜小诗寄之","清末近现代初","陈曾寿","扰扰争窠蜂世界，劳劳旋磨蚁生涯。凭谁更问山中事，玉树无心几度花。夜槛凭江万象冥，崩雷忽遣睡龙惊。飙轮驰过久无影，才有潮回浪打声。江天漠漠化空烟，半榻容身真自閒。咫尺不知帆在水，百年安得雨藏山。背负明霞叶叶舟，靴文万顷夕风柔。閒看落日平生事，不待山僧更苦留。駴耳滔滔万派东，百年惊浪压孤蓬。何时栖息焦山去，卧看斜阳自打钟。"
"九日怀人四首 苕雪","清末近现代初","陈曾寿","文笔堂堂一世豪，养亲满意屈閒僚。秋来瘦菊灯前影，深巷谁过慰寂寥。寿酒年年泛菊花，依依嘉会忆君家。眼中旧梦都相似，只少刘郎手画叉。叔氏醰醰醉浊醪，仲兄落落爱题糕。遥知眉白思予季，一握秦云雁字高。佳节从来忆兄弟，中年恨事更相参。何生重倚斜街月，酒后论诗说木庵。"
"乙卯四月归里谒祖墓","清末近现代初","陈曾寿","十载重来祖墓山，老僧成塔隶为官。更无煮笋烧茶事，已过花时问牡丹。惭谒家祠第一回，磬声惊是梦中来。堂堂陈氏非王腊，可鉴馀生负国哀。老屋当年聚族欢，祇今池水剩清寒。本来难语还无语，落日荒庭拜一棺。"
"湖上一夕大雪寒不成寐寄怀节庵先一梁格庄","清末近现代初","陈曾寿","冰合重湖玉照窗，心缄万里对残釭。人间只有梁庄雪，天地高寒不可双。朝来飨殿失崇基，著履深痕臣在斯。有泪经天如此雪，杜鹃血染万年枝。"
"湖上杂诗","清末近现代初","陈曾寿","残梦钧天付混茫，瓜庐仍占水云乡。荷声忽满三千界，成就南轩一榻凉。海棠花畔叫秋虫，枕簟星光萤影中。长夜通明了无睡，虚堂流转只荷风。雨飒风泠间暮钟，秋深乐事比春浓。前山啸处成鸾凤，曳杖寻知第几松。相思袅袅托微波，缥渺青峰入梦多。手把秋荷问秋水，夜凉风露定如何。梧竹萧萧翠凤然，炉香沦寂入初禅。从今乞与新凉睡，秋雨虚堂五百年。玉树缤纷俨作行，琼轩临水碧茫茫。更无人处凭虚几，只荐秋兰一朵香。愿随李广近要离，生死茫茫两不知。便赴湘流了无憾，灵均曾记目成时。"
"九日同龙山居士觚庵九兄四弟五弟七弟儿子邦荣邦直烟霞洞登高","清末近现代初","陈曾寿","累臣佳节苦相妨，岁岁年年供断肠。破壁攀天一端午，伤高啼泪六重阳。急难惊逢复壁中，鴐鹅今我不相从。午君枯寂申君懒，肯到西山第几峰。石鼎茶声沸冷泉，梦浮秋水欲黏天。栖迟却与龙山老，来共僧房半日眠。诸天龙象表嶙峋，洞口苏龛寂寞身。绝代?嵚郑重九，不应来作扫花人。"
"焦山纪游杂诗","清末近现代初","陈曾寿","朱老悲秋强陟临，病翁题壁感重寻。孤吟已忏贪多习，百劫难灰爱好心。遗笔椒山胆气粗，缀题院体益阳书。丈夫未死谁能料，留取他年说二胡。解咏荆轲处士哀，辛陈投契并豪才。申君所学惟朱子，却对江山欠玉杯。枇杷可啖书可读，欲伴海西寒病僧。閒拓残碑易香饭，暮江声里隐登登。藓墙月影海棠枝，绕榻虫声来和诗。乞米隔江王太守，先生谪味是清时。夷叔閒驰九陌尘，看山宿诺竟逡巡。争棋旧梦凭谁话，凄绝重来作记人。心游碧落睨蛛窗，定入枯禅背佛缸。为欠联吟散原老，苦摹涩体入西江。魂梦山楼恋夕晖，前生结习是还非。横身沧海沉忧患，一去名山更不归。"
"苏堪六十生日","清末近现代初","陈曾寿","白日当天三月半，万人如海一身藏。使君留得堂堂去，四海都知鬓未霜。罢盥卢奴酒自斟，几人出户震微箴。知君执拗从无闷，一往硁硁媚奥心。诐辞知蔽遁知穷，末世逃禅等捉风。得正由来出生死，先生密语在檀弓。花近高楼竹满廊，园基楼势恰相当。几回听雨疏帘坐，消得人间一味凉。敛手孤吟气更新，閒居岁月郁嶙峋。何穷盖世回天意，付与黄州陶子麟。种松日夜望松高，沧海沉冥一世豪。领取十年真实意，与君洗耳听松涛。蹀躞三挝意未平，凉宵顾曲每同行。相思只在歌声里，解事今谁青兕生。谈艺论兵两不穷，掀髯曾起抱冰翁。何时更上南楼醉，历历晴川落酒中。"
"秋日同愔仲剑丞病山彊村勉甫游西溪访交芦庵秋雪庵遇雨归作西溪泛雨图题四绝句","清末近现代初","陈曾寿","閒居久惯西湖好，棹入西溪路转幽。万顷秋阴压秋雪，一天凉雨洒轻舟。病起西山更有情，若为青眼慰劳生。虽然不作伤心碧，一片萧疏画不成。寒鸦流水绕孤墙，访旧重来举叶堂。祇共癯僧寻野饭，曾无秋菊荐寒香。英气清愁总作尘，一盦同證法华因。当年绝妙笺词手，应作山门接引人。"
"秋夜对瓶荷一枝雨声淙淙偶题冬郎小像二首","清末近现代初","陈曾寿","为爱冬郎绝妙词，平生不薄晚唐诗。一枝一影灯前看，正是秋花秋露时。可怜陆九同文笔，却与朱三共岁年。憔悴如斯终不死，书生留命亦符天。"
"买石四首","清末近现代初","陈曾寿","积雨商歌掷地哀，更谁屐迹破苍苔。束薪涧底烧寒叶，犹有山灵裹饭来。妍丑天成各有真，连茹顿觉草堂新。由来野马尘埃外，何限嵚?磊落人。梅径端宜玉骨斜，亭亭扶住亚枝花。从知一往清寒夜，冷落仙人萼绿华。一旬九雨养云根，渐活苔痕净涴痕。独画秋山通缥渺，塞窗云气坐昏昏。"
"题圯下授书图","清末近现代初","陈曾寿","小试他年帝者师，重轻举足莫相疑。一君万祀秦皇帝，气尽先生堕履时。忍辱争先即素书，不须傅会到阴符。他时囊底二三策，盖世重瞳一匹雏。"
"题徐湘蘋女史花卉册","清末近现代初","陈曾寿","法喜回天出玉闺，暮年翰墨宝桐溪。妾臣力薄君恩重，不数陈留董祀妻。泼墨犹疑泪未乾，一花见佛事辛酸。名园拙政珍遗印，漫作吾丘倒好看。鬓雪惊教少妇知，伤心一例警霜帏。绝怜并蒂山茶句，作记微同李格非。"
"为鹤亭作写经图题句","清末近现代初","陈曾寿","观画慈颜得暂怡，小园花发昼长时。东方日出人间世，曾影南窗母与儿。甘为人役岂终穷，羞共时人论拙工。初志曾轻阎右相，谁知老作石田翁。风叶飘萧秋气深，寒柯瘦石墨如金。虽然未得营丘笔，亦是山林独往心。"
"大觉寺迟立之不至","清末近现代初","陈曾寿","当门树色非前度，绕沏泉声似旧时。一笑僧房那易得，故人期会莫教迟。风泉声里残蛩语，松栝阴中碎月明。永夜不眠清欲绝，何人与会此时情。"
"读史二首","清末近现代初","陈曾寿","晚节扶持仗友生，切偲每见古人情。题门一日丝犹络，仰屋无常语可惊。林宗伦鉴蔚宗疑，从古惟人不易知。苦向钟山辩心迹，多情犹觉惠卿痴。"
"梦与娟净居士同移居于西山之麓精舍幽深红叶满阶下醒记以诗并邀娟净同作","清末近现代初","陈曾寿","修到西山共一龛，阶前红叶醉霜酣。投边垂老心枯绝，那得高人落木庵。旧约逡巡践未能，煮茶相对一枝藤。天身衰相休辞避，合署霜龛红叶僧。"
"怀人四首 强甫","清末近现代初","陈曾寿","后村集内方孚若，介甫诗中王广陵。愧我天泉空彻泪，千秋谁识有嘉兴。平生四海论交后，耐久方知谢复园。苦忆深谈共群季，百年老屋一灯昏。蕴藉能工绝妙词，最难石帚与同时。枯禅未净残生泪，地变天荒剩自知。凄馨哀艳比江迟，惨绿年华黄绢词。学道耆颜哀乐淡，依然泪湿落花诗。"
"和苏堪夜饮三首","清末近现代初","陈曾寿","一世难逢了了人，尊前说饼最清新。韭黄生菜兼冰雪，便与平章作好春。往往闻歌鼓市中，朝朝入直对哦松。不须更说同光事，风味行园可再逢。刘张沈李想神姿，从事谁知老更奇。不恨古人吾不见，稼轩妙语故堪思。"
"与苏堪苕雪治芗夜饮各成三首","清末近现代初","陈曾寿","朋比薰炉怯酒尊，寒林相对耿朝昏。看看雪霁三月暮，辛苦春工换小园。宫禁扫除甘冗散，归来面壁却如僧。多君挽出纵谈笑，亦似东风来引绳。不欠鱼羹未拂衣，端平心事付谁知。瓮齑食籍同寒士，犹是希文画粥时。"
"酷暑寄立之山中","清末近现代初","陈曾寿","虐雪饕风作道场，那知世有汗如浆。剩持塞外寒林影，来淡楼头酷日光。知君凉纳五更时，蒲苇冥冥月影微。转过山阴更幽绝，小舟撑出乍添衣。"
"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之","清末近现代初","陈曾寿","十分春色在鸾枝，老去逢迎恰未宜。惟有墙阴一株雪，疏疏淡冶最相思。妆迟睡欠试猩唇，帘外馀寒怯暮春。不借东风誇烂漫，只应身分是天人。千花万草醉芬芳，幽妙清醲费品量。微觉香中参酷烈，插瓶偏爱紫丁香。小奚捧砚供题壁，主客行吟入画图。名署苍虬佳石底，嵚崎相对不曾孤。密国樗轩岁一来，暂凭香茗洗边埃。花时雨阁连宵话，清梦人间第几回。"
"腊八日煮粥感赋","清末近现代初","陈曾寿","香粥分雏闹膝前，儿时风味渺如烟。老夫奉佛焚香了，自忏平头六十年。粥饭家风孰识侬，多生禅味尚沉醲。迷离烟水藏幽梦，魂返南屏夜半钟。"
"牵牛花","清末近现代初","陈曾寿","小女褰帘呼早起，披衣小立看牵牛。幽娟数朵最宜晓，风露一庭先入秋。浥露层层翠作堆，迎风潋潋紫霞杯。小园莫笑秋容淡，犹赚衰慵一顾来。老来无事独焚香，药裹扶身万念忘。连日为花抛美睡，一分犹作少年狂。少日看花兴最赊，天香国色费评誇。五年万里边尘眼，随分回青到此花。翠蔓回环抱曲廊，粉肌含露媚朝阳。姜郎结习应难忏，老去犹然爱淡妆。"
"红梅二绝","清末近现代初","陈曾寿","冻萼微舒色正丹，十年小别见偏难。却防火迫花开了，特减熏笼忍薄寒。幽香妙色净埃尘，孤洁谁知第一春。细数群芳无比儗，见梅始信有天人。"
"苕雪手抄苏诗数卷属题","清末近现代初","陈曾寿","春梦惊回夜未央，百年回首剩凄凉。千摇万兀成何事，差觉抄诗意味长。退笔成丘纸万张，老来事业未荒唐。卷中字字华严界，防诧儿童夜放光。"
"牵牛花","清末近现代初","陈曾寿","步步轩廊翠蔓牵，闭门生事只萧然。秋来未觉凄凉甚，更与牵牛伴一年。相宣五色炫晨光，豆架瓜棚共作场。一例当风相妩媚，不知齐鲁有姬姜。一枝颜色费评誇，冷翠光中晕淡霞。绝世幽情容一现，能如我意是秋花。千畦万陇付骄阳，小院呼童汲瓮忙。堪笑书生说宏济，惟馀一溉到幽芳。雪青衫子绮罗新，一晌当前色相真。袖薄天寒无限意，至今犹忆淡妆人。亭亭美箭欲开迟，秀出群芳圣得知。满地虫声残月里，秋心如许语将谁。雨中摧抑更凄清，拥髻愁姿倍有情。黛色脂光看不定，最宜侵晓未分明。团蒲曲几动凄馨，迟暮何心斗尹邢。小破枯禅曾不忏，从渠一念几千龄。相看动是隔年期，立尽银河欲没时。不负九秋风露冷，弥天幽怨一花持。绿阴阴地郁芬芳，落月凄迷映屋梁。短梦人间香未灭，高花枝上露何凉。浮生恩怨苦难休，憎苋弹蕉故事稠。荆棘未忘苏玉局，忍将寻约坐牵牛。光华妙似帝青宝，身世略同优钵昙。万相庄严一弹指，请君回向此中参。"
"牵牛花","清末近现代初","陈曾寿","绝胜帘波与幔纱，叶间恰可一窗花。张机织锦犹难拟，好似蓝天间碧霞。睡起朦胧晓色偏，镜中花映已嫣然。未明秉烛凝妆坐，旧梦消沉五十年。临风滟滟紫霞杯，难得秋深日日开。迟暮相看两不厌，也如风雨故人来。菊前桂后秋光断，惆怅曾吟郑老诗。解与幽人破岑寂，海藏可惜不曾知。湫隘一椽陈病树，邻家秋色隔疏篱。料无黄四娘家去，犹费幽人数首诗。"
"题项圣谟小像","清末近现代初","陈曾寿","欲表堂堂国姓朱，故施丹笔映清癯。累臣亦有蒙尘痛，腼面空惭范大夫。烈皇殉国最堪怜，故老含辛拜杜鹃。吴越至今遗俗在，年年斋素赛朱天。衣朱曾表霜红志，尚赤谁知顾绛心。一例忠贞相映发，世人且向画图寻。奇节流传画网巾，钓屠乞丐并成仁。而今士气消沉久，谁是江南在野臣。"
"云甫得莫子偲抄校本简斋集属题","清末近现代初","陈曾寿","三宗虚谷主西江，律髓精华每卷藏。珍集为君单管得，故应换骨检神方。莫郑边隅并老师，郘亭勤校重残遗。咸同诗格微迁变，可是皈依次祖诗。尺一南来更唤归，见排同列事多歧。犹贤轻背山陵去，齿豁头童待圣时。"
"苏堪生日六十寿言十首","清末近现代初","陈曾寿","横流一世尽亡身，忠义区区敢笑人。气挟风霜馀舌在，诸君应复念苏纯。丈夫声名动万年，少陵壮语岂徒然。待批摺尾濡天笔，试整家居与朕看。"
"寄萃田","清末近现代初","陈曾寿","湖山好处似重来，磨水钟声唤梦回。不分飘零老宾客，白堤烟柳一徘徊。水上青峰三面环，扁舟初入境中閒。先生眼界还难餍，欲铲城隅破远山。新冢累累战血腥，偶然投瓦损泠泠。君来连雨能无意，重洗湖山一段青。"
"读山谷「忍持芭蕉身多负牛羊债」诗句有所感用其韵为十诗","清末近现代初","陈曾寿","村妇饲鸡孙，辛勤养婴等。鼬鼠潜杀机，强食罪可刭。感君哺育恩，肥时报一鼎。为仁既多术，觳觫从可忍。子瞻谪惠州，夜半困醪醨。儿子撷园蔬，宿酲解芳饴。盎然煮风露，妙绝无人知。黠哉五柳翁，美酒常自持。驱车赴近局，卯饮日西斜。欢然多笑言，归眠眩空花。云霞千朱门，晏晏转岁华。何门寂寞宅，载酒思侯芭。刀匕森在几，朵颐动天骄。??鱼脱渊，燔炙良自招。眉睫有不见，吾闻螳捕蜩。六合一大梦，逐鹿迷覆蕉。为人只为子，学道先学贫。兹言闻夏峰，使我汗渍巾。清晨不努力，拂枕万感新。未觉梦中梦，安得身外身。我友沈休文，素食如头陀。去看春寺花，争棋烂斧柯。本来妙明身，忽已同山阿。自君之去矣，来日何其多。栖栖刘使君，闭门菜一亩。散粟乌鸢集，菲食童仆走。与之久周旋，了不见尾首。积累愚公愚，万一山可负。浮生何营营，八荒同一丘。古人足佳传，斗米良可求。刍狗自刍狗，宛转不能休。何当春草间，脱身穿鼻牛。蹠腹甘人脑，柴步防蚁伤。道家葆婴儿，佛身施虎狼。子莫如执中，岂非钓不纲。鸡栖白日暮，彷徨歧路羊。学诗作黄语，学道执黄戒。远荤刚制酒，脱汝世俗械。忍语小儿拳，意根大本薤。已矣婚宦人，铺张清净债。"
"感春四首次昌黎韵","清末近现代初","陈曾寿","春之来兮自何所，雪凘冰泮兮悲故处。众人熙熙登春台，我欲从之意忽阻。今我不乐诵书史，其骨已朽空自语。骄气淫志何益身，漫掷幽忧付来许。我闻先圣感春时，迟迟白日心伤悲。我巢漂摇苦风雨，绸缪一纲振天维。深衣玉几式忧患，帘外万息潜相吹。天人当春悄怀抱，下土蠢蠢畴知之。蓬门小女贮薄怨，春风入幕轻猜疑。蜂颠蝶舞絮撩乱，含意凝睇羞陈词。荡荡青天那可问，屈葬鱼腹陶沉醨。江花恼人诉不得，杜鹃啼血成冤痴。仙凡贵贱势殊绝，心烦意乱知无宜。纫兰经年香气灭，忍此绵邈当语谁。晨兴不能食，夜思不能卧。役役形空劳，忽忽志潜惰。江湖入怀新，乡井合眼堕。一醉三年留，投辖真无奈。挂冠神武猗何人，洗耳松风拂龙鳞。不知有冬漫春夏，了无荣悴空喜嗔。我今何为在尘世，看花对酒长忧贫。长安市儿弄狡狯，变化往往能通神。仙人长爪双鬓雪，弹指东海三扬尘。嗟哉吾党二三子，呻吟蛩駏还相亲。清晨坐起天气白，下照万木浓光新。不须停杯转烂漫，隐几一梦山中春。"
"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之","清末近现代初","陈曾寿","侵晨看花去，落红犹未扫。晨光在松颠，奚童怪我早。几丛昨夜开，迟过风天好。初香未分蜂，正色持窈窕。睡足出严妆，午韵不如晓。坐久三四移，露逼衣裳少。有酒斟酌之，不待杯盘绕。兴尽遂言归，清景付啼鸟。不惜便归去，轻与来岁期。昔年当花时，踊跃犹悔迟。花开到花落，憔悴伤春词。如今异哀乐，开谢了不疑。未见怯烂漫，既见去若遗。随缘徇物我，过眼酬芳姿。人笑看花勤，痼慵中心脾。此寺曾几来，岁岁改情思。思之遗泪落，亦不知何悲。迟到义州翁，静院空游人。夕阳正嫣花，藤杖久逡巡。芳菲看欲歇，独念平生亲。头白今再来，廿载随飙尘。黯黯风雨思，夺此一笑春。戢影忘世间，暂出触光新。作诗寄馀慨，悽恻同沾巾。"
"咏怀","清末近现代初","陈曾寿","哀哉道丧世，消息畴知之。母子一念忍，机发倾天维。决流没一日，??鱼头悲。有鸟名姑恶，哀哀三月时。广室无空虚，再摘蔓离离。黄美不在裳，娲羿相推移。有物何不仁，刍狗天地为。蜉蝣旦夕死，见晓何由期。翳翳园中桑，过夏无人采。夕阳黯平芜，轻筥将何待。春阳二三月，游女如云夥。苔花上鸳机，毛羽生光彩。愿君勿缫丝，丝胶固难解。质灭会有时，性结终不改。春郊霭微雨，韦侯诗句中。菜花灿新黄，杨柳碧丛丛。出门二月半，节候惊冲融。北地易南天，诞漫难为同。局蹐自局蹐，优容自优容。穹庐覆下怨，梦瘗春花红。担荷不可弛，规然理人事。晓憎盘中蝇，暮懔坚冰至。风花徇时妍，露草染春思。芸芸各有托，惕惕独失次。读易绝韦编，不灭忧患字。晓发车殷床，皎皎春愁曙。旧爱痗予心，十载梦中住。初日上金茎，春殿从容赋。宫粉倏飘零，匐匍天缟素。连骑萧寺花，剪烛故人寓。城西有故居，交香几丛树。泪眼竭修河，望将汉月去。粥窗乱村鸡，欲语不得诉。晓来微雨过，木润园气清。新绿低柔枝，好鸟时一鸣。众生欣适候，盎然生意盈。岂忘飘摇期，媚兹旦暮情。得时暂亦足，潸然感吾生。众鸟何啁啾，相群非一朝。所托非恶阴，翔集亦相调。莺老微惜春，鴂鸣使芳销。高翎志远壑，众翼营栖条。飙风捲地至，倏忽寒烟飘。事与终古息，惨共濡需焦。春溪梦故影，故故啼残宵。今夕复何夕，辰良天气佳。比户旗翩翻，灯火明长街。主人设广筵，浓笑红玫瑰。独立扬清歌，歌声何徘徊。似言三山外，浮出金银台。潭潭千春乐，围住玻璃杯。我无忮求念，百忧忽乘怀。嗟我纪岁时，笑颜无由开。社饭罢春明，寒食伤焚骸。缠筒五色丝，徒饵沉湘哀。周易著通变，老氏慎明愚。大哉文武道，张弛在我弧。山川有崩决，寒暑有愆踰。物变极繁芜，造化难为枢。任觉伊何人，终始烦驰驱。早取新法新，晚同迂叟迂。毁既有不辞，誉亦有不虞。九原如可作，精爽徒悲吁。孤灯耿长夜，暗雨流庭柯。虫鸣复唧唧，四壁惊秋多。开卷若相慰，往往言同科。但惜我生晚，不得同山阿。古人日以远，羲驭忽蹉跎。鸡蝇了无辨，问夜当如何。"
"述菊","清末近现代初","陈曾寿","沧海没沉冤，悲壮成叹息。腐草分自灰，何力回萧瑟。永畏世笑嗤，凄其望彭泽。槁木黯无弦，萧寥天宇寂。幸馀霜下花，永此一朝夕。黄农虽云没，秋菊不惜情。终风穷檐底，一枝表孤清。零露不成滴，我思忽已盈。彭泽去已久，知复为谁生。桃李何芬芳，百绕至日斜。退之善春怀，所以纷叹嗟。老盆空阶上，罗列盈霜葩。徘徊尽日影，苦意相周遮。庭木晚萧萧，疏历共生涯。人生若无情，何事惭其花。灿灿黄金姿，高张楚芳色。昔年荐秋筵，四座动嘉客。对之不敢燕，重是盐梅列。及今共萧晨，葳蕤还皎洁。对酒忽悽怆，回念中肠结。物外有日月，得意为我辰。闭门自成世，此花宜贱贫。霭霭天中晖，孤云难为邻。逝止有殊势，浮世多苦辛。山川自悠远，风露以为因。秋尽怀抱空，灯残耿疏影。潇潇风雨夕，相对生凄警。袭露非一秋，拒霜未俄顷。相酬无后期，留命有馀哽。性违气候殊，根损支离甚。护此寸意芳，便恐残年静。"
"哭刘松庵","清末近现代初","陈曾寿","惘惘有不甘，人生极苦相。世缘所缚絷，窘若鲜在盎。傥有脱鼻时，哀哉此属纩。避地逃空虚，忧来辄知向。烦冤彻毛里，山川不能障。名宾何与天，分寸未借让。绘事三十年，未极志所尚。年来逢乱离，杜门尤怏怏。我归当去冬，强步犹过访。神形已支离，愤世气逾伉。画师多享年，冀接汤戴行。世短数亦奇，意气随敛葬。寂寞身后事，酬君涕一放。婉娈相因依，都门火三改。忘形有傅徐，晨夕过从每。义州今眉州，谈艺空千载。南北与中央，尊酒极潇洒。看花过僧庵，吹帽坐磊嵬。小园风露夕，得意东篱采。天地非昔秋，江海遗根在。哀哉祀与舆，竟作龚与隗。好花留岁月，君何不相待。劳生共行役，邂逅岂偶然。畴昔同江舟，佳处多流连。初秋白下柳，落日莫愁烟。秦淮值髯叟，一笑红灯前。焦山匝旬宿，魂梦清欲仙。爱髯夜语长，恨子贪早眠。旋去客姑苏，逃寂沧浪园。树石郁深深，并影栖一椽。微雪映窗光，纪游写长笺。我时不自揆，一一媵诗篇。前年走兵间，渡海随播迁。草草历下游，湖楼爱鱼鲜。京国许子庐，对榻双眉关。朗哦遗山诗，晓梦入凄酸。事迕或变色，意迷迫忧煎。当时咤怪迂，回思尽成妍。逝者不可作，谁听谁为传。哀哀五十慕，头白反哺乌。素衣见京华，匍匐已需扶。局佣黾长昼，夜梦还儿初。昔昔起浩叹，泪墨追为图。老屋三两间，花树围扶疏。微闻太息声，入视惊颜癯。温温诫慰罢，命取架间书。屏息待趋承，喔喔啼阶除。入怀白日光，天地忽已孤。又梦陟高峰，环海如蓬壶。飘飘吹袂过，慈杖遥相呼。魂悸俄魄动，恍然堕床铺。性感非一境，见者犹欷歔。地下今相遇，诉泪当何如。与世微异尚，几希在人禽。衡门踵屡决，可托千黄金。嗟我汉阳师，吾子所温燖。怀贤述旧事，往往涕沾襟。闻子易箦时，微嘑索衣衾。得正可以毙，堂堂本朝心。举世鸟择栖，微木衔已沉。夺我哭国泪，哭子子所歆。子生乱未已，子没乱方滋。迢迢老忧间，积瘁终南齐。孤舟蜀山川，耳顺子规啼。饥驱转北南，呻吟雪犯髭。毕生所造构，讵等鸿与泥。终然一瞑去，蜕化迹如遗。我今得解脱，冥心撤忧思。了知生易尽，不复歆无知。耿耿万端曙，泪接鸡鸣时。"
"苕雪与觉先弟先后寄菊数十种日涉小园聊复成咏","清末近现代初","陈曾寿","东坡谪惠州，携手葛与陶。孤光如海月，寒镜阅滔滔。清吟却老至，宁止诗中豪。我生百世下，忧端两相高。开卷若有得，往往破愁牢。残灯守菊影，藉寐同寒宵。种菊无百本，朝夕涉小园。晴宵定微风，清露一何繁。叶翻急雨态，花漾千珠盘。泠泠沁心骨，匪我衣裳单。沦浃九秋心，岁晚复何言。弥襟万千秋，慰眼难一掬。好花开较迟，已履繁霜肃。安能展过隙，暇及秋阳暴。潜幽或终古，谁与昭此伏。芳馨虽不展，应候聊结束。浮生茧修途，逝者当何赎。亦有高秀姿，亭亭满月相。得霜乃清严，禁雨不悽怆。空室了无悦，得意千载上。龙章虽隽烈，天黥偶遗忘。出为一大事，甘此诗酒放。故人慰我癖，送菊托海槎。诸弟续有寄，幽居忽豪奢。愧我所持约，无物酬芳嘉。资生日以薄，托命馀秋花。秋情月既望，几度减清华。幽姿还起予，破涕回青霞。声焦知悴叶，吟缓悲寒虫。残月蚁曙光，秋梦俄已空。婉娈自婉娈，一镫支霜红。萧寥失依倚，冷抱遗冲融。密移逝可悲，真存傥予逢。一勺有来秋，抱瓮勤未终。"
"三台山山居杂诗","清末近现代初","陈曾寿","阴雨连朝昏，虫鸟共啾唧。饭罢坐摊书，静影自汲汲。野穫秋场宽，寒翔啄馀粒。笠锄辟蔬畦，岁事未遑毕。衣食定须几，辛勤或难给。操约而愿奢，淹泯何嗟泣。养疴适林野，奉母营幽居。南湖最清深，一亩分隈隅。诸弟秃秋颖，力缩辛苦馀。名园足盛衰，天傥畀区区。但惜秋水涸，木石艰航桴。决流溉旱乾，敢怨工作纡。山居日无事，诸子奉肩舆。弄漪坐山光，往往归忘晡。凉风感予仲，朝朝公府趋。红叶被径深，梦熟山中庐。我昔官京华，趋曹日仆仆。戢影今海隅，朝夕困驰毂。命坐磨蚁旋，了不异城谷。书堂踰十里，日往共咿喔。稍演刘项争，未毕论孟读。穿鼻贫所甘，素饱愆岂赎。大千方震荡，狮象竞腾蹴。狂流敢横身，实地谁立足。羡彼山门僧，打扫自结束。颠倒惧喜中，形影何局促。论才及宋代，岂不先乖崖。遗像留僧庵，了了明去来。惜哉太华莲，专为希夷开。不独神清子，事业限炉灰。伊来有成人，古德资扶培。渊源不可诬，变化非一胚。周旋卢郑间，陶范英雄才。留邺及新建，所遇尤奇侅。下士未闻道，拘墟独难回。寸莛叩洪钟，焉能应风雷。残年托细字，积惧当沉灾。海滨事诸老，婉娈忘形骸。愿浥弥天澜，一湔千劫哀。人生实苦相，种种含悽酸。寻常暗饮刃，不在血流川。受者徇一瞑，见者犹缠牵。一端偶接触，万象疢当前。反观傥自觉，不暇人悲怜。陈陈往不复，孕自无始年。誓度无量劫，佛力何有焉。寥廓望前修，褊心遣谁安。径情绝隐欺，差觉灵均贤。多涂趋一轨，何事为生机。发愤以忘忧，孔叟乃孜孜。平生已半世，晨光乍熹微。常恐堕幽忧，闻道曾无时。山空露气盛，虫吟不肯迟。耿耿对无寐，孤灯我因依。山中栗正熟，坼苞满田畛。蒸燖拌酱椒，侑酒滋芳辛。醉中有陶苏，颇洗战国秦。山气忽苍凉，炊香爱松薪。近邻过朱马，数见弥情亲。虽止桑麻言，不杂朝市尘。一丘万事旧，开卷时汲新。冷月与朝阳，皓皓同昏晨。片端且论定，真作山中人。谢子汉之阳，乱世皋比拥。截流逢生源，壁立见真勇。刘叟卧江浔，破寺俯汹涌。苦约过颜堪，远念生敬竦。至诣久寂寥，双茧或破蛹。石径秋气高，夕照明孤耸。何时共游踪，物外一笑踊。"
"南湖晦夜寄怀散原先生","清末近现代初","陈曾寿","湿萤乱开阖，山影霾半湖。噞喁閒格磔，杂沓喧荷蒲。宵沉潜蛰作，万窍争号呼。长飙忽飘捲，飒若幽灵趋。大千入星光，贞明忽巳无。一息拟终古，遥夜何时徂。握云天一角，下有青溪庐。脱袜此偃息，谛吟定何如。苍然化一碧，高穹尔何冤。故躔渐就窄，蚀魄定亡存。流人不惜日，五载移寒暄。相逢海枯年，行见豕零尊。淹留竟何待，去住伤精魂。凄其望钟阜，白头晚相温。寂寞复寂寞，寒潮亲故痕。蚁渡困坳流，出谓几不免。人落忧患中，何异蛙在坎。行行梦当觉，暂未百年满。饿乡虽穷处，正堪一笑莞。德人妙天游，万态齐枯菀。微生独悄悲，终恐法华转。繫梦淮底村，愁步千里积。荷碧水到门，洗眼湖上宅。徇物情易迁，俄复百端集。初年耿志事，千仞瘗冰雪。漫作徐泗游，惝恍对沟瘠。未能六凿通，那救枯鱼泣。所学失平生，衔髓馀惨戚。有如临化消，空养千金璧。孤往违因依，怀远互凄恻。"
"廿一夜梦作书画真有契岁月来无穷二句似翻后山诗意醒后偶有所会遂成二诗","清末近现代初","陈曾寿","新秋送残暑，雨罢来清风。湖天出净碧，尽为窗几供。焚香展图画，往往名山逢。书画真有契，岁月来无穷。但使妙明在，自有精灵通。千秋旦暮遇，何必非我躬。得意已藏密，五家讵能公。知益却伤晚，隘矣后山翁。高峰半云雨，观棋坐一老。楚天巫峡图，千古一画稿。天阴赞公房，壁润龙麟好。想为宏偃笔，变化松夭矫。山谷游落星，燕寝清香袅。小幅对寒山，妙绝无人晓。我读两翁诗，魂梦辄飞绕。何当逢解人，破秘一倾倒。"
"拟渔洋读三国志小乐府","清末近现代初","陈曾寿","来时正伏魄，窈窕魏宫娥。凄绝分香语，空悲更事多。冬猎秋读书，初意何俊旷。可笑群儿愚，踞君炉火上。万事皆鸡肋，还悲去日多。芳樽荐野葛，风味妙如何。独抱汉官耻，新恩宠莫跻。何如题墓道，犹爱故征西。不仁与不孝，异等皆遮罗。新宣崇礼让，礼让奈公何。天命虽吾在，逡巡廿五年。犹闻颁九锡，君岂缀旒然。同流必合污，末路安可避。君不徇虚名，臣食得空器。"
"湖上杂诗","清末近现代初","陈曾寿","九秋积风雨，百昌未全零。坚冰一夕至，水天皆若醒。阴湖晚逾白，浮岚敛纯清。寒云泄莽荡，大岳垂真形。平生爱雪候，砭骨神为惺。谓胜春秋佳，廓然媚空冥。惜哉肃杀刃，空发霜天硎。沈吟竟何俟，独掩梅花扃。雪净高下峰，几点岩腹绿。心知有佳处，禅栖托修竹。永惭枯定僧，片偈了幽独。饭馀更何事，洗钵对寒玉。耽游记坡老，寺寺留芳躅。冲雨洗足眠，钟动随僧粥。有如永嘉师，妙觉参一宿。高风今则无，清景说亦足。咫尺惊藏山，不风成断渡。拥雪闻鸡鸣，高梅见真度。侵窗玉虬肥，隔帐明寒寤。飘花本无心，而与妙香住。清荐狮峰茶，未可倾浊酤。昨收病翁诗，耿耿缄幽素。傥来共扁舟，萧然此中趣。"
"大雪后同觚庵至灵隐寺二首","清末近现代初","陈曾寿","万峰为云吞，玉龙群无首。飞丹翼绝壁，缥渺开琼牖。一径排苍官，须眉俄老叟。寒泉未示寂，犹作风雷吼。众佛相向冥，嗒然我何有。惟馀一钟声，纯白无所受。松颠一夜雪，山中十日雨。寒滴浸诸天，支筇入太古。朗朗登宝坊，密室茶可煮。料无丹霞师，木佛饶两庑。耸肩一觚翁，白地参水牯。我来真空回，见净不见土。"
"洗心阁中菊花开时复园来住一月将别为诗四首","清末近现代初","陈曾寿","早菊争得露，晚菊只得霜。清严一气中，夜夜弥夫凉。秋魂摄缥渺，凝魄为幽芳。隐然堕孤月，破此寒畦荒。霜心与菊性，婉娈成相忘。摇天一杵尽，忽见初日光。飘香经几秋，托根暂尺地。我花如日月，历劫食不既。深明洗心阁，瓶巾在水次。朝帘捲秋妆，欲夺西子媚。下榻来幽人，一月同寤寐。花魂忽入腕，雪壁书奇字。开御绝代芬，别有经天泪。菊固不易知，知菊良不易。三春复一蘖，九秋蕴一葩。陶醉有时醒，屈饥岂无涯。秋心忽荡漾，跨凤仙如麻。一笑睇灵修，玉宇明朝霞。愿为广长舌，遍向人天誇。天胡移我情，暮气横相遮。归哉褊心子，澹对无闷花。相赏必至精，爱极反成狷。落落隐逸图，凛凛独行传。凡流溷终古，花知应泪溅。岂无同心人，颠倒获一见。飘零自根蒂，天地存畔岸。兀然醉吟魂，孤影若相劝。"
"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答","清末近现代初","陈曾寿","骤暖作雪候，晶天忽萧飒。鳞鳞激黯波，殊光动楹榻。泄云掩长飙，扯挦成破衲。残照万古痕，阵雁带孤塔。气兼冰炽竞，色冱天地杂。燠雨两非真，仰立愁阊阖。山鬼不见天，嗒尔何问答。吹息彼何心，万象困噂沓。吾方有菊事，萧然一酒榼。世事虽谬悠，花理固常定。飘风极控搏，独立渠有命。淡回遗世妍，静益寒妆靓。蕉身对散花，维摩了无病。山居接萧寺，深夜发钟磬。真寂动者存，人天感至听。出入一世间，矫放孰为正。世外青溪翁，湖秋常一来。执手隐呜咽，积愤高镵崖。携作富春游，叠锦随帆开。贪山厕俗旅，杂沓争舷隈。丝风繫九鼎，钓者真奇才。登临赚我辈，蹀影东西台。归舟犯深黑，星芒久徘徊。尖风逆浅舵，破席吟空杯。卧庐追亡逋，光景造冥哀。可怜正则痛，自诡昌黎谐。连朝以诗至，远江堕予怀。骑鲸水仙梦，吞象螺狮涯。连墙老居士，淡味等僧粥。日出吸苍凉，日入拥残烛。舂枕饱惊涛，缘空意仍蹙。夙种哀乐深，大千震微触。蒙庄齐是非，骀荡返不复。不如守一者，硁硁转自足。三年结邻居，微许同归宿。繫马终一驰，冰坚反成燠。八表极萧寥，何寄偿幽独。生还竟相见，破涕海日楼。君真晞发侣，我慕必复俦。书丛割片席，朝夕坐万流。因依馀二子，苍天彼何求。连床鸡戒晓，苦语不能休。懒师一尺涕，惝恍诸天愁。排阊岂真梦，臣袖香烟浮。含生愤所切，义敢惭蚍蜉。昭昭九死志，惧为再见羞。君去日淼淼，我思积悠悠。湘累故憔悴，盛气齐包胥。扬己敢辞毁，忠愤谁能踰。飘飘鲁连子，才辩詟昏愚。顺逆虽较然，粪土安可圬。滔天非一族，吾道其云孤。心伤有难言，所痛雠所愉。覆车一丘貉，恢恢信非疏。此辈亦何恤，??悲同鱼。江汉复狼狈，祸水趋故墟。沈吟故侯言，天意终何如。"
"觚庵先生挽诗","清末近现代初","陈曾寿","世短意空多，脱屣苦不早。劳生甘息机，已复伤病老。昔同湖上游，君选南湖好。我营茆三间，君亦架檐橑。新瓦见炊烟，一饭笑先祷。衰迟迫婉娈，窃冀十年保。君多身后言，诙谐破煎恼。我习陵谷悲，常恐迹如扫。安知隔晨别，盖棺事即了。惝怀骤惊触，未信斯人少。冲冻梅始花，怪事出白旐。身世惟残山，供眼伤春心。閒居费幽屐，佳处分微吟。摘茶蹩狮峰，冲雪僵云林。僧楼饭疏雨，树屋眠潮音。还极汗漫游，江舟纵攀寻。上餐子陵鱼，下招真逸禽。往往嚼佳句，却病愈苓蔘。我拾后山馀，君痼简斋深。难放一字过，索瘢契虚襟。哀哉所历妙，回相成萧森。良辰怯孤往，腹痛当何岑。神伤后难继，坡语谶我今。残年所托命，濡煦友生仗。好客君所同，倾耳空谷访。往来践篱落，两家罗酒酱。近伤彊村翁，老怀西河怆。简招强来游，谈笑讵云畅。岂期异路悲，转先嬴博葬。湖涛挟风雨，灯影凄属纩。死非妇人手，此谊古所尚。相送为高贤，君可无怏怅。但遗后死哀，酸膈何时忘。温温度岁约，翻手忍相诳。迟来我何言，相向声一放。知君有遗恋，南湖与青溪。乱后归草堂，藤竹当路迷。苍莽度陇悲，暂洗青玻璃。万事馀挂眼，手植牡丹畦。常约当花时，一醉烂若泥。对宇散原翁，悬寐荒城鼙。携酒邻园花，吟入万方啼。从兹断经过，残杨付乌栖。结邻亦何好，同此积惨悽。今秋重九辰，偕朋破幽蹊。两翁清若鹄，静影相扶携。暂榻尚馀梦，陈迹安可犁。翁当序君诗，契分欧梅齐。报君我何有，触泪书新题。"
"何梅生以荔枝三百颗寄饷报诗四章","清末近现代初","陈曾寿","寒儒气蔬笋，亦饱风露鲜。藏神昨相报，玉肪盈菜园。清晨一书至，说荔甘我涎。如披米颠帖，如许载一船。密语缄密意，馨密在我边。启筐裹新叶，一一赪珠圆。天然冰雪肤，绝代姑射仙。生心色香味，破我金刚禅。百年相见迟，一笑同臭味。空持岁寒心，莫报佳实馈。去年贻素琴，壁悬写空意。但味老苏诗，知音弹可废。林珍虽细物，发兴见深致。及时谢芸芸，孤往极所恣。聊破重深阻，芳香表同嗜。区区缩地心，中有违天泪。东坡昔迁谪，海角挂孤光。林家赏红紫，翟舍叩昏黄。义井独后汲，至味逡巡长。偶过荔枝港，累累照沧浪。父老欣见留，及食邀过尝。海南一卷诗，字字含幽芳。无入不自得，火宅生微凉。披猖今何世，敦俗忽已亡。湿沫相呴濡，良厚诚可伤。襄阳有耆旧，采桑逢佳客。坐之桑树底，曾不废采掇。不知何所言，酬答朝至夕。古人足风味，难为不知说。何当造君庐，晨露正可摘。饱啖三百颗，树下同列席。清坐尽日影，两忘语与默。那能知许事，聊用自怡悦。"
"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首","清末近现代初","陈曾寿","百年本须臾，五十亦非夭。但惜虚岁月，志事付潦草。树木失本根，枝叶分萎槁。自我违双亲，寸蘖生意了。劳生悲惨积，懈学衰病早。濡呴仗友生，发兴佛地好。一笑天海空，倏见轻鸥矫。我生未终昏，入寺必欢喜。落帆宝幢镇，如客见故里。肩舆转寒塘，曲径丹垣迤。鸟声含极乐，松竹净若洗。眼明放生池，修鳞逝瀰瀰。禅房寻旧梦，谈笑犹在耳。颀然晦谷师，出迎足不履。山中寒暑再，尘世千劫里。高僧故依然，倦客真老矣。古人五十慕，我今嗒已孤。劬劳念生我，欲报时则无。推恩谢良友，为我斋僧徒。前后众三三，屏息趋钟鱼。一饭万庄严，天香饫伊蒲。夜殿普参佛，香烟发洪炉。咫尺践初地，龙象弥空虚。慈云垂我前，其上莲跏趺。母佛见非二，人我同一如。拯予罔极哀，跻彼极乐都。信友乃顺亲，宁异释与儒。喜心涕泗涟，缄髓徒区区。沉沉妙胜殿，牵梦今三年。深帘閟香界，六时凝紫烟。清晨净扫地，礼塔来行缠。鹤瘦尽古德，目注西方莲。惟闻窸窣声，拜起衣拂砖。广榻俨卧佛，明灭龛灯悬。更深万籁绝，敷坐同夜禅。寂光摄幻躯，度入清凉天。缅怀至德人，常乐非境迁。一空相往来，兼断际后前。胜境一瞥逢，说宝吾滋惭。"
"秋怀三首","清末近现代初","陈曾寿","微窍沸天地，百虫为一吟。喧夺万籁寂，气噤龙象瘖。长夜何怨诅，切切终古深。意欲驻冥晦，日月不照临。露气裹重茧，九幽载俱沉。天既非昔秋，予亦违夙心。残釭对凄警，横臆蛾萧森。亭亭碧梧树，一夕秋风吹。书来问我瘦，有弟天一涯。气弱畏热候，形貌倏支离。镜颜朝暮异，递变子为谁。肥瘠两非我，刚馁要自知。澄潭映孤月，前路了不疑。愿同保岁寒，过驷犹可追。秀夫沉海中，扩廓窜塞外。志事虽不成，生气千古在。凛凛天泽义，一息持颠沛。君臣二为多，孤舟地非隘。但得肝脑涂，足抵风云会。屯运与昌期，同扶天纪坠。时乎不骤得，谁识我心痗。"
"八月初九夜梦至一处案上书装册甚古翻视为魏晋六朝人诗梁诗标曰梁言齐曰齐言妙趣纷纶盎有馀味醒后追忆不得遂拟二首彷佛所见云","清末近现代初","陈曾寿","回薄万古松，掩抑朱丝桐。相依北窗下，合奏生悲风。霏霏香爇炉，疏疏灯映栊。一弹清我心，再鼓遗我容。声出幽涧泉，始知山雨歇。湿香入庭户，檐卜花初发。一丝收钵云，半璧吐岩月。道人方不眠，清咏自怡悦。"
"十月率室人及儿子邦直女荃视长女疾于庐山之芦林适散原先生先来牯岭过访先生有诗奉和","清末近现代初","陈曾寿","急难来山中，意外与翁会。惊魂亲紫眉，暂分窗日晒。渊明去何之，位置天心怪。云岚媚老眼，稍喜闻见隘。返庐调药鼎，颠风鸣万籁。平生安心方，临事忽破碎。晓窗隔雾雪，一室乃无外。似将入混沌，弥缝大宙坏。身落五蕴中，安能正灾害。累劫儿女恩，镌刻木石界。何时世械轻，忧端释华岱。炉灰拨阴何，静与希夷对。"
"幽忧二首","清末近现代初","陈曾寿","短睡苦未安，长睡不即来。颠倒怖喜间，寸隙肠九回。中峰富蕴蓄，呼吸殷风雷。终然落无闷，天外雄崔嵬。皇天锡幽忧，往复安若命。将身入羿彀，或以不战胜。众峰围夜禅，一月提祖令。未能逍遥游，且入骆驼定。"
"舟过青岛访潜楼四首","清末近现代初","陈曾寿","浩浩东海滨，清晖霭一庐。主人手种树，参天仰扶疏。当阶芍药花，娟娟表春馀。有楼书插架，十万琳琅如。主人朝盥罢，竟日何为娱。掩书即作字，辍笔还读书。黾勉日不暇，岁月忘居诸。庭芜日夜深，足不至门闾。独乐岂真乐，乾坤极疮痡。斯人著此间，天意终何如。清晨闻咿唔，花木静书斋。二子出揖我，循墙谨趋陪。温温子弟色，真疑麟凤来。先生伟衣冠，恐是石徂徕。神州化相柳，童丱为枭豺。种子傥不绝，会挽狂澜回。儒门今淡薄，谁为好秀才。应门老臧获，朴野故不俗。惊喜见我来，致词容有蹙。昨为月十三，丁巳事在目。随主在旧京，亲见宸位复。荒荒十四载，往事堪痛哭。出纸索我书，流品严清浊。书中无多人，胡陈已鬼录。主人深闭门，长岁少剥啄。料无东坡客，教坏君实仆。经年不相见，既见终何言。千钧蚀一发，欲语声复吞。履霜至坚冰，倏见大轴翻。持世上无学，虚陋真乱源。二三浮华士，见贵宰相门。肆毒遂滔天，遗孽今犹存。噬哜悔何及，天道宁足论。仓卒饫一饭，有泪盈清尊。驶帆丁字沽，潮流正浑浑。"
"小极音哑感赋四首","清末近现代初","陈曾寿","中藏失清虚，寒燠乃见侵。冷饮遏肺气，晨起忽成瘖。甚难一字吐，岂凛三缄箴。平生坐口过，忍俊每不禁。恶业有体相，虚空恐难任。病哑暂自幸，寡言神所钦。吾闻古至言，中士先闭心。辛劳念亡妇，厚禀终销磨。经年不得语，床蓐淹沉疴。我今偶失音，儿女殊惊哦。一瞑岂易事，苟活良可诃。回思五十时，久病日欲矬。语妇当远别，来日将无多。彼时意潇洒，心井曾不波。忽忽今十年，年假仍蹉跎。未知生死际，视昔当如何。投艰坐敛手，才疏甘抱寂。进德虽未能，差觉诸妄息。结交诸老翁，一一山丘隔。硕果存义宁，至宝倍珍惜。绸缪袁与陈，每岁约一集。聚处常悤悤，别后苦相忆。晚节得久要，堂堂可以毕。少年雄志事，蒙难誓恢复。人事多乖违，湘累忆初服。便欲入山深，残年付僧粥。钟鱼倘得力，托命老尊宿。旧恩苦难忘，沉吟长踯躅。衰病敢自宽，一息还炳烛。"
"斯儆吾挽诗","清末近现代初","陈曾寿","区区人事君，抚衷有深愧。箓葹或妄收，冥鸿渺难致。波流万人海，肝赡君小异。攀鳞愿始酬，伏枥志莫遂。昂昂千里姿，局促仰徒隶。龙德疑天渊，精魂敛壮士。积惨摧越石，醇酒死无忌。宿昔同驰驱，居困气弥厉。岂意沉寒灰，翻坐回羲辔。辛苦卅年心，回注经天泪。入门惊踽踽，出门感凉凉。昔昔府中趋，室迩人已亡。平时少温熨，忽忽淡若忘。一朝弃中路，触体如金创。始知同志者，不必居相望。精诚共天壤，阔远能扶将。但使类不孤，自慰热中肠。今兹饫冰雪，形神岂殊僵。我行迫西日，复此异路伤。一瞑可终古，谂君志气刚。"
"别西湖六年矣忆幽居之趣率成四首","清末近现代初","陈曾寿","幽居足良夜，月出东峰隅。灭烛坐空明，静极罢琴书。山雨洒一阵，清逼瀹茗馀。几榻入微凉，荷气流空虚。湖光荧暗壁，叶叶风卷舒。何人梦来此，应诧仙人居。山居起我早，晓色犹朦胧。漱齿下阶立，蕉竹清露浓。白云褥低空，上承翠玉峰。氤氲蕴奇彩，俨若挂屏风。山居虽云久，奇景偶一逢。伫兴若有悟，隔水闻清钟。意行沿涧曲，湿屦芳露盈。忽然微风至，奇香不可名。探寻遍高下，众绿掩一茎。长蔓小白花，灿灿缀玉英。馨烈夺兰蕙，娟然发幽情。相逢不相识，一见真目成。誓将表孤隐，图检离骚经。古人有奇趣，寒夜起读书。我庐虽不广，俯仰自有馀。涤虑入秋清，涉想含春愉。生物观气象，弥满忘寒儒。素心期未来，沉吟定何如。"
"散原先生挽诗","清末近现代初","陈曾寿","磊磊苍松姿，翁为何世人。天风石床梦，历劫一欠伸。弃官非为高，绝粮不知贫。见人无过差，谐俗无缁磷。纯天绝机事，老辈谁等伦。精诚屈骚通，茹吐垂天垠。高风遗世间，使我伤千春。一老不能容，神州何偪仄。削迹入匡庐，洪荒忍结舌。喜我跫然来，谈笑暖冰雪。破戒盈诗篇，荒寒留謦欬。浃月难竟留，分手若永诀。赠行语何哀，万缘尽一刖。岂意重合并，三载慰饥渴。回首离合情，嗒焉肝胆绝。冥心馀死灰，回天瘗孤愿。穷途觅归墟，生趣略可见。硕果惟此翁，岁晚矢婉娈。旧京岁一来，深交天所鉴。便拟投劾归，结邻为侣伴。素心约二三，晨夕无隔间。相依守心魂，寸隙聊把玩。此愿深可哀，此约竟不践。六合一游丝，萧寥空畔岸。"
"苏堪挽诗","清末近现代初","陈曾寿","移国属大盗，决藩自名流。罪首张与汤，倒行覆神州。惟君揭大义，华管霄壤侔。海隅始相见，世外深绸缪。忆与散原翁，冲雪凭高楼。三士共残年，冷啜酒一瓯。君意极凛烈，信道无疑犹。沉霾甘死前，已自堪千秋。会合非力能，缘分天所判。行在同入直，昔昔对几案。閒暇极温燖，困急赖助援。繫马终一驰，适遘风云变。一名我所争，假手君所擅。龂龂持异同，公言异私怨。年来我杜门，戢影绝酬宴。数蒙过高轩，旬日必相见。深谈移日影，历久无怠倦。奋慵固殊趣，意外垂婉娈。俯仰数陈迹，作恶供慨惋。毁誉膜外事，慊馁由自断。来日非所期，一瞑倘无憾。"
"苏堪上海所居园中有栝四株李拔可所赠也既来长春故居斥卖栝还旧主今苏堪逝世栝亦枯矣拔可乃作还栝图徵题","清末近现代初","陈曾寿","昔访海藏居，一楼耸孤标。庭前四五栝，日夕望其高。预计十年后，满意听秋涛。孤愤积山岳，物外寄萧寥。终然舍之去，将身托行朝。世事等博塞，呼卢或成枭。楼中意万端，所期难所遭。成败岂论定，孤行一世豪。故居既斥去，还栝亦已凋。荣枯皆有情，草木真久要。我敬李侯意，微物重云霄。魂魄倘恋此，何殊赋大招。长春一亩宅，仅容旋马来。差喜数株柳，垂阴下覆阶。斗室数燕集，酒半行苍苔。冷月挂高树，相看久徘徊。海外来使星，百国穷沿洄。叹诧首相室，陋隘见此才。引退怀旧京，意中搆池台。海棠数百株，盆列兰与梅。行厨具精馔，宾客供嘲诙。心知有难言，艰屯郁风雷。津津可喜事，此意弥可哀。弥天盖世气，阨塞成寒灰。惟馀平生意，长镌故人怀。"
"夜起看牵牛花寒气冻然不可久立慨然有作","清末近现代初","陈曾寿","太白耿残辉，孤月隐云端。鸡声四野起，独袂一何寒。蟋蟀动微吟，欲咽意已阑。一身馀死灰，块影依栏干。苍茫万古去，逝者孰控抟。人道既永息，何者为坤乾。还归入室坐，孤花对汍澜。窜身万馀里，腐心三十秋。毕竟何所得，閒卉相绸缪。虩虩震往来，六合成一丘。魂断故山垄，目极滔天流。非族心必异，况为枭鸺鹠。但求隆二伯，不问党与雠。我今复异此，厄甚刘并州。"
"咏怀二首","清末近现代初","陈曾寿","汉高歌大风，雄气云飞扬。武帝塞瓠子，放歌亦苍凉。高欢攻玉壁，士卒多死丧。势穷解围去，悲感涕泗滂。斛律敕勒歌，声情何慨慷。千古绝妙词，风低见牛羊。古来枭杰士，成败皆非常。奄奄无生气，蜍志诚可伤。宇文夺西魏，实惟割据才。邂逅得令绰，专任无疑猜。不幸弃中道，雄图遂不谐。治丧崇俭素，恐与夙志乖。惟君知我意，惟君知我怀。送葬申一言，失声声已哀。偏局谊尚尔，大业当何哉。"
"伯夔挽诗三首","清末近现代初","陈曾寿","交久晚弥真，意多缘乃促。人事轻隔离，万劫不可赎。悱悱散原翁，硕果此尊宿。温燖吾与子，期约岁相续。北南会旧京，欢笑洗惨黩。颇疑天壤间，嘉会惟此独。绝续勉相保，俄惊坏梁木。苦思寻旧踪，执手同一哭。岂意旋哭君，相偪乃尔酷。残生尚未尽，生意先结束。两心闭所期，胡君遂瞑目。贤豪昔辟地，德星聚海角。创局古所无，十年风扫箨。维子守师传，斯文有付托。同心得二三，濡呴不寂寞。飞书邀我南，频繁情意悫。昔负彊村翁，今复爽子约。温温旧游地，寤寐馀作恶。方知少一人，世味成淡薄。踽踽任与梅，书问泪同落。糊口念予季，狷介少往还。课馀独诣君，时倚破萧閒。书来屡告我，缓急最相关。今无谈走处，何以开心颜。维君笃天性，无间昆弟言。至情结友生，回思逾成妍。殷勤特予厚，旷世垂恩缘。千秋身后事，寂寞谁为传。"
"哭巽女二首","清末近现代初","陈曾寿","深负罔极恩，仰事多疏略。所报在其天，孝女乃见夺。维汝秉至性，婉娈同稚弱。含意难自伸，深爱予独觉。产艰婴痼疾，摧损备酷虐。千辛赎命回，十载一线活。失母尤夐夐，相依命相托。孰云休戚共，转瞬生死各。所愧予昏惘，诊救缓医药。奄忽呼吸间，安然睡犹著。残生留深憾，衔疚入冥漠。昔汝襁褓时，最为大父怜。挈眷予北征，亲抱临舆箯。情景犹昨日，回忆何凄酸。长成适外家，吾母意所欢。俜伶拜辞祖，泪下如涌泉。相视惨至骨，尽室皆潸然。汝婿称谨厚，众雏亦娟联。福报岂云薄，绝少开容颜。神伤丧乱际，胆破畏途边。诸孙怜幼痴，号泣环我前。人生岂有此，老泪为枯乾。"
"年来了无诗兴不成一字夜读东坡海外诗若有所会率成四首","清末近现代初","陈曾寿","灰忍迫老衰，奇穷一字悭。夜读过岭集，诗意忽我还。问诗在何所，百端了无关。非内亦非外，亦不在中间。越女论剑术，破秘只一言。忽然而得之，绝境安所传。平生学为诗，辛勤径难开。中间一转关，乃自焦山回。闺阁失软暖，初未昧去来。残照此江山，霜钟入江雷。此境永不灭，不记人世推。德山事龙潭，积久无所得。一夕侍师坐，告退阻径黑。师为具火捻，欣喜遂来接。愕然出不意，到手忽吹灭。惊悟乃下拜，初获善知识。自此行天下，不疑老僧舌。我于禅机锋，如以水投石。惟此一公案，懔懔箭锋直。至持非以手，至行非以走。如何吾儒事，冰渊全所受。逍遥意悲凉，行歌伤孔叟。出为一大事，宁复期速朽。患身属有私，践形庶无负。何能时去来，由我屈伸肘。"
"感怀","清末近现代初","陈曾寿","晨寤室幽幽，稍见日影侵。万物未入眼，千忧已入心。我琴忧为轸，我剑恨为镡。广陵既绝响，荆高不可寻。魑罔未为灾，乌堇未为毒。乌堇尚可解，魑罔尚可逐。我无箕文德，明夷入左腹。斯人乐久生，嗣祖诚为福。我佛有至言，烦恼即菩提。我非此境界，窃谓佛见欺。颇疑顽钝者，受用佛与齐。愿得安心方，期不到死迷。日难具两粥，有弟羁天南。我今颇丰腴，有时味不甘。丧心莫此甚，高语宁勿惭。躬行未有得，圣语良非谦。阿龙富天机，琐玩皆精致。茹苦有至甘，淡处能得意。奈何醲春怀，酷入冰雪气。区区不汝容，何与苍天事。午君幼禀弱，积健为豪雄。蹇途无窘步，第一能固穷。早完向禽愿，弥勒一龛同。何似庞居士，偕妇證莲宗。觉子癖灵药，刚制良可贺。但愁茶烟馀，寂寂无客过。寅君繁食指，日日忧寒饿。送穷具舟车，反揖仍上座。馀潜两弱弟，异母早失鞠。为馀强择妇，客死殉反目。潜也逃督教，一去迷行躅。径情行直遂，贻悔不可赎。老去万端空，赖存兄弟乐。移心入枯枰，暂得破寂寞。胜负事小小，几人悟死活。分当推枰起，全局覆一著。今日如昨日，今生悟来生。当前不努力，宛转无留停。人生实苦相，何所逃天刑。吁嗟此道场，古德未曾经。"
"次韵治芗观落日诗","清末近现代初","陈曾寿","城居日高眠，奇景误朝绮。趋曹晚回车，长对西山紫。一日复一日，冥行不知止。昼阅尘世容，暮浴大海水。宁知孤根悲，磨旋一蚁子。快倚阁东西，魂归堕乡里。我闻十日出，大千岌崩圮。争斗无时休，中天失旖旎。谁来一矢加，㸌落不可底。万象沉中宵，颠倒孤枕倚。披衣鸡忽鸣，苍莽寸心里。我昔入海天，落日散奇绮。碧浪喷千花，六合横一紫。须臾寒云吞，欲繫不可止。使我太古心，投入太古水。苍茫无垠悲，同舟对徐子。维时岁在戊，衔冤去帝里。回望天路昏，真疑地维圮。狡狯弄群阴，幻出千旖旎。哀哉九重圜，翻作覆盆底。故人就青山，绝景空徙倚。天风撼梦醒，惝恍十年里。江山第一区，夕阳万古绮。云水合空明，晃漾千翠紫。胜游忆焦山，拾级绝巇止。明霞开镜奁，秋潋桃花水。楼台拥烟鬟，金碧射眸子。天人纱縠裳，舒卷一千里。影澄孤塔双，波折连樯圮。六朝烟雨愁，一霎春旖旎。欲以色幻真，持问天眼底。安得身一龛，危栏寄孤倚。寂摄诸界天，永住残照里。盈仄拘墟言，贞明有常绮。下界气空濛，回光生暮紫。孤行青冥中，风雷旋不止。呼吸万星躔，如海纳众水。何者为坤舆，微尘一黑子。燕蝙晨暝争，得失岂计里。志士惜景光，愚人忧覆圮。悲观感苍凉，愉玩爱旖旎。庶人旦暮业，姝暧明窗底。迷阳复迷阳，柴立将何倚。安能造天游，六凿通表里。太行何高高，尘寰失秀绮。我数乘飞车，侧度千岭紫。闻君观落日，立马井关止。独凭天下脊，俯视衣带水。一线走金蛇，绝倒龙门子。天风一徘徊，回荡九万里。缬眼射寒光，太古雪不圮。云幻三两峰，全晋作旖旎。禹力不到处，金轮下无底。春寒冻不出，瑟缩西窗倚。突兀世界观，求君五字里。"
"种菊同苕雪治芗作七首","清末近现代初","陈曾寿","五载长安居，真作长安人。移家城西隅，喜与二子邻。秋来种佳菊，次第评芳新。一秋无杂言，花事徒津津。怀归不得归，贫仕祇益贫。得意疏篱间，味比杯中醇。晨光发奇姿，皛日起我早。皎皎玉盘盂，亭亭众芳表。九幽郁洁意，风露白清晓。沉冥亦有秋，冷士岂枯槁。谁怀汲汲志，既晚无用好。真意不相违，弃捐何足道。灵均赋秋菊，终古以为期。采采见南山，淡磊渊明诗。沉吟二子作，古逸影灯帷。开门汲井阑，雪厚白玉墀。积阴竟滔天，草木其能违。但解菊中趣，虚白原芳菲。皇天赋我知，平居动心魂。寒灰一念在，耿耿不能髡。朝北暮天池，何物为鹏鹍。故园一篱秋，夜梦常温温。物候万不齐，何由讯寒暄。琤然一叶脱，若减寥天痕。归墟不早计，感此大化奔。安能荷鸦嘴，退息南山根。春花态多方，维菊实兼之。吐纳九秋精，变化绝思惟。衣白与衣黄，洒落天人姿。入道初洗红，连娟青蛾眉。缤纷天女花，微笑难通辞。亦现庄严身，狮象千威仪。颇疑造物巧，意欲穷般倕。得非骚赋魂，搏化为此奇。世人立名字，与俗同妍媸。心省不能言，此妙无人知。瑩骨醒寒寐，竹雪明照窗。微风振琅玕，掩冉久难降。亲炉暖宿茗，犯冰浥寒缸。冬严入秋花，清绝不可双。坐觉萧寥心，歛定还在腔。有弟尺书来，计程发龙江。皑皑雪黏天，四极绝吠厖。遥知予季念，楚梦暗兰茳。孤芳此相待，伫听幽径跫。凝阴齐忧端，六合同凛冽。冰锋入瓶樽，却此霜下杰。虚壁荧四照，孤几心光结。岂关护养殊，尽性为奇节。采露忆芳晨，裛袖香未灭。微茫履时心，随序惊飘瞥。万物有成毁，愿续须臾绝。号木晚未休，催年亦何切。"
"临江仙","清末近现代初","陈曾寿","修到南屏山下住，四时花雨迷濛。溪山幽绝梦谁同。人间閒夕照，销得一雷峰。极目寥天沉雁影，断魂凭證疏钟。淡云来往月朦胧。藕花风不断，三界佛香中。七十二栏红不断，绕廊荷气深深。斜阳无限付沉吟。塔尖双卓笔，堤影一张琴。镜里秋妆看更好，低鬟密簇瑶簪。晚来天色坐中沉。四围飞冷翠，都落玉盘心。"
"太常引","清末近现代初","陈曾寿","铢衣翩影堕轻埃，怜我梦秋斋。一片落花哀，问清浅、而今几回。料应天上，巢痕倦扫，偶忆故人来。万劫付琼杯，剩一寸、相思未灰。朝盟烟水暮清都，归去渺愁予。寂寞水堂虚，待重整、留仙旧裾。虫天身世，飘零一叶，还自托秋枯。一笑本来无，傥无恙、春风画图。"
"浣溪沙    己未都门重过云和主人","清末近现代初","陈曾寿","一片红飘去不回，酒边清管自生哀，眼明真见故人来。我隔蓬山馀涕泪，君歌凝碧费低徊。几时花发旧池台。处处香栖隐画梁，梦中谁记旧年芳，逢君花落一回肠。眼底都成浑不似，尊前惟觉意难忘。伤心从道是清狂。"
"采桑子    又赋二阕，呈彊村老人。","清末近现代初","陈曾寿","庵堂点缀西溪好，词翰招魂。一片秋痕，艇子如云尽到门。少章遗节风霜旧，乔木孤根。霜柳全髡，惆怅烟丝一树存。流人泛宅西溪好，愁祓清尊。商略黄昏，一角残山半雨痕。手中容易馨香故，衔泪歌唇。辛党萍根，归北归南漫共论。"
"和莫子亭戊子生朝原韵并谢诸友助刻拙稿二首","清末近现代初","陈融","生日与君同一月，十年以长更难寻。不妨世有耆英会，更爱人谈岭雅音。诗境雨凉情自远，笔风秋劲力为禁。栖心楼畔花如雪，独客枯吭时一吟。花晨月夕兴遄飞，狂狷分投各妙机。怪事近来诗道广，恼人病后酒杯稀。积书历劫珠尘尽，旧梦传人心愿违。风叶感君重检拾，回头自笑廿年非。"
"容景铎画木棉何啸庵咏芙蓉忆越南二友吟寄二首","清末近现代初","陈融","一发青山鹧鸪影，人立苍茫风雨中。八尺龙驹三尺剑，须知汉后有英雄。阆苑芙蓉植慧根，人间天上等销魂。鸾胶不买蒲衣子，尚免名花有泪痕。"
"题利柱石淞沪抗敌图三首","清末近现代初","陈融","鼙鼓东来第一声，临江却敌画图成。将军跃马横戈去，叱咤能挥草木兵。三战先收汗马功，将军解甲不归农。猎回醉尉休诃夜，似有东风亦识侬。淮西欲勒纪功石，题卷还多称妙词。老我犹惭王溪笔，为君一续读韩碑。"
"哭陆亚英依韵序三十绝","清末近现代初","周水平","不约能同各渡东，寒暄相问面微红。芳容才貌群花愧，最感卿卿指示功。太平洋里浪涛冲，漂泊孤身顿变容。醒后不知谁侍护，轻轻报我是阿侬。卿生湘省我澄江，春日相逢在异邦。往事回思皆是泪，积年累月恨填腔。傲骨英英挺秀姿，羡卿偷赋定情诗。当年多少相思意，变作伤心杜宇词。神明华胄感衰微，巾帼英雄海外飞。几辈羡卿卿羡我，哭卿黄土复何希。生死何曾隔太虚，音容笑貌乃娇如。夜台寂寞应怀我，客况萧条当到徐。柔肠侠骨共时无，思虑绸缪若网蛛。最是关心寒暖意，我今咯血有谁虞。不忍池堤曾手携，同游上野联吟题。令人最是断肠处，春燕偏来话絮泥。忆往情深悲苦加，飘零海外在天涯。东风狂打吹花落，凭吊芳魂菜市街。不读赠梅心已灰，偏偏时节近黄梅。空留遗物人何在，化作尘埃土一抔。牙琴一曲奏横滨，绝技赖卿扶校贫。应有馀音飘浊世，长留倩影唤真真。请缨无路感终军，解意慰情端赖君。浩劫悲卿天下泪，有心悼惜挂寒云。玩月日光心自豪，举杯对影乐陶陶。东风一样摧残甚，绿柳依然偏丧桃。宵觇魂魄泪如河，真影难留可奈何。梦里馀音差尚在，声声犹叫好哥哥。东京湾畔写红霞，眷属情成众口誇。海上波涛惊耗简，从今怕见并头花。避暑双双到日光，诗心唐韵句尤狂。佳人谢去沧桑改，茅店空留翰墨香。辞别东京辞大瀛，不行神户绕韩行。家人闻悉俱流泪，愿买情丝绣亚英。犹忆同游比谷园，芊芊芳草绿平原。吟来新句题衣角，点点而今化泪潸。生长湘中惯画兰，渊源家学老青丹。并头一幅知含意，物是人非不忍看。墨少恨多泪雨潸，何时重唱大刀环。当年空绾同心结，薄命哭卿自哭鳏。卿弦未断嘱调弦，临死殷殷又寄笺。不若卿时卿不愿，世间几个似卿贤。群山寂寞水迢迢，如此英魂何处招。家有南阳桑八百，傥来伴我一同樵。恨事语人徒惹嘲，孤魂飘渺在荒郊。男人眼泪真难得，孽海此身默默抛。"
"塞孤 用乐章集韵二解","清末近现代初","周岸登","黯魂销，折柳声初歇。可奈骊驹催发。十里长亭千里别。听倦鸟，呼泥滑。山城晚，噪昏鸦，江练晓，疑新月。度关山远，旌旆风裂。蒙段古柏祠，?主芙蓉阙。梦剪兜罗香彻。晼晚佳期凝望切。休忘了，星回节。芦笛响，遏银云，籸火舞，霏丹雪。问邛池、奁镜谁设。织乌飞，暮雨兰芳歇。浅浅芹芽初发。笛里关河工赋别。斟翠斝，真珠滑。鞭丝饱，染南云，雕镫冷，敲边月。赋从军苦，肠断肝裂。消息渺玉京，醉眼看星阙。聒耳金笳凄彻。豆蔻蛮江新恨切。应记省，归时节。欹角枕，慰劳尘。酌灭盏，融酥雪。照流黄，缣素双设。"
"谒金门 效大鹤三叠","清末近现代初","周岸登","行不得。东望海翻涛立。鳌戴三山飞退鹢。鲎帆无气力。魂断燕南云北。不忍寻君书尺。河大水深天路窄。雁遥关塞黑。留不得。残照觚棱金碧。础绣楹丹衔列璧。太平新藻饰。应劝长星浮白。不忍窥君眠食。瑶殿月波三海直。夜阑闻叹息。归不得。满地冰澌流坼。天外鬼车生九翼。路难军尽墨。昨夜城乌头白。不忍思君颜色。春去春来非故国。送春何处篴。"
"鹧鸪天 效樵歌","清末近现代初","周岸登","尽有微辞赋洛川。云愁霞想散非烟。纵留瑰枕花仍妒，未托蘅香柳自眠。春殿外，晚宫前。织成腰素削成肩。更从神浒超灵后，遥忆江皋解佩年。鹤响天高笛裂云。落花如霰月宫春。只言啼鸟能留客，始信倾城自在人。从事酒，属车尘。可儿争不让王敦。却愁异梦同床侣，难遣唐姬作替身。"
"河传 效金荃集","清末近现代初","周岸登","洹上。愁望。五云东。妖鸟呼风故宫。逝魂毅兮为鬼雄。残虹。黯然收晚空。泣尽琼瑰春梦短。归路远。班马嘶声乱。苏门山。漳水环。百泉。鹤飞新冢边。天上。惆怅。况人閒。神女金丹鍊颜。桂宫夜长生薄寒。膏兰。泪釭霏紫烟。十二屏山轻梦转。春已晚。楼隙故钉换。许飞琼。梁玉清。碧城。散仙成武丁。"
"荷叶杯 效浣花集","清末近现代初","周岸登","忆昔九华春殿。曾见。簪笔内官娇。半眠人柳斗纤腰。初伴众仙朝。谁吊故宫烟月。轻别。春去更无春。扫眉才调美新文。香案带愁熏。怅望凤城消息。沈寂。银液镇惺忪。雒尘湘佩两无踪。蟾锁齧珠栊。啼损夜灯愁髻。弹泪。和墨写相思。帕罗犹认婉儿诗。江令鬓成丝。"
"临江仙 效红叶稿","清末近现代初","周岸登","蜀葵花谢湘兰老，海东黄竹阴阴。杜鹃啼血满华林。辇尘菭绣草红心。露脚斜飞蟾魄死，六宫白柰同簪。燕云如纛浊漳深。邺台今夜叫春禽。曾逢詹尹长安市，火龙妖谶堪惊。翟泉苍鸟入高冥。隔年芦管闹江亭。枯骨浪邀充国表，很山顽石无灵。哀章铜匦泽狐鸣。楚兰瘦语半芳馨。"
"忆江南 效阳春录","清末近现代初","周岸登","柳絮漫天飞似雪。记得逢君，落花时节。年芳如梦梦如尘。枉抛书字托南云。尺鳞轻漏春消息。殢翠尤红，错怨江南客。锦鞋颠倒卜今宵。佳期早晚验归潮。妾似井桃君似月。又是今年，牡丹时节。阳差阴错几曾谐。枕屏幽约誓金钗。桃开井底知难见。月丽天心，应照离人怨。怨君仍自望君归。将心比月仗君知。"
"望远行 效琼瑶集","清末近现代初","周岸登","修竹弹蕉费绿章。谣诼蛾眉自伤。兰芝应未妒都梁。酒边时送吓人香。倾北斗，嫁东皇。一夕催成闹妆。呼龙招鹤护瑶窗。尽从花国斗芬芳。胜读诽谐九锡篇。轻逐淮王上仙。莫将儿戏效阳源。君家选事自空前。恩未谢，印先刓。变色鸾笺凤笺。曾邀十赉降茅山。朝元圭璧奉千官。"
"河渎神 效橘斋集","清末近现代初","周岸登","沈玉大王祠。越巫歌管参差。浊流桃浪舞冰夷。怪他新妇来迟。望若汪洋惊河伯。泪绡红浣鲛室。洲上蜻蛉生翼。断魂犹恋倾国。封禅塞宣房。绿文朱字荣光。鲍家抒颂庆灵长。爵台春锁临漳。海浅榑桑红翻血。杜鹃啼尽花歇。王母云旗飘忽。故宫愁吊明月。"
"十拍子 效珠玉集","清末近现代初","周岸登","鹤乳难论胎卵，蛙鸣莫辨官私。星拱北辰应忏斗，电笑东皇也费辞。簸扬安用箕。郑国?争内外，陈仓宝失雄雌。蕉下鹿空朝梦误，泽底舟亡夜壑移。帝台如累棋。逐客方除秦令，官仪旋变华风。重见汉家初约法，更效韩非竞说丛。聚蚊喧太空。地下如逢魏武，西方笑倒拿翁。多少碧天沧海事，写入霓裳法曲中。沼莲飘露红。"
"庆金枝 效安陆集","清末近现代初","周岸登","白茅人是仙。伴星月，竞婵娟。碧云离合太无端。仗星替，月轮圆。药娥梦里荆台远，解珠佩，赠金欢。妃星嫔月誓先寒。背人语，问天天。缺月飞上天。老蟾泣，桂香残。结璘愁魄暗中圆。抆清涕，别河山。奔星吊影明河里，讯占梦，闰余弦。饶他璧合又珠联。奈星月，总无言。"
"小重山 效庆湖集","清末近现代初","周岸登","春殿披香绝代人。凤麟书小诺，唾珠尘。支风给露费平均。鹓鸾侣，轻妒楚腰身。绣被卷浓熏。鄂君劳怅望，舞狂鳞。鵔鸃飘拂气干云。芙蓉幕，雄剑拥芳荪。锦瑟无端五十弦。弦弦胶柱鼓，怨华年。落花中就奈何天。欹方枕，鸾想破红禅。凭梦剪湘兰。九真邀帝所，小游仙。露帏星幌损清眠。灵均远，和泪浣蛮笺。"
"采绿吟 江亭暝倚，众缘生秋。依蘋洲谱，自写倦怀","清末近现代初","周岸登","远目危亭倚。渐影转，日趖西。苍葭溯梦，野凫飞晚，菭甃寻诗。掩尘襟、托恨哀弦里。绀天碎戛玻璃。酒肠深，眉痕浅，青青盈望难寄。愁妒损烟波，沤盟嫩、莼丝冰藕同脆。小劫阅华鬘，恋旧著荷衣。动长谣、山鬼骚心，曾城迥、抽笔赋无题。徘徊久，阊阖送凉，弦月露微。短笛风前倚。故苑水，国门西。黏天绿树，绕堤芳草，宜画宜诗。剪沧波、碧浸银河里。万妆镜澈琉璃。藕丝长，蘋飔软，凭将清恨遥寄。因念锦城边，花潭上，遨头歌筦柔脆。小酌忆当垆，几贳却春衣。认襟痕、残酒香留，行吟苦、菭壁更慵题。归期阻，辽鹤梦中，曾识翠微。"
"忆旧游 丙辰重九同孟癯及番禺沈太侔宗畸集陶然亭，题壁","清末近现代初","周岸登","记凫潭买夏，刹海延秋，龙树寻春。霁雪轩窗好，送西山冷日，步屧深尊。少年漫挟豪兴，欹羽倚争墩。乍睡醒昆仑，重寻鹿苑，无地销魂。犹存。甚风景，叹霜饱花腴，藓篆云根。絮酒浇香冢，借一杯呼起，残唱秋坟。旧人醉郭应笑，席帽逐黄尘。问更几重阳，凄然故国余泪痕。饯秋秋渐老，待挽秋和，愁伴年涯。鬓侵吴霜重，怕欹冠映日，妒了寒鸦。背人倦叶如诉，红怨泣尘沙。便画壁程歌，芳颜借酒，懒咒唐花。兹亭惯游赏，奈败芦声乾，衰柳丝斜。金碧残阳里，看江山如此，同叹无家。断词字灭慵认，春蚓杂秋蛇。但望极觚棱，严城暮角羁恨赊。雁来人是客，雁又归人，今尚天涯。待寻书空字，但云罗暮碧，淡点栖鸦。暗尘乍簌玫柱，凄调落平沙。恨泪菊迟开，霜枫渐染，也当看花。登临怕回首，记信马东门，扶醉南斜。辽鹤归飞后，叹巢林江燕，知傍谁家。杜陵健笔犹在，吾道一龙蛇。任写尽残砖，诗魂渺漠秋梦赊。"
"八犯玉交枝 次日朝霁，与克群踏雪至江亭，归而雪复大作矣","清末近现代初","周岸登","愁倚危亭，禁城西角，恨压暮山无语。千顷琼瑶供碎踏，那辨凫潭龙树。花宫鲸杵。韵落三叠单于，敲寒摇梦声酸楚。谁道去天三百，偏迷归路。不知是月是霜，是花是絮。兜罗肤寸承步。又疑是、流云沈羽。倩谁款、玲珑珠户。怕回雪、尊前罢舞。藐姑骑鹤轻飞去。问玉戏人间，留仙旧曲今能否。寒甚尧年，运丁贤劫，问鹤鹤应无语。人悯冬穷天更惜，幻作银城珠树。圆穹低杵。岁晚孤客衣单，围炉谁为添薪楚。还被冷风吹泪，琼瑰盈路。忆曾赋笔裁圭，诗心拟絮。一时山雅扶步。宴梁苑、纶巾欹羽。更谁管、堆檐填户。正屏曲、传歌按舞。昔年风措今销去。便换谱阳春，情怀记得阿连否。"
"摸鱼子 用遗山芳华怨填","清末近现代初","周岸登","问人间、画工谁画，娃儿十八眉妩。仙人玉骨来天上，娇踏雁沙金缕。春是主。又可奈、朝云一片难成雨。辞枝坠羽。听轧轧东华，香车送出，都是断肠语。芳华误。亦有通侯戚膴。金鞯貂帽何许。相如四壁堪偕老，奚事白头轻赋。花也妒。莫更向、琵琶弹作离鸾谱。零歌剩舞。怕蝶恼蜂迷，珠啼翠怨，飞絮委尘土。为珠娘、再歌金谷，娃儿添写新怨。天公老眼真情物，菱镜破来春半。车毂转。两不死、雄蜂雌蝶双双见。胡沙路短。认绿发如云，红脂透肉，香滑小娇面。芳华换。刻骨相思百炼。洛花无力春晚。千围万绕看难足，倾国倚妆飞燕。堪眷恋。更莫待、风吹雨打空肠断。秦宫未远。纵圣药研丹，长门买赋，啼梦冷秋辇。"
"齐天乐 会理木棉","清末近现代初","周岸登","碧鸡初祭行人去，荒江倦邮归晚。树点鸦犀，林烧凤蜡，千尺珊瑚光烂。蓉城路远。正旌节鸾回，锦标霞建。赋笔文园，自研丹露写琴怨。攀枝还忆旧赏，叹蛮花瘴草，星鬓都换。泪洒红桑，烟生紫玉，消得年来肠断。交柯恨剪。怕珍翼惊飞，万镫虫泫。罢舞锅桩，茜绡随梦展。碧浔残醉扶难起，霞飞梦云千树。赤雅风谣，朱鸢草木，裁入南强花谱。瑶空昼午。正丹噣偷窥，半零红露。细点蠃杯，酒边和泪写芳句。蛮春消息未款，换巢鸾凤，杳愁染香絮。怨惹赪桐，词工绛雪，赢得天涯羁旅。胎禽绀羽。甚鲛室珠惭，荔宫人妒。照眼繁镫，背城催暗鼓。"
"兰陵王 吊郑叔问文焯，用清真韵二解","清末近现代初","周岸登","断魂直。归访芝崦瘦碧。游仙事、空想寓言，石老梅枯照颜色。青山换故国。争识。銮坡旧客。江湖梦，寻鹜伴沤，晞发阳阿涕盈尺。词篇半尘迹。叹绞敛斜衾，香烬瑶席。鸺啼鹃语催寒食。嗟夙世兰锜，寓公吴苑，流风余韵话置驿。问天吊穷北。心恻。素怀积。念石帚云薶，花外音寂。华严转眼悲何极。怕鹤帐新鬼，告哀邻笛。沧洲残画，剩蠹纸，泪尚滴。冷吟直。愁写分山断碧。皋桥上、重赋五噫，佚老无归怨春色。微箕尚逊国。安识。青蝇吊客。巫阳下，招取散魂，双阙岧峣去天尺。孤云荡无迹。算几辈词仙，沤鹜分席。西山薇苦谁能食。寻一卧江介，梦回青琐，沈沈梅讯断雁驿。送穷誓投北。休恻。半尘积。叹鹤化天寥，琴碎音寂。流波雅引哀何极。定月夜仙掌，自吹残笛。精灵如在，漫笑我，借泪滴。"
"苏幕遮 寒夜，和云史","清末近现代初","周岸登","旧怀孤，新恨永。唤酒垆边，花影扶人影。怕向当筵呼定定。雪咽冰餐，省识中肠冷。念家山，天样迥。剑外杯心，鹤响哀猿警。甲帐绣襦仙意静。一卧江关，耐得三年醒。梦华疏，愁味永。急景凋年，转烛浑无影。碧海青天心不定。漫斗婵娟，谢却梅魂冷。雁书稀，川路迥。病骨支寒，耳厌鼍更警。四壁鼾雷喧里静。缺月窥窗，坐对成双醒。"
"三字令 用韵，二解","清末近现代初","周岸登","燕月黯，楚云长。练秋光。歌捉搦，舞伊凉。縆湘弦，捐汉佩，醉千场。星怒角，斗垂芒。梦飞扬。哀野哭，搅刚肠。中贤人，辞酷吏，卧江乡。蛩语涩，雁声长。惜流光。寻旧梦，贺新凉。偃龙须，邀麝月，散欢场。灯坠豆，睫生芒。倦清扬。收凤纸，费鸾肠。蝶蘧蘧，风习习，是何乡。"
"调笑转踏 姑苏台","清末近现代初","周岸登","游鹿。苏台曲。歌舞才停荒草鞠。吴波渺渺吴山簇。三策当年谁属。怒潮犹射胥门目。一舸鸱夷空逐。萧瑟。悲倾国。梦断三江迷七泽。细腰还舞新君侧。只有溪菱堪食。君兮窜死臣奚恤。莫遣湘累呵壁。朝暮。瞿塘路。谁拨痴云开梦雨。灵涛飞落巴江怒。怅望巫娥何处。非关宋玉夸词赋。应怨高丘无女。荒草。燕郊道。马骨如山霜皓皓。遗墟落日增凭吊。准省当年襟袍。霸图易世风烟扫。惆怅英雄空老。数骑。楚歌里。事去犹嗟骓不逝。还乡衣锦真儿戏。把酒凭高无地。寄奴移晋非男子。剩得江山如此。风起。思皇士。四皓来归安太子。楚歌声断悲人彘。愁听宫中鸣雉。安刘者勃知之矣。高帝雄风谁嗣。铅水。空零泪。子弄父兵诚有罪。茂陵望断泉鸠里。大药徒寻方士。狱中已见真王气。虫篆曾孙名字。寒雨。西陵树。疑冢千年无寸士。陶泓尚入文房谱。褫尽奸魂终古。望陵无复陈歌舞。唯见荆榛狐兔。崖树。秦淮渡。细雨汀洲飞白鹭。斜阳门巷乌衣语。燕子飞归何处。景阳宫井胭肢污。愁赋江南春雨。春水。当涂地。江上梁山相对起。佛狸几岁为天子。目断江东千里。三千歌舞卮言耳。凭吊新词虚费。"
"浪淘沙慢 南昌战后城望，用清真韵","清末近现代初","周岸登","坏云堕，灰飞万瓦，雾锁千堞。残血经霜藓发。哀笳傍水弄阕。恼客子、登临羁绪结。旧游地、阁毁亭折。似唤起、虫沙对人语，江山共悽绝。悲切。故乡乱久离阔。叹道阻归难，青天远、未语声暗咽。嗟后死堪怜，遑问生别。向凤泪竭。凭梦寻同照，家山今月。魂溯回风酸波叠。流红殢、旧腥未歇。乱鸦起、飞鸣城上缺。战尘黦、碧化龙沙，助暝色、同云惨澹催春雪。战血洒，仙坛恨结，绀露零碛。断骴侵苔废绿。阴磷罥水漾碧。映冷月、寒芜新骨白。向夕听、铃铎钟鱼。带步虚、幽怨似邻笛，愁黯四山色。脉脉。我怀问取仙释。问千劫成毁，何匆遽、人世都如客。如电光沤影，云飞无迹。醉生梦死。自宽为志士，忧来翻窄。双泪向同情倾泻。真哀乐、旷代靡隔。等胞与、无情便路陌。有情底，便有冤亲，怅恨极、伤今吊古难终拍。"
"水龙吟 诸迟菊捶琴词赋桐绵，不减坡仙杨花，借其韵赋木棉绒","清末近现代初","周岸登","碧鸡招罢南云，万灯红映珊瑚遍。攀枝春赩，露房秋坼，雪轻云软。铺以兜罗，织输吉贝，吹从葭管。任蛮书峤雅，辨章方物，图难状、吟空远。还问衣芦闵子。试装成、助寒偷暖。碧浔旧赏，虞衡新志，骖鸾客倦。午枕欹云，桃笙敷越，薯莨休点。伴蕉衫葛帔，青奴葵扇，怕秋风怨。百年湘绮音尘，蜀才凋落牙琴碎。学通许郑，文追扬马，竟成何事。石室爵离，礼堂马磨，侯芭哀泪。更君山徒赭，鹃魂化碧，怕无地、容高睡。堪叹世人皆醉。向湘皋、谁寻捐佩。康成都讲，季长女乐，萱苏蕉萃。私淑何人，说经成市，遗书愁坠。况旗亭障扇，流传剩谱，按银箫字。"
"酒泉子","清末近现代初","周岸登","拄笏抽簪。曾记漓江西路。雁风遥，鸢瘴暮。武溪南。几年江上稳收帆。归趁郫筒初熟。闼排青，山夺绿。梦魂忺。吹网织帘。梦识春愁来路。断肠时，收泪处。思潭潭。海棠桥畔郁江南。吟到落花红扑。荔枝香，卢橘熟。整归帆。"
"倾杯乐","清末近现代初","周岸登","泪渍鲛丝，尘生雁柱，检点旧时愁印。谁道愁来成阵。梦断层城休问。荧荧栖颊啼红揾。日如年、年逢秋闰。都来一寸心曲，曲曲回肠自忖。历日先庚，灵符遁甲，吐火越巫传恨。仙乐参差无准。环佩归来风紧。麻姑隔座神清稳。背轻搔、春纤愁损。啼痕莫遣灯照，玉箸抛残泪粉。"
"应天长","清末近现代初","周岸登","蝶酣蜂腻黄初褪。印枕霞添星颊晕。月一梭，心半寸。宛转思潮无定准。卜瑶钗，挑翠鬒。慵剔玉釭虫烬。未了人间沉恨。背灯羞见问。曲阑回合闲凭尽。绕砌红苔滋泪粉。簟波长，香篆烬。柳外归鸦啼阵阵。月牙梳，云母笋。霾镜尘奁慵近。待卜蹉跎期分。过云沉雁信。"
"凤衔杯","清末近现代初","周岸登","梁尘轻拂红襟燕。凝立尽、绿芜池馆。惆怅人天，难觅伤心伴。空独惜，佳期晚。楚兰伤，楚魂远。弦语促、雁风吹断。长是丁香不放眉头展。休问愁深浅。青云孤却沧洲愿。愁见说、紫溟三浅。一寸柔肠，禁几车轮转。乌头白，驹光短。一声声，是河满。歌未阕、泪尘轻泫。底事愁生独在金尊畔。魂逐哀弦断。城乌头白暝归烟。化鹃啼、魂返何年。又是哀蝉吟后叶飞前。瓶落井，箭离弦。宣敕促，赐恩偏。景阳钟、仓卒分筵。知否丽华琼树异今番。麟笔待新删。"
"胡捣练","清末近现代初","周岸登","菖蒲花老是来期，惭愧金盘霜蒳。人世悲欢离合。梦被重衾压。江南消息断江梅，鲁酒愁来慵呷。破冻寒蕤应怯。犹见黄羊腊。钿窗云母结冰花，冷袭膺襦腰衱。香烬屏山金鸭。偎炊慵离榻。个中滋味薄情知，谁管筝尘栖箧。漂泊玉珰缄札。待答何由答。"
"雨中花","清末近现代初","周岸登","纸罅风尖衾似水。惯误我、灯花报喜。官阁梅迟，玉楼霜重，无限伤高意。悔不向、黄公垆畔睡。觅残梦、红箫漫倚。费泪湖山，供愁杯盏，醉也和天醉。梦便逍遥呼便起。了不为、仙期曲会。破贼新归。围棋正劫，休管儿曹事。漫笑我、难成归隐计。更休问，逃秦甚地。怒轼官蛙，谣监市虎，也要人回避。"
"醉花閒","清末近现代初","周岸登","星澹天河绳影直。霜浓铅泪白。鸦影下芜城，尊酒开离席。愁多言转默。忍更深相责。此情谁会得。妾心长只逐君行，不归来，何处觅。曲曲屏间春梦隔。愁罗凝旧色。山枕隐红潮，筝雁移秋泣。梅根连远驿。梅信偏难得。并禽双比翼。梦随珍偶度金微，塞云黄，边月黑。瑟瑟弦孤筝雁急。漏沉天寂寂。鸳瓦点霜明，扶影嫦娥立。欲眠眠岂得。帐背笼灯黑。梦遥魂是客。青天碧海此时心，绮栊疏，生晓白。"
"西溪子","清末近现代初","周岸登","齧臂齿痕犹在。红晕守宫禁待。卜团圆，灵镜赚。年芳换。盈望汉清河浅。欲渡苦无舟。接天流。春苑舞红轻改。香沁压愁麟带。宝筝空，弦欲断。啼难唤。雁泣尘飞寸管。眉语懒回头。错凉州。犀枕睡痕春在。眉样薄侵山黛。竟床花，香梦远。魂堪断。拢翠步摇金颤。帘影小红楼。罢梳头。"
"玉团儿","清末近现代初","周岸登","海棠经雨胭脂薄。蝶魂殢、沉香睡觉。露网蛛悬，芹泥燕污，谁理僮约。画梁不展秋千索。撼屈戍、金蟾齧钥。玉女蜚廉，虚供洒扫，铅泪红阁。香迷带眼腰围约。瘦应怯、寒梅小萼。倩影亭亭，开帘还怕，眉月窥着。回波不怨春潮错。怨锦字、修麟枉托。阅尽花时，红啼翠泣，谁管开落。客衣不耐吴棉薄。雁声远、鹃声又恶。柳拜楼心，花底帘额，寻梦无着。饶他足茧丝偏缚。醉醒半、随人惋愕。孔漏虫天，年穷鹤语，愁款觥酌。"
"蝶恋花","清末近现代初","周岸登","卜得归期归未定。画里吴船，梦里潇湘影。消息楚云迷远近。断魂夜夜惊秋枕。喜说刀头圆破镜。照见啼妆，泪粉腮红印。长托春酲慵不醒。闲花无数飘芳径。丝雨濛濛香篆定。隔住屏山，细写伤心影。恨比天长除梦近。梦回泪溢鲛绡枕。且慢焚琴还咒镜。镜屉琴囊，历历春纤印。残酒醒来愁未醒。飞红扑簌迷鸳径。枯坐冥心疑入定。电火飙轮，历历华鬓影。昨夜星辰天路近。断云和梦迷山枕。泪滴苔衣侵石镜。绿满江潭，不浣残红印。杜宇啼春春未醒。涓涓暗水流花径。"
"莺声绕红楼","清末近现代初","周岸登","识得鸳鸯两字无。琐窗里、凤纸教书。为谁亲解大秦珠。愁压绣腰襦。金缕君听取，花枝晚、莫怨青芜。恣君怜爱倩君扶。啼红满氍毹。怨缕圈花罥井梧。花须细、苔脚愁苏。梦回青鬓事模胡。还刷凤翎无。如海春愁在，销沉尽、兔死生乌。春人休怨镜鸾孤。红靥为谁敷。鹤市山花泣倒梧。惊魂定、重问姑苏。烟生紫玉更模胡。还忆苎萝无。西子湖光改，吴歌咽、子夜栖乌。遥怜怜女效颦孤。犹说胜罗敷。"
"夜行船","清末近现代初","周岸登","血沁湘筠知泪费。胭脂井、落红轻洗。不采婷花，还赓鱼藻，谁省玉妃憔悴。赋就招魂愁剪纸。休重按、寿人安世。料得归来，空宫环佩，清涕月明铅水。露泣金床云母桂。鸾胶冱、断弦谁理。破镜飞天，椒泥沉井，中有玉儿痴泪。帝子瑶池春梦里。蘅香灭、倩魂难起。月死珠伤，鹃啼花落，休问殿芳婪尾。"
"恋绣衾","清末近现代初","周岸登","寒花凄碧竞晚芳。画屏空、凉月侵窗。愁费尽、春人泪，小蛮腰、慵舞倦杨。绮栊珠箔依稀认，枕奁间、休爇断香。寻不到、西州路，蝶魂轻、春窄梦长。枉抛才笔赋上阳。怕人嘲、天宝旧妆。愁暗长、红心草，玉钩斜、萤恋夕凉。十香遗曲焚椒录，井华清、留镜圣狂。依旧是、瀛台月，甚宵宵、犹照坏墙。"
"愁倚阑令","清末近现代初","周岸登","青萝馆，碧梧廊。怨宵长。病叶泣秋谁互答，有寒螀。弦语萧瑟金商。移筝雁、胆怯空房。曲曲天河帘影隔，九回肠。钿霞黯，袂云凉。踏春阳。未省弓弯何世舞，问伊行。裙褶香印迷茫。谁能画、九叠屏张。遗襟捐珠劳远梦，落潇湘。巫云湿，楚波长。忆虫娘。瑟瑟秋眸回倩睐，损清狂。持劝红泪盈觞。尊前已、舞换伊凉。一夕灵风飘梦雨，滴空廊。依珠槛，窣瑶厢。水沉香。笼住娇云痴不散，试春妆。应惜轻负年芳。冰苔点、花唾痕凉。帘外微霜帘内影，楚兰伤。"
"遐方怨","清末近现代初","周岸登","鹃吊月，鸟呼风。骏骨龙媒，翠华西巡天厩空。血殷宫锦障泥红。渥洼神物在，感怀同。花唾碧，泪珠红。裥衩仙裙，绛河春潮波不通。甃苔凄映绮疏栊。石华谁揽袂，问修容。蝉钿委，凤帏空。结绮临春，景阳歌残沉断钟。落红惊叶舞回风。御沟长蹀躞，水西东。麟髓簏，獭脂筒。剪发涂眉，脱簪非关秋扇风。却怜金井坠芳桐。绕阑悲露草，两心红。琼泪赤，砑笺红。锦臆缠绵，一篇无题词思慵。却愁难寄此心同。为君歌读曲，梦魂中。莺燕老，凤鸾空。旧色罗裙，酒翻慵歌休洗红。织愁如醉曲尘风。撇波鱼尾赤，病秋蓉。辞凤辇，泣鲛宫。冻合银瓶，竟床馀香分绿熊。麝尘栖簟掩熏笼。几人簪白柰，吊惊鸿。"
"红窗听","清末近现代初","周岸登","月午帘空花侵水。人意远、隐囊斜倚。旧愁端是无寻处，惹新愁不已。习习红芳凝夜紫。筝尘湿、休弹苦调，弦中有泪。泣残银蜡，泫铜荷凄对。细数花须招凤子。应省识、解红深意。怨黄愁粉行烟重，被飞花惊起。见说深尊歌板地。曾邀得、词仙夕降，修箫月底。酒怀浑减，问伤春馀几。"
"思归乐","清末近现代初","周岸登","瑟瑟罗衫芳泪旧。愁暗锁、烟蛾双岫。月底落花红欲熘。蓦里觉、影欺春瘦。似此销磨禁几昼。悄一似、睡残人柳。俊游嫩约过燕九。不须笑人僝僽。乳发倭垂钗影熘。应不妒、藏鸦新柳。着雨海棠飘砌后。莫笑我、为春销瘦。畹晚佳期凝望久。惹恨别、梦残人旧。镜盟隐约尚在否。好天月圆时候。"
"忆汉月","清末近现代初","周岸登","休怨雨筛烟簸。欲斗腰肢无那。柳丝长带小眉颦，谁管燕飞莺坐。隋堤西畔路，魂断处、月欹花妥。泰娘歌倦不胜啼，娇掷茜罗香污。魂逐断云风簸。幽梦迷离难破。打窗帘蒜乍惊回，挑罢玉虫斜坐。兰膏凝夜绿，愁更卜、鬓边钗朵。曼陀花发是归期，谁道竟成乖错。鬈发月梳云裸。娇称星匀霞亸。镜菱香玉不禁销，却费水沉熏坐。青鸾无计问，应有恨、碧蛾双锁。雁云消息叩心期，书字报来偏左。"
"锯解令","清末近现代初","周岸登","刺桐新乳凤初归，遣画入、葳蕤绮扇。春人持与障轻盈，几引动、倚栏望眼。墨痕泪溅。底许飘香送晚。输他扑蝶好心情，却惹起、旧愁似线。海棠娇靥殢春红，剪绛蜡、宵沉睡浅。碧城青雀不飞回，尽泫断、恨眉醉眼。曲阑凭晚。凄绝秦筝雁短。霞笺缄泪寄相思，莫絮问、认巢语燕。小池西畔砌苔痕，历历是、双鸾立遍。题裙封帕自销凝，枉掷却、好春过眼。俊游负惯。绿怨红愁不管。丝阑香茧写新词，恰按就、韵长拍短。一春消息凤鸾空，掩绣阁、花深月浅。比花憔悴月凄迷，更瘦损、带移旧眼。断云送晚。无那天长梦短。玉虫休更误归期，且卜向、压钗白燕。"
"眼儿媚","清末近现代初","周岸登","琴边风雨笛边晴。花雾隔春星。伊人宛在，珠抛瑟瑟，玉泣亭亭。烟波眉黛同销黯，心绪乱风灯。凄然拥髻，梦辞秋辇，泪洒红萍。春风曾不管盈盈。江上客愁生。天寒袖薄，夜长霜重，立尽兰更。翠禽枝底销魂语，幽梦碎春声。梅边笛送，佩环归也，消息层城。一枝寒艳照窗明。仙梦冷瑶京。清尊夜雪，笼香纸帐，叠鼓春城。屏山写得疏疏影，愁思接丹青。零陵旧事，梅潭素萼，水面轻盈。"
"踏莎行","清末近现代初","周岸登","露板蓬沉，风筝线断。悄魂轻逐游尘远。珠栊隔雨滴寒更，泪侵印枕芙蓉面。别梦三千，愁城十万。欲芟离绪无并剪。双眉懒画待君归，归来验取痕深浅。旧酒尘襟，新歌障扇。江湖十载经行遍。当筵禁得奈何声，试妆巳自随年变。笛里惊魂，花边倦眼。旗亭画取兴亡怨。过江涕泪满青山，无人说与当时燕。恨逐香销，帘和梦卷。筠屏悄倚闻歌倦。逢春病酒懒心情，转喉涩却龙香管。泪玉一緺，啼妆半面。登楼揾断横波眼。花前恁自不禁持，云沉月闭吹笙院。"
"小重山令","清末近现代初","周岸登","倚沼初凉恋葛衣。镜边人影瘦、绿苔肥。秋痕不唾嫩烟支。风漪细、清话醉吟时。松鼠乍窥篱。檐花飞扑簌、小窗西。归人休讶市朝非。闲哀乐、分付断云知。酒气成虹入太微。醉来邀鹤语、梦依依。蹇驴茸帽灞桥诗。吟风雪、尘壁不堪题。閒事费论思。倚栏重怅望、塞鸿稀。天涯倦客漫怀归。龙泉啸、吹发斩棼丝。一镜春漪映秀眉。风光争得似、语儿溪。绿迷红醉乱莺啼。横塘外、溪鸱向人飞。临水暗低垂。绕堤芳草碧、恋春晖。王孙怨断不成归。魂销也、飞梦落天涯。蝶瘦禁秋梦不支。晚风吹菊影、泪如丝。断云沉恨碧无涯。平芜远、残照两依依。回首昔游非。关河长笛里、送斜晖。刀山红叶护云衣。凭高意、惆怅更谁知。"
"鹧鸪天","清末近现代初","周岸登","背月调笙背影眠。今宵沉恨属谁边。忘机休更随由鹿，祝尾何因笑爨猿。情转切，意偏连。醉来无限好山川。萧萧十载京华梦，愁鬓惊秋送夜弦。龙麝香消脉望乾。曲中哀怨解人难。醉吟红叶三游洞，梦落黄芦二闸船。丝阑外，雅杯边。霞吟电笑破孱颜。苦从劫后思游钓，惨澹云衣恋故山。纨素尘昏泪墨乾。袖中书字已三年。凭阑枉送伤春目，满路风花不耐看。归信断，见时难。卷衣深坐拊琴叹。销魂又到黄昏后，一尺帘波漾暮寒。"
"鬲溪梅令","清末近现代初","周岸登","十年着论拟潜夫。世情疏。愧煞淮南山雅、共轮扶。赋成招隐无。留人丛桂沁香初。且踟蹰。忽送凉风天末、数行书。报君明月珠。绕窗花叶自扶疏。照妆梳。一尺红绡犹见、薄情书。浥残千泪珠。折钗休怨旧盟孤。咒花须。目断游丝飞絮、下帘初。未妨燕归无。强携春困软酲扶。意萧疏。怕见南园飞尽、锦千株。为花倾百壶。静观濠上我非鱼。自容与。一夜笛声吹泪、洒江湖。昔游风月孤。一声肠断内家车。意何如。只恐蓬山春远、阻双鱼。殢魂经岁苏。梦回清恨转徐徐。费踌躇。记得东华尘影、未模胡。试灯风信初。"
"丑奴儿","清末近现代初","周岸登","青门落日黄埃起，短策秋风。不似吴侬。细马障泥映面红。年年经醉湖山惯，斜照江枫。借酒衰容。老色春回杖履中。沤波不浣羁愁去，酒醒江空。画壁青红。不似南天六六峰。回头萧寺经行路，侧帽西风。感慨潜通。料有瑶珰寄塞鸿。唐花移槛烘寒日，夺尽天工。一霎凄风。欲倩鹃魂诉断鸿。华鬘弹指惊尘劫，人远春空。怨入号钟。心事年来托转蓬。一春闲却看花眼，黛锁眉峰。倚断珠栊。不信屏山有万重。如今春去反惆怅，枉赋惊鸿。舞罢回风。莫揾霞绡泣落虹。"
"相见欢","清末近现代初","周岸登","风沈冷月无声。过三更。愁说佳人不见碧云横。人纵见。情终远。竟何成。依旧玉钗斜拔剔孤灯。啼乌搅梦频惊。数寒更。依约青鸾消息下层城。寻无处。归无路。意难平。还是鳏鳏独寐到天明。生憎满院流萤。乱风灯。恁自沾花惹草暗还明。飘疑雨。晖丛树。织愁生。留照砌蛩啼恨一声声。枕函历历山程。驿筹更。惊觉敲窗疏雨送寒声。归期远。愁鬓短。梦初醒。目断隔江一发故山青。哀弦忽动离声。暗魂惊。数尽分香红豆度兰更。乌啼乱。笳声断。送君行。厌听残更和泪不分明。"
"太常引","清末近现代初","周岸登","芸生蚤虱待爬搔。盈望玉京遥。莫更反离骚。辍雅曲、巴人自高。旧怀如谒，新愁如织，挥泪洒湘皋。江上断魂招。应忆得、烟尘渭桥。垂虹载雨溯春潮。愁絮镜澜飘。波咽笛声高。问心事、兰舟共摇。江南草长，杂花生树，桐乳致新巢。年事酒中销。休更忆、离魂断桥。梦云如絮逐花飘。蓬转耐今宵。门外马萧萧。搅离绪、朱颜夜凋。隐囊春枕，博山沉水，愁共断香烧。歌倦殢红娇。莫更理、飞泉洞箫。蜀江澄碧蜀山高。魂短不禁销。江外酒旗摇。任柳色、依依万条。百花潭水，枇杷门巷，情尽莫题桥。呼酒驻兰桡。便写遍、霞笺薛涛。梦回清涕洒神皋。风物记前朝。春雪未全消。国殇痛、谁歌大招。扁舟容与，五湖烟水，桃叶伴归桡。闲恨谢眉梢。也学得、吴儿弄潮。"
"杏花天","清末近现代初","周岸登","钧天梦醒闲笙吹。久忘却，长安肉味。十年江海人憔悴，销断清狂笔底。空相劝、提壶客至。也应识、旗亭酒贵。啼秋玉折春冰脆。惆怅年时锦字。啼莺破晓催人起。续残梦，琴囊更倚。盘中四角相思字。陈恨偏来眼底。儒冠误、兜鍪自贵。壮游负、衣簪况悴。四愁轻托鳞鸿寄。难写离心醉里。菱花屡误当眉翠。掩妆阁，慵梳倦洗。伤春长是恹恹地。反笑笼鹦不起。休裁寄、珍珠密字。更谁省、当筵定子。鸾弦知有关山意。挑动遐心万里。鸾花如梦供沉醉。醉乡小，差容避地。南飞孔雀知余意。吊影山河破碎。论忧患、缘从识字。历尘劫、观澄止水。神州北望浮云起。愁鬓丝丝镜里。凉柯倦叶喧晴吹。雁风紧、凭高送泪。尘侵箧衍三年字。难浣离肠渭水。芳游记、洲边拾翠。旧情忆、舟中拥被。迎秋漫有新亭意。愁赋娇春十里。"
"河渎神","清末近现代初","周岸登","卵色暮天低。匝堤芳草萋迷。谁携白酒唱黄鸡。应惜王孙不归。尽日灵风羊角转，搅人离恨千万。魂逐旌幢遥远，梦回愁理春管。烟重雨霏微。杜兰香去移时。花宫瀛杵野鸦飞。王母风翻桂旗。帝子苔滋湘竹院，按歌珠落尘旋。青鸟不来春晚，断云犹恋铜辇。樯橹阵鸦飞。灵旗冉冉来时。丁香丛竹杜鹃啼。帝子魂归路迷。入梦蘅芜尘劫换，记陪灵妩春宴。宫草心红花茜。绣漪桥下愁见。愁绿带烟吹。二妃祠下春时。黄陵鱼浪鹧鸪啼。湖上花迎羽旗。欲赋神弦幽梦断，去帆遥共湘转。瑶瑟凄凄送晚。泪波谁验深浅。"
"烛影摇红","清末近现代初","周岸登","折柳西园，樱花如雪缃桃小。春池碧草澹诗魂，欲逐游丝袅。清梦燕云恨绕。写难就、龙归怨调。自拈湘管，谁吹玉笛，低吟侧帽。曲宴横汾，秋风帝子咸京道。兰衰菊秀袂尘凉，携向铜仙笑。仙掌金茎泫晓。动仙乐、参差缥缈。佩环归也，满身星斗，凄萤共照。一夜凄迷，兰釭垂穗啼清晓。哀鸿偏向枕边多，莫漫惊秋早。休唱琅玡大道。但凝断、愁萝怨草。宝筝空泣，月笙谁炙，弦孤梦老。月色惊乌，愁人无寐疑窗晓。鼍更历历是离心，寻梦关山道。风卷檐花似扫。助凄感、虚廊鹤啸。揽衣推枕，籁沉天寂，荒鸡恨早。"
"七娘子","清末近现代初","周岸登","归期卜得花前后。掠钗梁、喜见双鸾斗。隔雾花明，捲帘人瘦。筼屏怯试弓弯袖。金钱曲会空回首。结鞶丝、不解丁香扣。引线牵愁，拈针刺手。鸳鸯旧谱从君绣。伤春最怕鹃啼后。敛遥情、不绾丝丝柳。眼为谁青，腰如人瘦。织愁拚付流莺守。清明近也销魂又。理春衫、泪叠前时酒。落莫心期，问花知否。断肠禁得黄昏候。"
"花上月令","清末近现代初","周岸登","绿萝江阁带春流。压春酒、畔牢愁。旧情经醉湖山惯，问盟沤。芳草岸，木兰舟。小病无名劳伏枕，喧斗蚁，似闻牛。十年尘梦东华路，苦稽留。风月在，许重游。薄寒侵袂滞春愁。护香篆、下帘钩。新词谱入溪山韵，小红留。吴语脆，越蛾羞。说与文君游倦意，从卧病，待归休。花阑酒殢歌眉约，一痕秋。因念远，强登楼。一江春酒小扶头。酌花月、不浇愁。洞庭泪酿湘波色，两悠悠。花外梦，水边楼。十载吹笙湖上路，年事暮，苦淹留。兰伤蕙叹斑筠泣，楚魂羞。解珠佩，忆麟洲。"
"上行杯","清末近现代初","周岸登","微霜侵幕鸳衾重。残梦和烟和雨送。蜡泪凄然，渍枕啼痕已隔年。双蛾巧画愁仍在。呼雉成枭争得快。梦怯天高，历乱秋魂不可招。鞭丝徐拂香风动。换马轻盈骄紫鞚。翠羽明玕，油壁匆匆再见难。雨花弹指惊尘快。杜宇催春春事改。坠梦今宵，轻逐云罗雁影高。杏烟凝鬓衣香重。细马骄驮花底送。雾湿双鸾，小立云廊理雾鬟。春驹对舞湘帘外。粉袂霞裾天女队。镜里红潮，不许啼妆一半消。钓丝风约春漪重。絮点萍开疑饵动。水皱河干，脉脉微波欲托难。吹香鱼浪桃花在。弱柳禁腰辞故带。怕度良宵，怨缕愁丝有万条。相风徐转铃竿动。愁鬓临春花雨送。雨阁春残，紫茜红羞不耐看。欺人眼缬花无赖。任是无情偏有态。倦踏芳郊，瘦倚孤筇过短桥。春山懒斗烟蛾重。学得长颦西舍共。入眼芊绵，漠漠林花哭杜鹃。鸾枝掩抑啼莺在。远梦惊回鸡鹿塞。醒更无聊，隔雨珠栊漏点遥。"
"江月晃重山","清末近现代初","周岸登","写恨才人剑器，惊心公主琵琶。六朝山色送昏鸦。商女怨，犹唱后庭花。笔底铮铮金石，弦中飒飒风沙。平鳞铲角尚槎枒。休相笑，吾道一龙蛇。乞郡无因得酒，监州却喜分茶。凭高送目断云遮。江南远，谁与寄梅花。曲底清尊潋滟，吟边醉墨欹斜。霓裳谱就又琵琶。同牢落，谁是小红家。苦语愁闻独鹤，清歌教得双鸦。蓬山不远曲屏遮。花间意，高咏满天涯。桂海十年瘴雨，邛池五月蛮花。投荒万里便为家。心安处，巾垫帽檐斜。"
"锦帐春","清末近现代初","周岸登","缓酒开襟，围花送抱。更谁管、燕忙莺老。倚红腔，偎翠鬓，问新愁多少。曲澜空袅。漱玉新词，断肠凄调。也消得、雪儿歌好。凤笙寒，鱼素报。正梦窗春悄。坐参猿笑。隔梦帏空，吹愁烟袅。药阑静、杜鹃啼晓。叠遥情，成独笑。恼游丝妨帽。碧深红悄。弦促杯宽，病疏春少。倚瑶瑟、暂舒幽袍。旧怀孤，芳事老。任曲肠千绕。有谁知道。"
"浪淘沙 自题庚子秋词后","清末近现代初","周岸登","华发阅山青。屈指周星。故人谁与话平生。旧事蓬莱重检点，烟浪无声。蟫梦校寒檠。秋籁曾听。蠹馀残墨沁红冰。风景不殊朝市改，愁对新亭。三管说漂零。鸾驭风灯。怪来词笔杂边声。雅雨黎风同飒杳，持似谁听。燕越旧游情。人海纵横。梦华一卷太分明。唤起浪仙相比瘦，酹酒山城。"
"杨柳枝 蓟门春柳词三十首，借比竹余音韵","清末近现代初","周岸登","律迟寒谷叹无春。剩挽枯条扫陌尘。一夕东皇偷点染，试妆争似隔年人。和雨和风镇日吹。才看起舞复低垂。轻狂不中花城选，惯为离人惹恨丝。火出心空树半残。尚垂青妩绾征鞍。紫骝嘶过花间去，错怨娇黄不耐攀。太液风多废起眠。月梳云沐自年年。新莺那识霓裳曲，舞向离宫吊暮烟。玉沟金水自回环。春殿葳蕤闭九关。燕子不知人世改，衔泥依旧觅巢还。一束宫腰太瘦生。回风回雪总堪惊。家山舞破春仍在，莫遣黄鹂更费声。学得啼妆掩醉妆。偷描浅黛点初黄。搴条挽作相思结，萦损愁春九曲肠。半罨宫墙半覆堤。落花无赖晚莺啼。一从黄竹歌声断，青雀归飞不肯西。千缕愁萦更梦萦。搓绵弄絮岂无情。因风面旋犹胜舞，飞度层城路不明。曾伴惊鸿妙舞来。灵和千树换新栽。虬柯半死新稊在，犹自依依九子台。淰淰波光冱晓寒。梨云如雪雨初残。婆娑写出龙池影，难着沧洲画稿看。莺梭燕剪两差池。织得霓旌卷凤旗。婀娜新华宫畔路，暗黄犹映万年枝。隋宫殿脚汉宫腰。舞送飞红过便桥。不管兴亡管离别，休将旧恨问新条。颦青亸碧殢人怜。露叶烟条未翳蝉。正是清明西苑路，葬花天气吊遗钿。已含离绪更含烟。万树园居带玉泉。莫问瑶池阿母事，新词凄绝鹧鸪天。罥日晴丝织曲尘。醺醺如醉绛都春。狗屠燕市今难遇，却唤流莺作酒人。万柳堂空致自佳。从教移植满天街。野云风概遗山曲，撩我寻春感旧怀。百啭宫莺别上林。旧尘新梦两沉沉。谁将苑转杨花曲，吹落繁枝减路阴。粘天踒地太纤柔。不待临风始欲愁。阿亸声中横笛怨，舞低斜月水明楼。几抛愁眼斗长颦。漫绾纤丝强赠人。飞过宫墙随苑水，不嫌呼作两家春。年涯泥絮黯心惊。忆得忘忧作赋情。刻意伤春复伤逝，千条一夕变秋声。三成玄圃九成台。曾按春人歌舞来。凤辇不归离苑锁，隔墙时见野棠开。拟倩游丝惹住春。踏摇时斗小腰身。榆钱买得抛家恨，一名思君清路尘。麝作流尘犀作株。莺邻燕户亦蘧庐。舆儓国嫒皆颜色，谁见当年卫子夫。结带题巾恐未堪。芜城哀怨忆江南。春风虾菜亭边路，小借清阴积水潭。涂成半额斗新眉。折得千条结网丝。眉样恨长丝恨弱，从渠玉貌解伤时。脆似苇苕散似萍。好春芳物付飘零。莺巢折后红绵薄，摇艳偏夸眼最青。梦云无据黯魂销。又踏杨花过谢桥。通体禁风留不得，只怜麟带压愁腰。轻丝流乱闭朱栊。舞竹歌桃一笑空。却怪絮花寒食路，夹城灯火九微风。梦华心事已成尘。绮岁清裁颂璧津。除却长杨兼羽猎，而今词笔属何人。"
"江南春柳词七十二首 杨柳枝·江南春柳词，借《尊前集》韵五十首，《花间集》韵二十二首，共七十二首。","清末近现代初","周岸登","记傍宫墙擪笛吹。蓟门烟柳感春词。而今萧瑟江关道，谁向天边添两枝。春雨江南杏闹时。题巾句好共依依。亚夫谁道非儿戏，醉折杨枝当指挥。南岳夫人卷绣帏。披香博士唾冰丝。白门乌夜啼难歇，枉听新歌杨叛儿。才思轻狂逐絮飞。漫天匝地任风吹。沉郎堆叠苔阶满，争羡青钱能入时。眉样横波皆入时。新妆那复斗腰肢。明星玉女供洒扫，拜下楼心总为谁。情尽桥临雁水滨。枯槎残蘖阅千春。多生厌入离人手，约水颦青也赚人。虿发鬈焦袅更垂。绾春叆叇蹙金丝。丁香纵有同心结，寄恨酬欢两未知。兰成绮怨赋青旗。哀到江南日暮时。大树飘零君莫问，婆娑生意感支离。摇落江潭怨岁华。玉关不度被春遮。只闻张陆称交让，谁割清阴属两家。梦魂拘管惯成迷。花艳尘香惊大堤。无限新栽官柳好，可怜三匝欠乌栖。薄怒佯瞋赤凤来。倾城标格降舆台。诞诞燕尾拖泥絮，咬破新花尽碎挼。早识长眉妒更多。悔移蜀柳植灵和。当年张绪今憔悴，晚向金城发浩歌。似恨东风不展眉。东风叵耐尽情吹。吹眠吹起还吹落，瘦杀临春千万枝。行人攀折损宫腰。泣露颦烟恋旧条。留得一枝栖杜宇。要听啼血过津桥。树老心空鬓尚青。风流天赋与多情。任他兵火交摧挫，劫后犹堪庇燕莺。玉门斜日映搴旗。野堠凋阴盘马时。一夕乡心入羌笛，江边梅发对垂垂。三出凤州漫浪夸。那胜越艳比吴娃。千丝不结鸱夷网，身是江南桑苎家。金谷河阳旧有名。南朝狎客更风情。珊瑚血点燕支辱，后庭玉树变秋声。苦为坠楼悲艳骨，甘从饿杀竞纤腰。倾城倾国都销歇，舞尽春风万万条。尽抛蠃黛斗长眉。更倩莺梭织恨丝。絮乱丝繁眉自锁，夭斜争似旧家时。翳蝉羞露怯高枝。漾曲揉金窣嫩丝。一自斑骓轻解系，笼鹦低唤误他谁。虚传丽则长杨赋，乍可清风栗里庭。边塞北条维地络，永丰西角动天星。人柳三眠出汉宫。酣春沉醉九微风。铜驼荆棘铜仙泪，一样凄凉似梦中。羞逐鸱夷放钓船。五湖明月秣陵烟。过江名士如相问，姓字犹悬尺五天。絮搏成黈丝作旒。教睹官仪起凤楼。解识宦情如博塞，任他无蟹有监州。曲澜轻漾醉芳埃。厌杀章台忆钓台。苦欲移根近清路，因何不傍白榆栽。蟹簖鱼梁近水垂。更添渔具续天随。西湖五柳陶羹好，争及东都宋嫂时。疏封细柳彻侯条。白马青丝共踏摇。衔得杨花窠里住，一肩风月送前朝。绿芜凋尽赋台城。玉埒金椎鹿角营。入望萋萋魂欲断，柔丝那更绊行人。酥雨烘晴莺晓初。条风飏暖燕归徐。娇春莫道无颜色，姹紫嫣红总不如。锻灶嵇康眼独青。竹林游赏异新亭。好陪隐士闲门巷，不为天家护琐厅。参差流艳御香繁。不赋华林赋小园。草木无情岂蠲忿，忘忧何事树金萱。新词月节教歌成。月月春风夜夜情。三十六宫都应节，全回大地作春声。颓林楗石障河桥。急束齐裁带叶烧。留得风流根性在，春回依旧长新条。篆伴芝英画彷迂。射工穿叶未嫌粗。御轮学得临风态，六艺通材擅得无。何心惹雾复拖烟。攀折随人度岁年。斜出酒帘红杏外，将无误眼到旌旃。支风给露逐时新。不管迎春管送春。象渡漓山曾手植，攀条陨涕更何人。圈花幂曲小青楼。压酒吴姬字莫愁。醉倚朱阑新月上，万丝如发学梳头。风怀桃叶伴桃根。衣袂啼痕间酒痕。毕竟不关惆怅事，十年花月别青门。折杨古调总违时。下里巴人世共推。画壁旗亭真赏在，匆匆遣唱渭城诗。换舞巴歈替得么。吴讴适怨转清和。新来学得鲜卑语。舞错凉州可奈何。含风宛转玉儿家。十丈游丝绾日斜。车驾六萌迎窈窕，蝉纱雾縠罩非花。彩幡人胜簇钗钿。水眄兰情映碧鲜。舞罢相邀看花去，趁蜂随蝶罥秋千。与梅同占渡江春。输却东风一度新。闲艳暗香评泊尽，空劳委路托清尘。游鹿开河不记年。鹤飞萤葬玉生烟。漂馀木柿邗沟上，留待疏淮好碇船。东湖官柳几年栽。临水青青画本开。皮作民粮惟骨在，婆娑犹自望春来。青回鬓雪护衣云。乞得回仙不老春。更种灵根观自在，度他贤劫大千人。托迹渊明耄逊余。风流孝伯世应无。星躔本自邻东井，羞作人间五大夫。堕尽名城堙尽池。强台临望憺忘归。江湖满地烟波在，不缉荷衣缉柳衣。故枝折尽折新枝。无复清阴与覆堤。重上河梁携手处，花骢解意向空嘶。离肠九曲逗柔条。带眼频移损瘦腰。便织花圈投水去，缠绵犹自绕红桥。金水河边锦里傍。一渠春酒压鹅黄。砑笺渲染桃花色，十样离诗彀断肠。生绡十幅写苗条。骀荡春心记板桥。岂为閒情瑕白璧，莫倚纤腰笑折腰。也随红叶度宫沟。不作良媒翻惹愁。吹皱春池干底事，坏云骄絮惯遮楼。碧鸡坊外草堂西。罨画花潭簇石堤。留得千秋脂粉泽，薛涛井畔碧萋萋。迎阳莺羽炫成金。脆炙初簧弄好音。博劳多言鸲鹆舞，误人江上动愁心。笛里关山路万重。锦城回望隔芙蓉。阳安唐柳应无恙，会友逍遥竞汉风。石访支机开卦频。问津休误泛槎人。江南春尽寒犹劲，雪外蓬婆未识春。柔荑才吐露痕微。便蹙风丝逗雨丝。阿亸一声羌笛怨，断云幽梦曲中吹。南浦新波绿涨时。离觞供泪玉双垂。牵丝宛转随郎去，逐浪因风路不知。御苑仙城一样青。寄将离绪谢芳卿。芙蓉梦影分明在，莫厌凡情讶蓦生。随风低扫落花深。披拂朱阑缕缕金。苦为颠狂长傍路，邮亭芳草动离心。吹花斗草竞春条。妒雪愁丝两不饶。若遇东施应绝倒，捧心何意损纤腰。坠溷飘茵两任飞。非关燕掠与莺欺。萍根若解怜桃梗，共浣春江莫妒伊。汁染青衫映绿波。春神无赖强张罗。骊驹也识人肠断，拗折鞭丝赠恨多。漫把缠绵强泥人。啼红化碧翠长颦。芝田枉托微波语，不赋针神赋洛神。通体留仙一搦腰。盘中婀娜掌中描。砑罗裙畔飞轻凤，楚佩衔时尽放娇。绿杨枝外是天河。梦掐仙音梵谱和。识得人间离索苦，玄霜捣尽误姮娥。金丝晴窣蝶黄乾。吴苑风多怯晓寒。廿四桥边鱼浪阔，青袍如雪倚阑干。十三楼外雨濛濛。小苑青楼接大功。燕子不归春寂寂，六朝如梦葬东风。沟断清淮接浊河。扬州花月汴州歌。若教画手能描写，江北江南不较多。不吊苏台不怨隋。万年芳树好阴垂。扬灵乞得东风便，玉笛横江尽意吹。"
"题上元顾氏忠贞录","清末近现代初","郑孝胥","忠节元天性，尤悲不遇身。从来依草莽，何处有君臣。浩劫灰俱烬，贞闺志独辛。表微下廷议，未足慰斯人。著录存家乘，清门挺隽才。友朋倾一世，文笔助馀哀。天道宜昌此，人言岂妄哉。君看明德后，名字已如雷。"
"南皮制军六十生日二首","清末近现代初","郑孝胥","独起辉天际，尚书若启明。深心逾少壮，浩气贯平生。诸老唯无术，神州久见轻。如闻觇国者，反报为司城。神完中有恃，谈笑却熊罴。自古虽闻此，于公始见之。个臣坐江汉，四海念须眉。吾道微如发，还看振孔姬。"
"上海旅社二首","清末近现代初","郑孝胥","海畺信无事，沪渎复多娱。人意消歌舞，江波动画图。名浮真得损，计左遂成迂。谁见楼中客，灯前坐欲枯。兀兀腾腾地，闻歌稍觉悲。孤怀时自振，百折理何疑。气已随年减，才应与世衰。龙蛇书累纸，赖汝作雄奇。"
"八月廿七日挈孥渡江居武昌大潮街湖舍","清末近现代初","郑孝胥","扁舟载儿女，何处是吾家？楚客愁千斛，江天秋一涯。地偏聊可避，计拙未为差。枯树门前倚，沈吟待暮鸦。世人良自浅，非尔独能深。老意趋枯淡，孤踪近郁沈。方成隔江望，一纵倚楼心。对面谁相识，栖栖未易寻。"
"挽丁叔珩二首","清末近现代初","郑孝胥","无术移常熟，虚闻罪合肥。词臣私激烈，国是苦乖违。议礼书终上，论兵士稍归。虽云谋不用，正色自崔巍。病废卒难起，平生意遂沉。函书驱左腕，兴学折深心。伯道天何在，翁卿政可寻。死灰为君灭，郁郁涕盈襟。"
"十二月初九日渡海","清末近现代初","郑孝胥","屯云连岛屿，漏日射波澜。不觉天风劲，空怜海水寒。乞归翻远逝，称老得游观。鸟兽同群者，移情可是难？殉道乘桴外，收身把钓边。波涛真隔世，烟雾欲迷天。一粟宁轻重，千帆孰后先？麻姑无恙在，呼取话桑田。海与风俱碎，天为水所吞。重围从荡决，万象各崩奔。白日俄无色，群山仅自存。窗间数高浪，奇绝度黄昏。"
"残春二首","清末近现代初","郑孝胥","孤抱曾何惜，残春绝可哀。不成依斗室，复作揽高台。心与惊鸿逝，书凭梦蝶回。司勋休刻意，意尽恐难裁。近水生惆怅，看天抱苦辛。一閒成落魄，多恨失收身。又做江南客，还逢白下春。春风太轻别，无地著愁人。"
"闻诏述哀二首","清末近现代初","郑孝胥","少负致君志，蹉跎三十年。恨深孝钦世，气尽景皇前。自窜长辞阙，投荒遂戍边。拊膺终有欠，晚节不成坚。吾父潜郎署，趋庭祇教忠。宦途偏不遂，国史忽云终。死所原难觅，时流莫苟同。未求人事尽，可得咎天公。"
"张楚实求作石老人君子居诗","清末近现代初","郑孝胥","辟世欲何往，飘然海上逃。离群从鸟兽，孤啸答风涛。此叟堪师事，高踪谢尔曹。题名非石隐，试为问文豪。白下寻残梦，吾尝过竹居。胎禽养丹顶，壁记刻行书。觞咏怀前辈，风流话旧庐。宫墙照眼地，今日是殷墟。"
"和硕恭亲王福晋挽歌","清末近现代初","郑孝胥","碧鲁承金册，天湟迓鹿车。河间钦德助，鸿烈相成书。风驭随灵雨，神山出太虚。谁纾隆准恸，哀语散琼琚。去国捐环佩，从亡护棣华。遗言薪胆恻，逝影镜尘遮。贤孝辉彤管，仙游望落霞。东平正深念，保乂重王家。"
"杨味云寿栴求作贯华阁诗","清末近现代初","郑孝胥","容若无双士，梁汾一世才。交期缘未尽，冥感梦还来。岩壑怀遗韵，精庐问劫灰。多情铁厓老，手为辟蒿莱。题匾虽难见，荒庵故可寻。林开峰自掩，阑曲阁能深。便做名山主，仍编白雪吟。词流重风义，应契昔贤心。"
"二月廿七日集沈祠文肃公生日","清末近现代初","郑孝胥","一见斯人怅永藏，病中尤自意堂堂。流风可但兴吾党，后起谁当望雁行？入幕往曾依肃毅，游吴晚及接忠襄。若凭目击评风节，公论年来有短长。潭上祠堂拜此辰，傍祠潭水碧鳞鳞。石城作里崇遗爱，嘉树成阴表好春。寂寞庙廊虚一老，轮囷肝胆向何人？赵州浇酒平生感，斜日沈吟忽满身。"
"樱花花下作","清末近现代初","郑孝胥","仙云昨夜坠庭柯，化作蹁跹万玉娥。映日横陈酣国色，倚风小舞荡天魔。春来惆怅谁人见，醉后风怀奈汝何。坐对名花应笑我，陋邦流俗似东坡。嫣然欲笑媚东墙，绰约终疑胜海棠。颜色不辞脂粉污，风神偏带绮罗香。园林尽日开图画，丝管含情趁艳阳。怪底近来浑自醉，一尊难发少年狂。脉脉轻阴压软尘，閒愁渐逐柳枝新。清明寒食初惊艳，秾李夭桃不当春。薄醉乍苏沈宿梦，凝妆才就写全身。亭西枨触年时事，错认东华绝代人。看到繁枝处处开，韶光骀荡锦成堆。春归沧海刚三月，骨醉东风又一回。花气连云收暮雨，涛声催昼送轻雷。道人摩眼空吟望，无复当年侧艳才。"
"海棠盛开与稚辛似斋二弟同赋四首","清末近现代初","郑孝胥","晓日蠲寒雾乍开，忽惊绝艳立苍苔。破颜自擅生天质，顾影难凭倾国媒。脂水粉痕空写照，浓春好梦费疑猜。赞皇花木曾成记，忍道根从海外来。漫翻谱录辨棠梨，色色香香理不齐。三月繁华浑醉后，一春桃李总颜低。牢愁衔子思鸿鹄，胜事题诗步碧鸡。记取濠堂人未老，花前吟到夕阳西。燕郊东出记寻芳，流水游龙赴道场。沈醉春风围日气，断红人面拥花光。髫年尘梦频弹指，宦况江城独绕廊。几树如云俄似雪，暗中谁信送堂堂。关心风日凋颜色，八九分开已惘然。带露微垂长脉脉，怯寒犹敛最娟娟。朱栏玉砌休论命，宿酒残妆欲破禅。心力平生殊不负，樱花诗后又三年。"
"闻江建霞京卿卒于苏州感赋二首","清末近现代初","郑孝胥","西北空忧倚盖倾，伤心诸子共时名。先登已作行间气，定论终推牖下荣。著述蚤成酬短景，风流顿尽薄馀生。兰膏煎后天年夭，一叹吾徒意未平。诏书夕下震朝端，江郑同登世所看。不出固应全首领，独存真欲裂衣冠。龙颜日角萦魂梦，玉宇琼楼警岁寒。极目茫茫天又阔，泪河莫为助波澜。"
"红梅","清末近现代初","郑孝胥","岁阑人意苦难春，春入枝头最动人。已借风霜成烂漫，那教桃杏比精神。檐前索笑寒侵手，楼角寻诗雪满身。欲识吴姬须秉烛，摇红影里定谁真。浓香竟日绕房栊，绝爱横斜几簇红。疏干自生画本外，真花宜著镜屏中。春回小阁诗初就，暖入朱唇笛未终。却恐先开还易落，从渠带醉倚霜风。冷落诗人瘦不辞，风怀销尽费维持。断桥流水相逢地，绝代朱颜一笑时。梦到江南花艳艳，书来乡国树垂垂。眼明正觉吴妆好，莫为微赪讶玉肌。一段幽光初破冷，数枝奇色已含胎。正教雪重终难压，猛觉春酣祇半开。酒醒乍惊翠羽坠，词成便换小红回。谁怜省识东皇后，耿耿丹心独未灰。"
"十二月初一日梅厅展墓","清末近现代初","郑孝胥","风凄日澹叩松扃，如背人间到杳冥。疏雨过山应助泪，断魂依树欲忘形。生儿何异原头土，入世还凭地下灵。徙倚沈吟终一去，乱峰旋为锁梅厅。双坟才距一牛鸣，中道相捐痛两兄。归里何堪成独客，弃官已不待同生。依依山色供沾袂，惘惘湖光伴入城。剩向酒杯寻断梦，梦痕和恨欠分明。"
"高楼侨居歇浦戊申小春适鼎胡耗至海上讹言腾沸出门怅惘中信步至张园夕阳黯淡风叶翻飞车马亦已阑珊逡巡间于尘辙中拾得残纸书啼血三首字迹敧斜语义诡痛盖攀髯堕弓小臣之辞也","清末近现代初","郑孝胥","啼血虚传杜宇魂，宁闻帝子更沉冤。天荒乍破身终殉，日丧云亡道自存。一夕风雷迷大麓，十年虎豹厄丹阍。几时修得金轮史，才信无终是至言。戊戌销沉庚子来，种因得果更谁哀。忍教宗社成孤注，可乃君王是党魁。妄意挥戈能退日，伤心失箸托闻雷。咎繇听直须天上，好劝长星酒一杯。龙飞三十四年春，识主何曾见一臣。持论遂令人掩耳，弃官谁信我忘身。蟆肠坐愤妖吞月，鹑首空愁醉赐秦。试问和熹旧朝士，不欺先帝定何人？"
"近卫文麿公爵招宴星冈茶寮小田切万寿之助即席赠诗次其原韵","清末近现代初","郑孝胥","义士忠臣道在东，神州端与陆沈同。世间岂可丧人理，天下谁堪论至公。逐臭转丸虽自喜，浮花客慧总成空。欲知雾散云收日，正落旁观屈指中。举世同污偶获全，与君握手叹馀年。公卿重义应增气，衰朽投閒欲胜天。红叶正酣倾别酒，秋风适起放归船。申胥见比吾何敢，聊为披肝皎日前。"
"题西村真琴博士所写满蒙草类虫类二卷","清末近现代初","郑孝胥","古有《南方草木状》，谁从北地考芳芜。西村博物应难及，何异亲披《尔雅》图。吟思谁如黄鲁直，一篇《演雅》绝新奇。老父欲觅寒虫语，也有鸣秋几卷诗。"
"暮霞","清末近现代初","郑孝胥","祇疑日已落，黯黯颓云翳。百里俄极明，金银耀天际。雨气漫不收，斜照忽相逼。爱此带雨林，临流弄奇色。"
"自题三十八岁小照","清末近现代初","郑孝胥","万事惭强聒，中年偏寡欢。养精勤闭目，留待老来看。吾年垂四十，颇亦厌虚辞。结习浑难尽，鸣秋略有诗。"
"六月廿八夜半舟下大通闻江岸鸡声口占二绝","清末近现代初","郑孝胥","江中闻鸡鸣，音响极抗烈。坐念祖豫州，要为天下杰。此去谒吾主，惊人须一鸣。难忘晋公语，霜鬓为论兵。"
"渡海","清末近现代初","郑孝胥","积铁黯然流，驾霆与之骋。时有片云飞，茫茫带孤影。视海为吾地，方能守此州。可怜壮士泪，空作接天流。星辰在其上，波涛在其下。碧落浩冥冥，海心玩秋夜。七岁渡此水，往来三十年。谁言人未老，处处是桑田。"
"偶占示石遗同年","清末近现代初","郑孝胥","一世诗中豪，用意常在小。永叔故可人，举头惊飞鸟。临川不易到，宛陵何可追。凭君嘲老丑，终觉爱花枝。诗要字字作，裕之辞甚坚。年来如有得，意兴任当先。田舍计最高，本自轻玄德。径上大床眠，陈登翻作客。"
"江楼杂作","清末近现代初","郑孝胥","高阁下临江，独居无与语。坐看春水生，十日鸣江雨。甘苦难喻人，何为箸谈艺？相知定吾文，未可望后世。平生江湖思，中年去住心。孤帆向空尽，暮霭带山沉。去日总如梦，浮生徒自劳。楼头夜深客，闇坐听江涛。"
"买花二首","清末近现代初","郑孝胥","朱颜弃我去，繁花为谁妍？春来当自惜，莫惜买花钱。身老心尚孩，才衰语犹绮。未可破沉迷，一生端赖此。"
"偶题","清末近现代初","郑孝胥","临水知身老，惊秋觉世移。道人馀习气，花落恋空枝。畏暑久废吟，初凉颇思酒。槛外足风涛，秋江落吾手。"
"九月十五夜月下作三首","清末近现代初","郑孝胥","雾起江旋隐，云横月自华。何人念秋柳，疏影尚夭斜。沉寥气未清，空水自交明。楼外无所见，烟中闻鹤声。凉影白纷纷，空中行一镜。下有独吟人，不随万籁定。"
"盟鸥榭雨后独坐","清末近现代初","郑孝胥","江声定奇绝，气涌如排山。忍寒吹灯坐，得意风涛间。风江已自豪，妙杂秋雨响。泬寥不可名，闭目试一往。"
"二十夜待月二首","清末近现代初","郑孝胥","峰明月未上，流碧满庭除。空山独吟人，百虫来合余。夜色不可画，画之以残月。幽人偶一见，复随清景没。"
"偶作","清末近现代初","郑孝胥","解兵如息阴，去官即飞举。归山养须髯，猿公是吾侣。一落南荒忽至今，满腔幽恨独沈吟。乱山围绕真何益，难阻龙江北去心。"
"三月十九夜四鼓","清末近现代初","郑孝胥","人起鱼皆惊，灯休室如昼。素娥何所苦，顿比前宵瘦。月意诚太孤，耿耿终无语。碧落在窗前，徘徊吾与汝。林影何苍苍，池光何皎皎。夜色不胜清，转愁天欲晓。"
"韬楼属题济南十二图 华峰挹爽","清末近现代初","郑孝胥","一枝碧芙蕖，似向明湖插。志业能累人，如意空拄颊。鹊山古洞天，寒食幻烟雨。踏雪有奇情，试为吴儿语。济南有此湖，便欲江南压。潇洒元裕之，波间看玉塔。伏流忽涌出，如观茶鼎煎。安得好事人，更寻金线泉。避热向何处，清风满铁祠。怀人不可见，菡萏在清池。云归山苍然，云起化为佛。云幻佛亦幻，真相定何物？龙潭龙已去，惟见石嶕峣。为龙长写照，夭矫欲冲霄。人事堪胜天，有术在因地。立国莫如农，为君言水利。万树饱经霜，千峰留夕阳。摩挲看山眼，莫负好秋光。石刻烧已残，楼观亦何有。盘谷觅题名，苔花翳谁某。真人乃非人，大患在有身。身灭神亦灭，其人安能神？独往将安归，钓名终不实。何如潜亭人，意中轻得失。"
"四月二十日渡海","清末近现代初","郑孝胥","南行天转凉，向夕海愈绿。成连去何之，风涛自终曲。苦县道犹龙，于陵操如蚓。海若无是非，坐看落日尽。栖栖旋兀兀，忽忽复迟迟。赵女言微中，阿谁似若痴？箕斗不能神，独爱横天彗。借汝为扫除，一豁平生意。长歌还入关，垂老气更烈。挟山超海意，剩为儿女说。白日金腾涌，苍波雪散飞。海山与兜率，何处是真归？"
"孙师郑求题祖庭遗迹卷子","清末近现代初","郑孝胥","悲凉从军行，惨淡山水笔。是家多名士，累世见毛骨。奇石不可见，佛云今有图。殷勤畏庐叟，为作补天馀。"
"十二月廿六日天未明","清末近现代初","郑孝胥","残夜不须眠，独起谁同调？老我莫彷徨，片月犹年少。愚公欲移山，恃有子孙在。老夫当及身，移楼著人海。"
"吴氏草堂","清末近现代初","郑孝胥","雨后秋堂足断鸿，水边吟思入寒空。风情谁似枫林好，一夜吴霜照影红。水痕渐落露渔汀，秃柳枝疏也自青。唤起吴兴张子野，共看山影压浮萍。"
"杂事","清末近现代初","郑孝胥","城西朋好谁相忆，定是丁陈与沈黄。海上昨逢润州守，一时回望奉先坊。江海论心有几人，葆真季直最相亲。治河策上仍为客，种树书成未疗贫。石头城西去来客，路熟深惭钵山碧。山下诗人顾石公，念我狂痴时叹息。扁舟京口留三日，北固山头别酒明。珍重赠言吾过矣，著书用世太劳生。螺髻瑶簪倒碧空，长崎山色似闽中。出门十日忽至此，归梦可怜千万重。"
"怀人亭 并序","清末近现代初","郑孝胥","孤亭云海渺相思，独上惟吟忆我诗。从此故人感天末，不妨来此立移时。海色微茫自入檐，亭中最好眺风烟。如今题作怀人地，白鸟沧波共惘然。"
"清友园探梅","清末近现代初","郑孝胥","海波淡对道人閒，胜日清游一破颜。谁见春风甘寂寞，朱霞白鹤满空山。山园脉脉发霜枝，陇首无人夕照移。一段荒寒谁解赏，松梢遮莫揭春旗。嫩蕊疏枝点碧苔，盈盈才得几年栽。他时屈曲山中老，长记先生为汝来。天空海阔须磨驿，山静日长清友园。流落中年仍世外，梅花数点忆中原。"
"咏盆中白牡丹","清末近现代初","郑孝胥","神如皓月元来淡，气带春风些子寒。海外更休嗟寂寞，白花犹自伴朝官。倭中亦解重花王，苦为樱桃说擅场。他日教知南汉事，也如北胜对南强。"
"用贾岛真山民三月晦日诗作首句","清末近现代初","郑孝胥","三月正当三十日，挽春无计祇伤春。明朝惘惘成追忆，却道春光属别人。九十风光能有几，春风春雨总经过。谁知地变天荒意，莫借鲁阳回日戈。"
"子朋属题山水小幅","清末近现代初","郑孝胥","江东顾五倦游还，占取城西水一湾。捲捲清诗皆入画，底须俗笔污溪山。二士风流比阮嵇，年来物役苦难齐。欲知白下閒踪迹，祇向书堂觅旧题。"
"寄吕秋樵临城","清末近现代初","郑孝胥","中年养熟老难侵，小邑才堪托鼓琴。莫道才雄无泄处，太行万叠付高吟。栖迟牢落总悠悠，世事宁关我辈忧。看到扬尘沧海后，也应不忍话前游。语笑当时是盛时，张皇幽眇最能奇。杜陵身世非今日，却办颓唐作继之。"
"新馆","清末近现代初","郑孝胥","新馆双松裁似人，宵来雷雨长精神。十年不踏春城土，剩与寒厅作主宾。三载江湖百不堪，病怀相见转鬖鬖。欲知阅世安心法，须向空庭老树参。"
"闻胡琴有触","清末近现代初","郑孝胥","好春閒过却伤春，花月江山迹易陈。一念十年销未得，画楼银烛坐怀人。等閒未解惜流光，草草莺花过眼忙。纵使风情浑不减，中年引镜已回肠。"
"除夕","清末近现代初","郑孝胥","留楚逋臣黯不言，入江汉水夜逾喧。今宵安得通宵梦，梦过松江向故园。志业区区漫怆神，行年四十老相亲。梅亭松柏风吹醒，犹是中宵饮泣人。"
"按视黄陂工次丁牧国桢诸倅以泰想送至滠口","清末近现代初","郑孝胥","蓝舆轻驶势如飞，百里秋原树影微。云外木兰何处是，却将晚雨送人归。丁子贤声满三楚，诸君伟抱有成书。看渠恰是功名士，何日中原共扫除？"
"过眼二首","清末近现代初","郑孝胥","过眼谁知果与因，物华易换我难春。风怀收拾应将尽，祇作花前怅惘人。万恨千愁总为贫，休论坠溷与飘茵。江头蓬鬓扁舟去，留取秋波一段颦。"
"过横州海棠桥即秦太虚为祝生题词处","清末近现代初","郑孝胥","醉乡祇在横州地，难得词流此往还。不道秦郎名解事，犹将广大比人间。名缰利锁信堪哀，党禁人间久不开。挥汗读书太痴绝，未妨竟为海棠来。"
"戏失孟莼孙","清末近现代初","郑孝胥","盘珠香火竞新声，锦绣云霞绕座生。谁似风流孟夫子，阿兰一曲独移情。顾曲周郎老护军，龙州歌管漫纷纷。祇应木石心肠在，除却巫山不道云。"
"七夕","清末近现代初","郑孝胥","萧鼓门前动四邻，空阶独坐数星辰。世间无限閒思想，不著龙州月下人。河汉微云空复情，长天凉月不胜清。一园夜色无人见，数朵白莲暗处明。双星迢迢复皎皎，寄愁无方指苍昊。等閒离合不足云，所恨多情人易老。"
"将去边防杂述","清末近现代初","郑孝胥","历落嵚崎极可哀，暂投魑魅却须回。弃官入海非难事，曾欠娥眉一诺来。老我何心看歌舞，病来亦复废杯觞。为君诵取船山语，已避名场避酒场。万马奔腾驻足时，浅人纷纷岂得知。誉之不喜毁不怒，牛背眼光卿勿疑。九秋佳节去堂堂，无酒无花意欲狂。但使弃官仍济胜，登高何日不重阳。黄花岁岁傲西风，汉上江南旧寓公。谁见戍楼人欲老，夕阳来对拒霜红。"
"南京节署西园","清末近现代初","郑孝胥","风定平波写绿条，却迎初日皱还摇。开窗惊散幽禽语，一夜春寒欲过桥。当年弱冠过江初，双桧婆娑略忆渠。犹有园丁谙故事，夕阳閒话沈尚书。"
"三月初五日携家人往龙华观桃花至则已谢","清末近现代初","郑孝胥","老去春归最惘然，龙华花事误今年。春光祇在残红里，搔首何须更问天。处处池塘是绿阴，春归何处试追寻。游龙流水空惆怅，未抵诗人一往深。谁遣春阴换夕曛，江头暗尽爇天云。回车自觉无才思，祇道来迟向细君。十里花光耀绿波，经旬情事邈山河。刘郎乘兴殊愁晚，抛尽华年奈汝何。"
"恽瑾叔见赠长律四十韵","清末近现代初","郑孝胥","才人自有好文字，长恨人间无可人。一读君诗还失色，谁从地上见麒麟。长律纵横岂易言，义山学杜有根源。看君凌厉嫖姚处，错认来从惜抱轩。"
"天津杂感","清末近现代初","郑孝胥","十二年前我复来，人民城郭总堪哀。回车腹痛过书塾，还觅娇婴放学回。杏花淡白过清明，新绿含黄出远林。闻道寺门堪望海，自摩老眼欲登临。丝管声悲那可闻，千尘万劫堕寒云。怜耶祇有传经女，閒话归来每半醺。"
"津沽杂感","清末近现代初","郑孝胥","小窗风竹乱斜阳，门掩盆花脉脉香。一种悽迷浑似醉，不许添酒入愁肠。莫信人间有后期，狂花风里自难持。袖中书字何曾灭，恰到三年意尽时。晓色曈昽吐艳阳，风怀虽尽意犹狂。桃花狼藉君无叹，更与从容待海棠。年来得酒思拚醉，不饮何能似昔年。醉得几年情又变，从他史道不如前。海棠半开天下媚，留取五分作春睡。心知会有开尽时，且赏花前未开意。心许谁能意遽寒，盛衰开落太无端。花前连日东风恶，却避残红不忍看。"
"高子益五十生日","清末近现代初","郑孝胥","公年五十融过二，北海尝云我亦然。同是投荒生还者，乞归差喜在公前。远游笃学时谁用，渐达中年道未行。莫与朝官论资格，安心却病是平生。"
"潘弱庵招游极乐寺余以事未至","清末近现代初","郑孝胥","春归人去转悽其，诗社阑珊欲付谁？如许污人尘十丈，闭门花事不嫌迟。父兄持我来游日，三十年来梦未忘。但咏韬庵诗足矣，可堪重至国华堂。"
"题林学衡诗本","清末近现代初","郑孝胥","少年纵笔羡才人，老去枯肠稍逼真。喜子能诗通性命，何妨取径近艰辛。文字似非标榜事，可教尘土污毫端。静中别有精微在，莫作狂花客慧看。"
"四月十八日夜示中照","清末近现代初","郑孝胥","少年南北行万里，销尽雄心最可悲。今日沧桑千万恨，高楼淙雨夜谈时。儿曹催我老何辞，世事磨人命可疑。各有家山归不得，祇应同穴是归期。"
"恒斋画鹊华秋色便面","清末近现代初","郑孝胥","鹊华曾入斯人眼，过眼谁知子所之。纵使今朝同健在，追欢无处亦成悲。当年放眼恃形骸，次第风流地下埋。留与工愁王沈郑，恒斋苦忆更缄斋。"
"汉江秋望图","清末近现代初","郑孝胥","虎帐牙旗事未央，空教汉水管兴亡。五年黄鹄矶头客，待与何人说武昌？江哀汉怒此争流，断送愁人又暮秋。今日中原应失望，莫将泪眼更登楼。"
"丁衡甫中丞属题张力臣符山堂图卷","清末近现代初","郑孝胥","符山题卷墨犹新，属国骞期语已陈。今日披图还拦涕，侍郎名节是完人。古称朋友以义合，义绝深悲道已孤。扫地名流今日尽，莫将故旧误吾徒。"
"答鸿鹭汀同年","清末近现代初","郑孝胥","不辰正有逢天恨，一读君诗更黯然。敢道朝廷用人晚，坐看陵谷入残年。滔天四顾无归日，强醉聊过览揆辰。却羡愚园好怀抱，能将馀事作诗人。文孙十岁摹周鼓，日课偏旁授《说文》。娱老知君定忘老，鹤雏渐长欲淩云。"
"徐积馀属题常丑奴墓志","清末近现代初","郑孝胥","崇宁寺壁亭林记，赵氏犹云八九存。闻道兴平修志日，欲寻残石已无痕。人间墨本绝寥寥，毛意香藏迹已遥。却喜随盦有新得，楚园秘箧不能骄。如丝如铁笔飞空，隋石风规故不同。莫与前贤论南派，晋唐小楷在胸中。"
"唐元素属题清溪耕乐图","清末近现代初","郑孝胥","空嗟旧隐慕躬耕，吴市谁知变姓名。举世总无乾净土，此溪犹是在山清。授经讲学仍馀力，金石图书恣品题。傥与门人寻乐处，孔颜不似似夷齐。"
"答严几道","清末近现代初","郑孝胥","群盗如毛国若狂，佳人作贼亦寻常。六年不答东华字，惭愧清诗到海藏。湘水才人老失身，桐城学者拜车尘。候官严叟颓唐甚，可是遗山一辈人？"
"题杜于皇像","清末近现代初","郑孝胥","世士初心慕采薇，幡然一改却难追。穷愁欲蹑西山饿，真觉于皇举火奇。贫贱骄人傲不妨，居然慢世亦堂堂。茶村老去惟贪睡，那管昌黎与子长。"
"杂诗","清末近现代初","郑孝胥","露气泠泠琐碎金，初阳到地又穿林。南趋新笋浑无数，不觉苍苔一径深。亚字阑干凿石成，砖廊缛腻复宽平。年年祇望松身长，待听风涛入座声。"
"石遗示早睡早起二诗","清末近现代初","郑孝胥","寐叟深言夜坐非，石遗极道晓行奇。海藏夜夜楼头坐，却是晨钟欲动时。闻鸡待旦已为常，早睡翻成减睡方。记与壶公论夜色，四时霜月抱冰堂。"
"题张叔宪淮阴精舍夜话图","清末近现代初","郑孝胥","丰润当年气属天，荷戈一去甲申年。名流正有人微叹，转觉王家伯仲贤。星海成名陵谷后，樊山阅世太纷纭。淮阴掌故吾能记，半向南皮坐上闻。"
"樱花花下作","清末近现代初","郑孝胥","非白非朱色转加，微寒轻暖?云霞。春风省识倾城态，祇在楼西几树花。初酣卯酒见酡颜，出拥朝霞带雾还。著眼分明故难得，却随尘土在人间。"
"耆寿民属题独立苍茫自咏诗图卷","清末近现代初","郑孝胥","《春秋》不作竟《诗》亡，杜老无归暗自伤。望断暮烟人未返，却疑天意坠苍茫。夸父康回事有因，触山逐日各忘身。羲和弥节崦嵫迫，耐此苍茫独立人。"
"题杜茶村自书诗卷","清末近现代初","郑孝胥","世乱遂无山水乐，十年面壁海藏楼。金陵金口诗成卷，却怪茶村爱远游。蝜蝂蜣螂了不争，违人何碍负时名。区区节义归穷士，犹喜诸贤未见轻。"
"答庄思缄","清末近现代初","郑孝胥","跳荡纵横不足言，张颠取势出公孙。甘将故技捐除尽，成就平原屋漏痕。茹蔬讽佛庄夫子，自忏平生十斗才。应念龙编旧归客，犹持残笔守书堆。"
"夜直杂诗","清末近现代初","郑孝胥","乱后离形更绝踪，倚楼惟觉海吞胸。如何束缚酬知己，便向人间事董龙。补履干将敢自珍，卅年养气刃如新。淮阴未合尸无赖，熟视真为胯下人。謻台历级苦难穷，况瘁终怜效小忠。阿堵平生憎出口，而今翻作嗫嚅翁。恩遇何曾得寸酬，峨眉谣诼转遗忧。冬郎欲毕金銮记，未必朱梁许暂留。高鸟犹难避网罗，营巢慕燕意如何。宫中莫爱鱼龙戏，四面宵来是楚歌。忍辱怀忧志久违，朝回亦已换春衣。宣南花事何心问，开尽樱桃我未归。"
"四月初五日夜直","清末近现代初","郑孝胥","仙人忍辱在高堂，绕指元来百炼钢。玉碎瓦全真好语，可堪悲壮出君王。班彪《王命论》犹新，又过今年甲子春。日者桥边休纵语，命中终恐是遗民。祈死谁知士燮哀，苟全性命且徘徊。王城依旧人如海，名德翻推褚彦回。十丈红尘日暮时，敝车羸马欲安之？年来已自耽岑寂，却为闻歌更惹悲。苑树宫墙返照黄，小窗净几味偏长。消磨一日吾何惜，便借衙斋作道场。人间怀璧能为罪，今日天家念匹夫。持是安归应自省，兵戈豺虎塞前途。鄜州杜老费清才，谁信忘家有此回？独寐凤城人未起，一窗斜月枕边来。"
"答王逸盦","清末近现代初","郑孝胥","读书不乐更论兵，广武区区易得名。谁见龙川新句就，却将经济叹生平。虎掷龙摅边九州，英雄谁肯死前休。功名无与夷齐事，薇蕨空山又一秋。"
"答多竹山","清末近现代初","郑孝胥","辽海吴天黯梦魂，相看怅惘更无言。风流云散吾侪在，绝爱城西旧雨轩。天坛松盖郁苍苍，遗老潜来暗断肠。便拟为君閒放笔，不知是墨是风霜。"
"二十一夜","清末近现代初","郑孝胥","檐角长庚出未高，半规霜月见秋毫。胸中已是无波井，却为鸡声起怒涛。人间倚伏可推寻，急劫翻腾理最深。石烂海枯谁不灭，为君细说落星心。"
"十一月初三日奉乘舆幸日本使馆","清末近现代初","郑孝胥","乘回风兮载云旗，纵横无人神鬼驰。手持帝子出虎穴，青史茫茫无此奇。是日何来蒙古风，天倾地坼见共工。休嗟猛士不可得，犹有人间一秃翁。"
"食菜尾羹绿豆浇饭","清末近现代初","郑孝胥","鸡子调黄嫩似橙，芥根屡切不妨生。会心正在酸咸外，一啜闽中菜尾羹。憎浓喜淡理谁参，舌本荤腥渐不堪。绿豆冷淘浇白饭，何如莱菔苦中甘？"
"旅顺杂诗","清末近现代初","郑孝胥","天戴空桐海度辽，高原无际见盘雕。廿年热血心头贮，犹向寒宵作怒潮。冬暖通宵雨似绳，回风忍作雪飞腾。人閒遇事憎迟钝，造化雕镵恐不胜。弥天四海尽虚名，西抹东涂让后生。七十老翁閒抱膝，思量次弟便收京。繁霜减觉鬓毛侵，揭日移山尚有心。狂煞拿翁自天纵，字书难字不曾寻。地辟天开待钜观，争教理会到儒酸。莫从鼠窟营生活，敢请诸贤放眼看。"
"杂诗","清末近现代初","郑孝胥","新绿新晴暗几层，小亭斜日有谁登？窗间阁笔沈吟者，席捲燕云且未能。庭除得柳廿三株，两架残书便有馀。回首海藏五千卷，何年还我旧楼居。行在朝朝事早朝，渐看垂柳踠长条。不须坐待秋风起，已觉先生短鬓凋。双柳骈枝四丈馀，披云拂雨阴前除。凭谁共话南阳路，一树当门恐不如。林外明霞一霎明，满庭柳浪碧云生。西风妙解销残暑，祇在萧萧带雨声。曹瞒啖葛浑无赖，运甓陶桓可笑人。夜起庵中人老矣，不须辛苦损天真。廿年夜起迹堪寻，习苦如忘老渐侵。冲雨冲风浑不避，一生吃著那关心。赫赫行天雷乍惊，庭中大鸟正飞鸣。周公葛相犹耽巧，流马南车次第成。"
"残夜","清末近现代初","郑孝胥","数盆颇惜梅花瘦，莫解残年抑郁心。惊怪暗香来鼻观，故人魂梦忽相寻。回头万恨复千悲，投老犹难脱马羁。留取一庭残夜月，依依还我少年时。"
"东坡生日聚饮","清末近现代初","郑孝胥","毡毳年来欲费吟，举杯聊敌夜寒侵。宿师论将虽非望，犹有眉山缓带心。边头白酒香尤烈，塞上盆梅瘦不花。玉宇琼楼更休问，且看霜月满龙沙。"
"四月廿八日乞假至大连星浦","清末近现代初","郑孝胥","抉壁施窗忆壮年，推窗海色自无边。人间正有千重恨，呵壁凭谁更问天。含蕊殊浓开渐淡，人生花事黯何言。花前人与春俱老，惘惘沾襟岂酒痕。"
"初日","清末近现代初","郑孝胥","初日垂杨自弄阴，晓风过处抵千金。麦梁万顷天如海，换尽诗人出塞心。人定从来易胜天，好将锦绣裹山川。卖刀买犊传新法，生聚何须待十年。三章约法未全颁，且可从容议入关。柳下先生狂作圣，祇将夜起示人间。"
"海岸","清末近现代初","郑孝胥","玉佩琼琚困马羁，逃虚入海更安之？孟郊老去歌铜斗，却羡翻船踏浪儿。渐苦龙沙岁月深，祇将梦想寄山林。海波汩没无人处，安得成连为鼓琴。"
"青厓雨山竹雨香城夜饮","清末近现代初","郑孝胥","老去诗人感事多，不辞专海一相过。六年如梦依然在，奈此灯前酒后何。辽海新朝莫苟安，由来事业出艰难。漆身吞炭都经过，忧患馀生亦等閒。"
"九月初一日晨起","清末近现代初","郑孝胥","世变方兴孰了期，息肩何地事堪疑。睡乡万户鸡声裹，却是閒吟缩手时。动静元来贯晦明，半生待旦伴长庚。萧然抱膝灯光下，渐觉人间万事轻。"
"夜起盆梅正发","清末近现代初","郑孝胥","寻花呼酒恣清狂，绳匠斜街久断肠。魂梦王陈真入座，何来窗下一枝香。举头惟见小时月，见月怀人欲见难。失马塞翁过七十，残宵对月不胜寒。"
"使日杂诗","清末近现代初","郑孝胥","平生肝胆道非孤，坐视扶桑奋霸图。四十年前花前客，白鸥年少岂知吾。山路樱花半未开，云中富士雪犹霾。车傍儿女颜如玉，尽道先生觅句来。山楼主客百重欢，红袖银灯夜未阑。诸老热肠吾自醉，不须借酒禦春寒。成围暖玉莫惊寒，诗酒相催特地欢。可惜少年心已尽，祇将红袖当花看。独往孤行道偶通，知音千载最难逢。世人尽在酣眠里，忘却人间夜起翁。涂地谁怜脑与肝，千秋转败事尤难。贪天未可论功罪，翻使英雄泪不乾。松际初阳射眼明，窗间海色卷云平。越山驰道千车过，也作风涛拍岸声。池馆幽奇窗对海，最宜风雨看惊涛。移情别有成连曲，不借诗人一世豪。琼岛仙姝不自妍，莫将脂粉拟天然。春潮初涨云初起，正在朝阳吐燄前。刻意伤春失梦痕，怀人亭下更何言。花前白发风怀尽，不是销魂是断魂。处处春山展画图，登楼小憩茗瓯俱。两丛红白谁来赏，唤起閒情到鼠姑。北戒神州久闭关，愿穿河套越天山。天公应被人窥破，鸟岛何须取半环。松径通天暗入林，两峰离立意何深。白云虚度岩腰过，似有微行出岫心。炉韝原知属化工，阴阳为炭碧兼红。谁能发问谁能对，子厚灵均祇两雄。嘘气成云鳄养雏，应声掉尾果堪呼。昌黎自爱闲文字，遣与蛇龙作并驱。聪明睿智惟神武，德化二千六百年。今日日光辉万国，苍生还赖旧山川。痴云堆积天如墨，雪浪奔腾海愈明。正有万千身世恨，悲歌来和撼天声。怀古东来七十翁，穿胸贯日气如虹。双桥倒影金千尺，大淀河头夕照中。百岁才馀廿五年，任他修短且随缘。英雄花月应同尽，莫向人间叹逝川。儿女倾城为送迎，老夫感涕欲纵横。达材成德真吾党，愿汝同扬一世名。一角玄黄渐射金，半丸离海欲登临。暗中已有人相待，二十年来夜起心。骨肉凋零换劫灰，兴亡万状祇馀哀。仰天读忆儿时事，满眼波涛更不回。海上群山跋浪来，千苍万翠画图开。朝阳巧欲施金采，涌出参差白雪堆。户枢流水理殊明，惰慢终教业不成。百岁寻常应易得，何须世外觅长生。一张一弛力常均，天道如弓事在人。夏靡阿衡俱过百，张苍乳臭不须论。"
"端午后一日雨中","清末近现代初","郑孝胥","万重旧梦落江南，翘首燕云兴尚酣。谁觅塞翁谈夜起，绿杨深处是茅庵。窗间昼晦欲抛书，闭置长憎出有车。仅得小廊堪曳足，时来放眼即逃虚。野鸽翻空合又分，知时就食忽成群。黄粱一霎人间事，插翅高飞愧此君。对床听雨真佳境，爱说东坡与颖滨。老我廿年耽夜色，雨中偏觉一灯亲。"
"述意","清末近现代初","郑孝胥","投门避地久周旋，辽左龙飞信有天。纪事会须成本末，崎岖又历十三年。皎然进退自分明，中止休疑业未成。天道从来看后起，祇将白发待还京。"
"题胡琴初诗后","清末近现代初","郑孝胥","尸位三年我自评，乞归众怒尚难平。老夫骂世殊无谓，何怪时流出恶声。负重堪嗟忍辱时，勤攻吾过欲谁期。杜门毁誉今奚较，奋笔诗人莫太迟。"
"重九","清末近现代初","郑孝胥","登高还有壮心无，诗酒阑珊兴亦孤。付与閒人话《心史》，却收馀论作《潜夫》。天倾西北漫仓皇，地缺东南孰主张。俯视中原三万里，不妨抱膝过重阳。"
"与陈仁先傅治乡徐愈斋会饮","清末近现代初","郑孝胥","塞下烧羊老尚馋，深杯乐圣亦能衔。为君一说江湖味，彘肺鱼头便不凡。诸老销沈等可哀，酒馀话旧苦低回。新京残客能相见，唤起同光百感来。杜门谢客忽经年，王道衰兴岂偶然。驱雀驱鱼非我力，有人抱膝待回天。自诩知微且见几，聊将聚饮卜南归。江湖粗辨鱼羹饭，何幸君恩听拂衣。"
"官学杂诗","清末近现代初","郑孝胥","家孥寄人食，一身居都门。谁言不易居，寝处长苦闲。昼倦俄欲觉，诸生诵已繁。取书与相和，梦我丱角年。从嘲先生痴，涸辙枯微官。尚憎凤皇池，今为鹅鸭喧。岂知无巢者，暮雨鸦飞翻。十旬沈我书，方寸丛忧患。耐閒特不易，所学诚空言。今年本苦旱，一雨遽浩浩。桑乾既北决，滹沱亦南倒。畿民半漂没，千里势如扫。皇仁虽亟赈，岂免穷无告。致灾大臣咎，幸已宽谴诮。夫何反行乐，张晏恣燕犒。吾皇富春秋，左右赖辅导。谁司致君责，老智讵称髦。位卑固有罪，悲叹心孔悼。五月六月交，雨势昼夜大。中宵闻嘂呼，巷屋纷倒坏。朋亲断奔视，消息各狼狈。忍盦庭柳拔，乙盦床书败。经旬觏檐日，云意仍叆叇。众情馀震惧，传说播灵怪。乃云芦沟绝，蛟螭骋狡狯。丰台十数乡，筑堰幸自卫。河神蛇服出，巫语索祭赛。方当风雨黑，昆明势尤倍。神灯见十三，倏忽助澎湃。或言乃龙目，激波涌堤外。行宫墙甫合，荡突渺疆界。奔腾谁能遏，阒若潮自退。游幸非所宜，毋乃神祇戒。老鼋过城隅，容与状无畏。都人夙好事，填道杂粉黛。阴奸竞得意，熟视但我辈。公卿喜接士，清望雅所归。良莠虽杂陈，此意未可非。谓彼为士者，岂无以自居。谨身保令名，庶足酬己知。如何务苟得，暮夜靡不为。坐令倒屣人，鼠璞遭世讥。少年固可尔，垂老胡奈痴。阴求或不餍，恚怒仍怨咨。纷吾二三子，名盛毁亦随。朋友有难言，我怀良郁伊。习静必于动，解人无不可。马足复车尘，中著瞢腾我。侧肩入戏场，里耳聚已夥。众生等螟蛉，吾岂殊果蠃？绕梁遇法曲，赏音久亦颇。持此较奔波，所得讵幺么。冷淡自为欢，所居必移情。今年青溪傍，欠我勃窣行。画舫弦管脆，草堂风月清。底用持誇渠，政缺一水横。日西引散步，巷尾欣未经。豁然得纵目，迤逦带高城。初来尚见底，再来波遂平。石桥偶俯眺，尘颜写空青。王邸郁葱葱，林中露飞甍。垂鞭马上郎，何物生宁馨。归来急作书，记此眼暂明。江湖是吾性，朝市非公能。"
"家书至却寄","清末近现代初","郑孝胥","书来意万千，隔此纸一重。持剪手自发，尚恐读易穷。向来喜夜书，灯花剔幢幢。墨淡字断续，体势殊未工。实亦无所语，但道无恙侬。欲知许时事，丁宁寻欢悰。生理本可笑，日对蓬发僮。甚思逐春游，出门成孤踪。正月月圆时，斜街鼓鼕鼕。二月月圆时，我在官学中。诗就还独吟，书史颇亦攻。署中时来云，某日当趋公。赁车便应去，车声何玲珑。友朋有几人，旬馀或相逢。笑谈破无俚，神情总悤悤。说归渐可厌，画饼饥岂充。回头看庭树，谁能送飞鸿？大七黠可怜，岁暮甫断乳。孟冬我行时，识字已百许。渠姊强解事，笑语颇楚楚。见舅肆顽痴，娅姹聒大母。小七虽未周，神气溢阿堵。汝身尚抱疾，课读底须苦。十三毕经书，那不见渠父。今年过三十，偃蹇困尘土。微官羁辇下，剧似搬姜鼠。更无旁人嘲，餐饭讲训诂。昨朝值无事，出城日当午。道旁见笼雀，倾囊唤买取。开笼瞥四散，幸未伤翅羽。追飞似公妪，啾唧上邻宇。放生事大好，愿力庇儿女。更求得暂归，归时汝应愈。"
"冬日杂诗以仰视皇天白日速为韵","清末近现代初","郑孝胥","此日不足惜，去我逝安往？山风剥庭叶，晚意太卤莽。宁知吾送汝，对景聊俯仰。经行万马中，驻足看扰攘。乃于瞥然际，而作攫取想。用意如许毒，所得徒自罔。日人行新法，中国始遣使。华民我自辖，诸国不得视。彼非不欲尔，实亦势所至。来者更五公，交涉略可志。吾初检案牍，抄撮取关系。会以事不竟，讫未就编次。又观图书馆，典籍亦略备。尽蒐为目录，颇足资考异。迁延顾莫往，尤未坠此意。运会今何世，更霸起西方。谁能安士农？唯闻逐工商。贾胡合千百，其国旋富强。此风既东来，凌厉世莫当。日本类儿戏，变化如风狂。天机已可见，人心奈披猖。诚恐时无人，礼义坐销亡。豪杰皆安在，俗佞空张皇。麴町往筑地，正出东海湾。诸胡所聚居，楼观映晴天。不知夜何事，聚众张几筵。童妇齐列坐，施帷当其前。数人类作剧，笑怒相与颠。下帷俄复展，一人口有宣。学语殊未熟，时省怀中编。主人有四女，鬈发各垂肩。碧眼若含愁，綵服何蹁跹。入帷迭娇歌，观者咸称妍。众中都为谁？舍人在其间。舍人学胡语，彼胡奚知焉？读书二十年，此举谁谓然。吾意顾有在，未足为俗言。儿女寝已熟，瞑坐自数息。十年流浪踪，一一过胸膈。朋辈可远大，要自念季直。长吾四五岁，屡叹厄通籍。葆真虽通籍，随众限资格。未知谁有就，命运难可测。忍盦稍深稳，所守当不易。自余迫世务，软熟那足责。平生甘贱售，抛掷良弗惜。自贪兹游奇，兼可秽行迹。推门独起旋，噤凛霜月白。此都号文士，浮躁多不实。盛名如赖襄，语助未究悉。黎公昔在兹，求士惟恐失。芝山岁再会，赋咏积篇帙。求其粗可者，百十未得一。善吾有长尾，后起实美质。吟诗辄晓意，作字且秀洁。墨江望之夜，烟水上满月。管弦喧我醉，诘论忘笔舌。如渠齿方稚，才气已奔轶。前贤那足畏，好自奋今日。归来得惆怅，嗜此诚痴绝。猗嗟我从祖，高行世所独。有时闻微言，终身在初服。孤露薄有知，所赖见尊宿。今年吾道苦，此老梦已觉。别时知难再，挥手反见速。衰颜一何瘦，忍泪窃注目。不殊辞所生，摧割痛在腹。未曾闻怛化，每忆已自哭。理当弃妻子，卒侍启手足。何言迫生计，恨愧满衷曲。因思议私谥，介节诔不辱。虽然异出处，知己配文肃。哲人萎二老，愿见那可复。吾其放于夷，猖狂混清浊。"
"述菊","清末近现代初","郑孝胥","天凉意便好，秋高诗欲长。菊花为时出，见之辄神往。岛人亦好事，辟地据高爽。敛钱乃纵览，妇稚杂扰攘。连棚往复还，种色竞题榜。轻寒媚海日，千本各俯仰。就中半束缚，佳卉失倜傥。谁令尔生兹，逸士堕尘网。来归伴萧斋，吾不汝抑枉。离宫峙赤阪，国主开秋会。殿香黄花前，池明丹枫外。群胡掉臂来，牛酒肆啖嘬。先生独微叹，霜英谁解秽。横滨有名园，林谷颇映带。花时不辞客，异种亦不卖。川和尝一往，其盛又数倍。中途遇雷雨，当垆笑我辈。不如坐寒斋，一月可相对。从渠各烂漫，妍丑置弗怪。虽然不解饮，旷怀天所醉。人生何者难，难在同臭味。使我重怀人，斜街来梦寐。"
"伤忍盦","清末近现代初","郑孝胥","彼苍不足恨，人事实可哀。莫复念忍盦，念之心胆摧。烈士尽夺气，况我生平期。四海尽惊叹，矧我夙昔怀。聚时不甚惜，皎皎心弗欺。别时不甚忆，落落意弗疑。如何无穷志，殉此七尺骸。交情日太短，天绝非人为。命也审如此，终古宁可追。朝士重清流，此风亦久息。不随薄俗移，通介见所植。抗言得弃外，天日无惭色。谁知活人手，未恨江湖窄。为民奋请命，有此二千石。世间污吾子，捐去诚上策。但縻老亲泪，冤苦滞魂魄。当时殉名人，著望各藉藉。贪夫溷烈士，事定众乃白。公等当期颐，王济我恨惜。"
"自住吉游有马入山杂诗","清末近现代初","郑孝胥","蝶飞山无人，涧响若读曲。岩云媚晴晖，起弄海波绿。诸峰殊阴晴，岚雨洒我轿。乱泉路欲迷，山鸟时飞导。入山凡几曲，缘涧凡几湾。山回涧转处，海风赴襟寒。回看来处峰，伏地微露尖。峡口云行急，扑面如轻烟。侧卧看群峦，起伏极有势。长天如匹绢，泼绿恣游戏。云白山青青，望可数百里。我从山背来，对境心数起。山东曰朝阳，山西曰夕阳。夕阳祇芳草，朝阳松柏长。"
"有马杂诗","清末近现代初","郑孝胥","山街足楼阁，姝丽多倚市。借吾一榻风，梦入溪声里。松萝风飒然，双泉自奔泻。踞石而科头，白衣山人也。阴阳为之炭，不亏亦不盈。已余幽忧疾，始信泉有灵。溪馆无人至，松杉閟翠微。乌山底处似，沈范二公祠。溪声使人静，鸟语引熟寐。风从前山下，尽带松竹气。笔工亡古法，但于俗书宜。龙蛇入吾手，毛锥空尔为。雷奋雨百倍，云驰峰四移。山灵好才气，献此一段奇。摇兀竹篮间，怕云下密幄。银竹万丛鸣，先生梦徐觉。"
"哀东七三首","清末近现代初","郑孝胥","中年念儿女，刚性殊曩昔。眼中第三儿，抱玩辄不释。咿哑才学语，见爷已解索。吾怀虽抑郁，为汝长暂适。亲党共誇慧，比似珠的皪。何时大疏忽，不节使伤食。投药若小瘳，日日看愈瘠。出愁入亦愁，弥月疾随革。冬至幸脱命，小寒过不得。父怜母复爱，抚汝两脚直。儿死肤未冰，卧板藉以褓。出门别吾友，归敛已不早。入棺望始绝，父子缘遽了。犹当书两和，白骨知此恼。纸钱送汝去，遗烬那忍扫。今宵我不寐，窗下灯皎皎。后房汝啼处，絮泣剩婢媪。一家各上床，掷汝向荒草。岁尽冶城旁，月寒新鬼小。三岁居日本，此行诚不利。海东得是儿，自诧带奇气。归来太仓卒，断乳哺用饵。十旬卒致殒，分我感时泪。辽沈方鏖兵，暴骨满关外。谁非父母体，驱向万里弃。汝殇何足恨，浩劫行且至。中原适无人，去去非我世。明年化猿鹤，聊欲从此逝。"
"湖上杂诗","清末近现代初","郑孝胥","微雨洒复止，春山人独行。西湖知不远，照眼小桃明。湖心风乍起，云影暗雷峰。但觉波光白，不知烟翠浓。湖波太娇软，画船殊难载。最宜拿小艇，尽领烟水态。诸峰竞弄影，湖水与摇曳。不用借楼台，为渠作庄丽。欢情酒维持，好景诗记录。吴侬生湖山，此语差不俗。名胜多难复，风流不可攀。苍凉莫怀古，祠庙满吴山。海氛传闻恶，闽浙防有变。朝旨起尚书，昨日湖上宴。二月向杭州，何人见独游。犹能轻世事，日日醉湖楼。春暖桃柳新，六桥多士女。祇愁风雨来，路长奈何许。渐与诸峰熟，又怜湖水妍。湖山岂识我，欲去莫流连。"
"书柽弟扇","清末近现代初","郑孝胥","我生实不辰，降志而辱身。如今好相戒，莫作采薇人。二兄久食贫，被酒语跌宕。门户要人兴，两弟齿俱壮。"
"天津入都车中","清末近现代初","郑孝胥","风雪晚可惧，去京犹百里。局促辕下驹，潦倒车中士。国势决难挽，将相岂足为。幸此无人知，岁暮吾将归。六年复此来，停车聊一望。指点畿内山，祇汝色无恙。举朝议变法，不动犹拔山。道傍穷措大，缩手入袖间。"
"答沈子培比部见访夜谈之作三首","清末近现代初","郑孝胥","寒夜肯过我，来者非等閒。取我已逝怀，今夕复见还。始合若微感，再厉遂无端。嗟我岂有知，感子难自吞。长剑四五动，十指千万弹。持以喻我意，此意殊未殚。须墨惟沥血，须纸惟刳肝。执笔为我书，我舌敝犹存。子心狂而忠，子节纯且坚。为子所能为，毋为空诟天。世衰士亦放，未可荣以禄。高言虞见罪，聊复试饮啄。君看我此来，作计乃尔毒。兔爰逢百优，明夷入左腹。毁车更杀马，降志非取辱。起追孙登啸，坐视唐衢哭。韩非怀孤愤，终为秦政戮。东野变为龙，退之讵能逐？相知垂十年，未觉往可悔。中閒有逝者，警痛愈相爱。吾侪各老大，岂做儿女态。形骸虽暂隔，至味固不败。精诚远相照，山海了无碍。神京万斛尘，风烈成昼晦。驱车犯埃壒忧子亦以惫。国门行揖别，归听长江礧。岁暮酷怀人，孤吟复谁耐？"
"十一月二十二日出京道中杂诗","清末近现代初","郑孝胥","长啸出国门，寒日黯相送。大风主何祥，不发轩辕梦。残月坠雄县，黄尘蔽任邱。此中商避世，犹恨近神州。雄鸡奋悲歌，惊埃勃马首。落星虽有心，孤月空开口。班班河间车，南归罢击鼓。车中人自奇，无取流俗怒。客行自言苦，夙驾犯霜风。谁见斯民困，宵征逐马通。雪霁天欲明，林峦混一色。晓日忽上腾，云归徂徕白。守道去人远，诸峰空自青。不缘文字力，何处见英灵。骐骥骖驽骀，服车上山石。英雄时岂无，热泪空横臆。云势可以休，云容显复晦。千峰锦离离，夕阳绚天外。驱车杨柳店，怀古空蹀躞。不恨无公羊，恨无郭太业。四顾无一遇，迷魂不可招。千磨还百折，心铁可能销？尻轮极周流，神马善超越。闭门枉造车，何时出合辙？荦确途焉穷，心先疲马至。村落带山明，晚晴展人意。忍寒不衣裘，未老殊觉赧。大哉驭人言，胜于求饱暖。中原虚无人，唾手真可袭。言愁我欲愁，茫茫百端集。苍生我何有，忧乐俱不闻。欺人谢安石，冷笑范希文。扬州在何许，帆影乱烟树。南风且莫尽，我欲过江去。"
"杂诗","清末近现代初","郑孝胥","秋风入庭户，豆实自离离。寒来吾事就，霜露空尔为。柳下与少连，尼山所不予。谁堪于陵仲，溪刻久自处。鸱夷诚可人，为瓶乃非智。奈何磊落士，毕生事细碎。旧邦闵姬汉，孰为挈才雄？救僿丁文敝，端居独尚忠。竖子终何成，时哉无好手。狂夫复登高，临江作重九。"
"宋人百牛图","清末近现代初","郑孝胥","野水不成川，远山常隐树。尔牛适何来，百态目与遇。贯道师巨然，皆出董北苑。汰哉萚石翁，鉴定凭老眼。长安黑色儿，挂角读有异。何如多牛翁，一生不识字。短布单衣寒，东门厉石斑。非常犹不遇，饭牛歌漫漫。"
"杂感","清末近现代初","郑孝胥","积伤不成哀，放眼阅众死。短长虽几稀，颇复悟意理。三十四十间，正似重围里。被创兼饮血，枕藉动相倚。脱身老牖下，殆出神鬼使。疲形堕坚志，冲向驻驰晷。谬云中有得，寸铁恐难恃。忍盦才甚锐，志业如伯符。独恨情稍急，鬼伯疑相驱。赴名何乃猛，短局谁能纾？养子豫章才，明堂容尔须。回思平生意，揽辔姑可徐。堂堂陈水曹，充硕好腰腹。十年谈笑徒，宿草何处哭？闻其寝疾时，羸瘠丧肌肉。若云死归真，入梦恐不识。躁恚终自戕，内热一何酷。肛躯竟难持，瞥眼入鬼录。岂徒惜君耳，张季语殊毒。秣陵有胡尉，狂简吾所取。健犊走复来，自谓可长久。昨闻已暴卒，惊泪迸远友。寡营素深许，于我意犹厚。云何遘凶折，不得见耆耇。悠悠或难继，心气散莫守。岂如汪广文，老溺色与酒。长生欺人语，乘兴傥不朽。"
"风雨过","清末近现代初","郑孝胥","楼中独夷犹，坐阅千帆过。向夕风掀天，何人歌楚些？天公办一雨，巧与吾意合。倚柱复哀吟，风霆殷相答。"
"续杂诗","清末近现代初","郑孝胥","横风驱奔云，漏日射惊浪。出没云涛中，江鸥意殊壮。桃花映朝日，艳冶光四射。嫣然双海棠，垂红倚帘罅。门外大江横，翻觉诗难好。吟就武昌花，寄与南皮老。"
"示女景儿垂二首","清末近现代初","郑孝胥","爱女名景德徽字，学我读书音酷似。景汝来前父教尔：莫信鬼神信道理，莫爱豪华爱义礼。容人之过，称人之善，居心仁厚百福始。非徒言之在践履，景能行此吾愈喜。垂也年十三，勤学气颇高。男儿胸中宽，要作万人豪。敬贤闵不孝，爱物随所遭。寡欲自超然，富贵真鸿毛。汝父学孟轲，救时心徒劳。畴能继我志，所愿在尔曹。"
"广雅留饭谈诗","清末近现代初","郑孝胥","半生作诗多苦语，一见尚书便自许。弥天诗学几诗才，五百年间阙标举。寝唐馈宋各有取，挹杜拍韩定谁主。忽移天地入秋声，欲罢工商行徵羽。初日照廊霜后暖，烂漫秋花阶前满。抱冰堂上坐人豪，对酒论诗暂萧散。世难如山未易开，袖中短笔太清哀。黄图赤县看公在，乞取江湖放浪才。"
"感愤诗四首","清末近现代初","郑孝胥","群昏自称豪，一奋碎神器。罪魁有三士，不在徐刚辈。荣光首拒战，咋舌敌已怪。聂马久枝梧，彼族嗛强对。朝中轻诸子，谓虏不足畏。何虞果掩至，很复得狼狈。脱令津沽间，海城早为帅。微闻金鼓震，万众已崩溃。牵羊必肉袒，所全讵百倍。京师安如山，完取十万械。吾言匪诡诞，嚼血聊自快。瘈狗无不噬，弊木无不摽。重黎卒死难，劲节殊皎皎。许子盗所憎，要领安得保。异哉立联徐，骈首岂同道。袁许吾伤之，决去胡不蚤？何人与湔雪，未可恃苍昊。京城知必陷，所苦吾主耳。黑衣缚绔褶，无异逃李子。当时设有人，奉上匿乡里。逡巡稍南趋，北向下诏旨。遂兴燕齐甲，自剪畿辅匪。诸蕃孰不从，秕政悉可理。徒手援天下，宁用折一矢。吁嗟失此会，秦晋入井底。死或不蔽辜，论罪当以榜。秉衡等徐崇，才可谓漏网。吾嘉宣化守，击刚奋忠谠。奈何褒海城，此李反见枉。天步方艰难，是非在刑赏。可令天下士，西望徒怏怏。"
"三月十二日作","清末近现代初","郑孝胥","怀才不自胜，儿戏引一粲。及此未老閒，馀春勤把玩。志欲俟河清，岁月稍见夺。吴越有具区，兴发不可遏。"
"述哀","清末近现代初","郑孝胥","榕城疫盛行，人鬼争出殁。里中丧族弟，俄复夺一侄。侄年已及壮，蹉跎未授室。愆期我负尔，兄嫂老弥郁。于时迫端午，次兄方卧疾。书中道无虑，悲悸常忽忽。何来鹅车炮，一击碎心骨。父子相继逝，先后才旬日。我持栗兄书，猝不知所为。自呼神略定，勃然涌千哀。兄书本细秀，两纸字累累。二丧仗经纪，智虑饶安排。疾疫甚刀兵，一言伤我怀。江船幸未发，飞书还相催。行间别无语，速去勿迟回。我兄但自脱，妇稚徐更裁。淦子赴弟丧，炳子之日本。我特促之行，所虑良在远。炳前跽告辞，酸泪为一泫。方当迎而父，但去勿悽断。为农堪养亲，世变莫挂眼。三年学成就，聚首日靡短。东人况善我，受托颇缱绻。而父书云云，望汝意不浅。乞假居持服，悬怀在长兄。张沈来自吴，入门携吾柽。悤悤相吊慰，语次心屡惊。初闻兄又卒，无泪眼空瞪。究穷死所由，号叫肝自崩。陈郎书在手，白日非幽冥。行年已六十，儿辈盈阶庭。何苦而轻死，自沈为独醒。因忆神户归，失足落东溟。堕河经再厄，胥种终相迎。我欲叱阎罗，鬼籍除其名。不然当把臂，地下从先灵。兄亡非缘疫，其故独何欤？畏疾而凭河，哀哉岂此愚。寄书且视妹，所言固不虚。书辞靡瞀乱，巷陌多绕纡。河之水悠悠，城东得遗躯。终时作何状，割爱从鼋鱼。为弟诚无状，不能掺其祛。两兄挈一侄，何许相睢盱。知死不可让，以次当及余。死丧虽甚威，后死方有事。门中二十口，舍我谁将寄？致书使亟来，恶瘴犹为厉。汉阳趣赁屋，规以安汝辈。三棺当暂厝，閒岁待我至。解衣斸苍山，和土将血泪。筑成名恨冢，偿我无穷意。炳乎汝勿归，父死叔尚在。东行吾计定，世乱重抱耒。稚辛闻此变，千里来共哭。四支已半摧，一手倚一足。作书寄萱妹，天地此骨肉。事牵难久留，送汝使我独。登舟一悽惶，去去意殊酷。楼头卧更起，船尾灯犹绿。江波闇涨天，风雨欲揭屋。馀生付残世，何地同啜粥？"
"送高子益应晋帅之辟并忆啸农梦旦","清末近现代初","郑孝胥","今日犹相见，殊胜别后想。执手天茫茫，覆杯人惘惘。我怀本太孤，赖子时见广。平生言不尽，积意深万丈。西北云自飞，江汉波已长。盟鸥谁共倚，沈思成独往。啸农恭笃行，而独称我狂。狂而有不为，吾道殊未光。之子尝有语，闻之激我肠。相知纵满世，幽隐谁见详？愿言从子游，楚越空相望。孤弦不成曲，寄声独彷徨。放怀诚有味，谁能为人计？吾尝奇梦旦，天资抱经世。所学必适用，束发有宏誓。知子果东游，志业一何锐。懒云久不起，坐阅沧波逝。无用亦自珍，真人喻天际。三高如麟凤，子益尤有为。流俗不能憾，何曾背时宜。德星出太原，可辟魅与魑。晋帅甚爱民，毋乃天相之。善国来取法，行为王者师。脱能尽其才，岂异得一夔。"
"连城军中作","清末近现代初","郑孝胥","梦中有苍山，压鬓复欹颜。举头乃非梦，含笑罗烟鬟。含生有同感，病卒苦思归。聊欲率尔曹，溃彼烦恼围。我如巫支祁，铁索沈古井。万牛甚莫挽，孰寐欲猛省。一筇超人群，虫鸟伴来去。秋山树渐红，是我登临处。舐糠遂及米，南势欲北扫。有忌或未能，老罴卧当道。"
"杂诗","清末近现代初","郑孝胥","雄鸠自佻巧，了知非我曹。名缰利锁中，何从见人豪。槛熊有猛姿，嗟汝负其胆。不如子母猿，相依殊可感。年光如逝水，流落付一叹。卷中有崔徽，缄封不能看。哀吟更谁和，俯见孤影兀。我已专溪山，从游惟片月。"
"排闷二首","清末近现代初","郑孝胥","意起不能制，触目生烦冤。遇物皆可憎，心火方自焚。军书虽旁午，战胜恃一勤。负手恣行散，霜日东更暄。怅然对梅花，落此半亩园。邂逅缘不浅，来慰羁旅魂。妙香忽相袭，会心即微言。与君交已久，寂寞幸见存。终当扫尘债，从子江上村。有怀谁与陈，有恨谁与诉？肝肠深可惜，坐受尘土污。清辉发遥夜，皓月已徐吐。长天渐空阔，相见真成故。哀我落世间，沈沈抱幽素。古今不相接，万感入迟暮。回光射吾胆，涤骨倒秋露。翛然委形骸，何异迷者悟。"
"送柽弟之日本","清末近现代初","郑孝胥","东邻新有功，列国所注视。取法诚不远，奋袂我于起。科目虽云废，孰解捐故技。反令躁进者，奔突如狂豕。岑公今大臣，亦肯遣二子。闻当厕华胄，此意吾不喜。为学贵平等，要自勤苦始。天子之元子，古与庶民齿。总角已矜夸，长计恐非是。诸儿尚游学，散漫缺根柢。我躬实不阅，遑恤我后矣。子行为劝谕，稍令识义理。风波晚吞天，把舵幸少俟。弟兄各垂老，岁月吾甚爱。离别勿轻言，晚景行自悔。及今除豪气，世故或相贷。攘臂正有人，岂必需我辈。吾归子旋去，迫促剧负债。欢意直万金，贱售素所戒。子行吾独处，闭户且种菜。得归宁亟归，风雨床可对。"
"哭顾五子朋","清末近现代初","郑孝胥","自意死穷边，不复能见子。归来谁与归，得我子所喜。南行暂展墓，海上聊徙倚。一欢谓可必，何用书累纸。岂知有兹事，舍我遽为鬼。投袂欲相追，失望对逝水。眼前尽成梦，万世不我俟。平生老纵酒，惟我能切谏。频年迹稍疏，念子不及乱。颇闻态如故，俗士望而惮。伤哉卒坐此，一醉涣其胆。钵山孤可哀，潭水深自恨。畸人去不返，题壁谁来看？持论绝不同，意气极相得。每见不能去，欢笑辄竟夕。西州门前路，尔我留行迹。相送至数里，独返犹恻恻。小桥分手处，驴背斜阳色。千秋万岁后，于此滞魂魄。为君诗常好，世论实不易。梦中还残锦，才尽空自惜。称疾因解兵，用世志已灰。尚思得佳传，非君孰能为？君虽避衰世，浩气殊不亏。一生意凛凛，可以厉诡随。愿列君传中，存亡能几时。江西陈伯严，为文有古姿。他年求下笔，窃比聃与非。"
"三月十二日四十八岁初度是日自上海赴南京","清末近现代初","郑孝胥","坐思老来味，零落期渐近。击碎珊瑚枝，于意终有吝。解兵虽经年，世故犹相慁。奔波谁汝役，缩手亦霜鬓。今辰愈不乐，新齿恩爱刃。心知无万全，策马突坚阵。袖中衔诗本，怏怏入吴郡。形骸何足道，所惜在方寸。平生自谓刚，百炼成绕指。丑枝还著花，一笑诚可已。相欢曾几时，往事同覆水。奇情谁能羁，绝世骋恢诡。勇决实起予，我乃不如尔。龙剑何必合，小别辄万里。琅琊王伯舆，区区为情死。"
"丁叔雅示猿叟书册","清末近现代初","郑孝胥","猿叟吾酷爱，谓可追杨风。玩其使笔处，如开两石弓。篆书到阳冰，分书迈蔡钟。真行已小低，米董一扫空。主张在北碑，摆脱馀颜公。常熟誇意态，雅步颇雍容。视何究莫逮，飞走技不同。目中有猿叟，他书不能观。久久渐自厌，愈观还不安。坡公诮嵬騀，苦骄实至言。鲁直晚言书，欹倒宁不完。稍会二子意，转愁笔墨痕。叟固吾不欺，世外自有天。"
"狄楚青属题明人墨迹三种 于公谦","清末近现代初","郑孝胥","景泰能守国，太上竟得返。于谦不世功，戮之岂无赧。小人竞功名，朝事几覆反。怀才卒难全，翰墨空挂眼。南仲阻李纲，潜善害宗泽。伟哉杨廷麟，一疏褫奸魄。象升实文士，事急能死敌。草书摩逸少，所得亦劲特。明亡得何瞿，养士云有报。崎岖守桂林，事去卒无效。待死且赋诗，从容良弗挠。卷末不书名，默然尤可悼。"
"赠高啸桐","清末近现代初","郑孝胥","诗书鲠胸中，何地堪一吐。使子居谏官，奸佞必败露。忽闻试第一，彼族乃凶惧。邪正不两立，事急复奚顾。居然置勿用，遮日手可怖。于君究何损，微哂就归路。端人遂裹足，所系岂细故。吾侪各垂老，畺桂性愈辣。固知不可口，安得变甘滑。无言人已憎，何苦更强聒。此行君勿悔，惜玉宁避刖。苟求心所安，得失等毫末。暂游尘土中，益觉江海豁。天寒病初起，养气幸勿忽。"
"十月十四夜月下","清末近现代初","郑孝胥","风从北来寒，吹此一街月。道人默倚楼，手理冲冠发。天王乃见幽，毕世意不展。疑狱卒难明，孤臣涕空泫。"
"题杨叔峤书迹二首","清末近现代初","郑孝胥","诸郎坐热中，骈戮空召乱。温雅如杨公，何为及此难？戊戌七月间，独宜用裕禄。吾谋卒不遂，野寺馀一哭。"
"叔孙通","清末近现代初","郑孝胥","三代不相复，古礼杂秦仪。皇帝欲自贵，稷嗣诚先知。置酒长乐宫，欢哗孰敢施。诸生服其圣，希世惟委蛇。儒者可守成，此言亦庶几。何殊蓄俳优，面谀良可悲。两生恶污我，自谓不忍为。各行其是尔，史迁烦微辞。朝廷设礼馆，发端自岑公。此举诚重大，当世谁儒宗。徵辟等齐鲁，韬庵始登庸。礼失求诸野，聚讼愁相攻。自秦逮本朝，沿袭久不衷。孰能知礼意，稍取三代隆。节文删拜跪，服色观会通。吉凶军宾嘉，救僿必以忠。莫疑近夷礼，坠地悲华风。"
"海藏楼杂诗","清末近现代初","郑孝胥","奋身欲何往，盘空殊未安。高楼一日成，截然如断山。脚跟愈坚牢，世态愈等閒。群嚣不易到，鸟语时间关。道人袖手人，所患犹多言。今年有新得，稍简应对烦。独居不负楼，种松待参天。妻子真我客，欢然来扣门。露台性宜月，我性爱登台。月岂与我期，台成月自来。从游者清风，披襟共徘徊。便当凌霄去，惜我非仙才。人间实污陋，孰能委形骸？可怜玷风月，抚膺暗生哀。碧海连青天，月逝我独回。楼东多栽竹，寄意在避俗。颇闻人惊嗟，新竹郁已绿。凛凛十万夫，森然态何肃。微吟向风前，和我以戛玉。吾诗岂轻作，对尔咏不足。未须矜岁寒，且为解热毒。移樱四十株，秾丽会成列。心知非我春，耿耿意不灭。当年空能狂，过眼才一瞥。对花欲抉目，积恨谁与雪？犹馀惆怅味，老去未忍绝。刻意仿司动，伤春更伤别。卿士杨皙子，偶然出国门。登我海藏楼，示我海月篇。其辞哀且伤，使我久不欢。世方忌子名，悲歌声宜吞。能去何足奇，不去人所难。莫学汲长孺，上前论积薪。翱翔公卿间，不失箕子仁。岂羡海藏楼，辟色复辟言。吾楼虽甚壮，高寒难久居。长安居不易，视此定何如？缺月上稍迟，光彩铺平芜。茫茫坠碧烟，谁辨树与庐？幽人一再起，已是四更馀。阑干独来倚，凉风袅衣裾。吴姬归夜阑，马蹄腾九衢。千灯出林影，照乘霏明珠。向曙忽隔世，喧寂理岂殊。幼时学为文，独喜柳子厚。《断刑》与《时令》，熟读常在口。近人尚桐城，其论深抑柳。阳湖实支派，相袭亦已久。柳文彼所轻，学柳更何有。奇人吾炜士，爱我忘其丑。咨嗟愧室辞，沈至信高手。子亦毗陵宗，胡不惮众诟？损名勿轻言，意子适被酒。二孟天下才，意气不尽同。少孟似贾谊，长孟真扬雄。出言为布帛，孰与少孟工？微词有千秋，谁追长孟踪？吾获从之游，相逐犹云龙。一时几豪杰，万古罗心胸。密云久不雨，日色淡似幽。坐闻风蝉声，飒然已成秋。蕉葛惬初凉，纨扇可小休。委心得无为，直与造物游。形骸犹可用，所乐在此不？捐书苦未能，多事真吾忧。辽海程中丞，其身已许国。以书招我游，意我方悬的。时贤坐躁进，未免就枉尺。何如姑养气，期与天地塞。己重物自轻，此局或可弈。倚楼闻妙香，心知必有异。披衣行草际，初日未到地。丛兰虽竞开，微甘岂高味。幽寻入篱侧，泠泠袭露气。一花藏深碧，冰雪抱殊致。踟蹰欲却步，绝世难逼视。素心非吾侣，自顾果形秽。端逢姑射仙，绰约方掩袂。怅然不能去，有意在尘外。雨过云亦归，林气重不散。满月如帷灯，隐约出天半。须臾碧将合，粉彩发璀璨。银波渐流空，湿雾涨瀰漫。园林遂平沉，楼阁若隔岸。登台揽明镜，照胆不可玩。寒光来逼身，左右晃凌乱。凛然赴奔潮，露顶白虹贯。一凉遽至此，始有秋风叹。义宁贤父子，豪杰心所归。伯严不急仕，峻节如其诗。栖迟对蒋山，睥睨郁深悲。天将纵其才，授子肆与奇。神骨重更寒，绝非人力为。安能抹青红，搔首而弄姿。昨者哦五言，缄封肯见遗。发之惟鹤声，一一上天飞。高谈辟户牖，要道秘枢机。愿闻用世说，胡为靳相规。嘻嘻戊戌人，抚心未忘哀。大名虽震世，岂如我独知。物生必有耦，二者道之门。俗士务执一，百世成争端。寒暑与昼夜，相需不待言。彼此各是非，孰能为平反？圣智坐未达，著述迷乾坤。强同诚可哀，末流遂滔天。摩厉得发明，转战亦竞前。哲人非世用，宥之入自然。合群时未来，众势苦易散。相安三百年，可虑在满汉。外族方侵凌，万钧系一线。幸君毋绝之，失手且糜烂。汉存满自安，其意岂好叛？谁令走胡越，迫之乃惊窜。惜哉无大臣，独立济时难。榱崩侨将压，子产空悽叹。秋风卷地凉，秋云漫天白。雨气欺日光，晦明忽殊色。广除草未黄，竹意稍萧索。此楼虽物外，傲物非崇德。世间孰坚脆，一逝等过客。完兹独往兴，于我如有得。楼中好雨声，入梦犹有味。晓来一推窗，晴丽足佳气。花竹如新沐，弄日献百态。身閒聊自悦，徙倚即世外。抗声咏《诗》、《骚》，随风入天籁。横空啸鸾凤，过客或惊怪。谁知孙登狂，不与稽阮辈。秋深气数变，早觉因始衰。息灯寒稍入，幽幽如相欺。布衾顿不支，腹鸣辄欲遗。昼动尔夜静，遂悟此理为。起行绕室中，运气达四肢。徐令血充体，暖力归腰围。济胜须有具，筋骸非曩时。独寐还晤歌，夜色付与谁？汤赵走相语，南皮昨已薨。郁郁此老翁，其意宁乐生。一生抱忠节，旧学颇殚精。惜哉如纨扇，秋至难施行。公常称我诗，谓非世士能。江湖虽浩荡，隐愧知己情。年年泥忆云，今日殊幽明。病中必见恨，此恨终冥冥。抱冰堂中饭，馀位犹在腹。别时恐遂绝，所欠唯一哭。弃官如弃世，用意固已毒。知公疾我去，积愤亦殊酷。偶然见其诗，失叹不自觉。却求爪雪卷，感念定何触。功名果灭性，并世迷九曲。子期既云亡，高山欲谁属。南皮往论诗，颇亦执偏见。素轻王右丞，于诗乃尤讪。诗人陈子言，所学最矜鍊。以余比摩诘，境静诗愈远。辋川有奇兴，真味不容乱。君其追裴迪，和我竹里馆。蛰仙将入觐，忠愤不可当。我于三薰之，少安莫怒张。事君信乃谏，未信必两伤。百伤亦不惜，知子抱烈肠。天下事之大，气平臂奚攘。睹子朴直姿，当使群疑亡。多言定何益，无欲谁则刚。朝廷患多欲，孰知我非狂？石遗失其偶，孤吟成老鳏。故山愁独归，岂如寄朝官。下笔不自休，神伤赋萧閒。江郎才未尽，晚景犹悽酸。别来肆于诗，皮陆可跻攀。鳏夫与冷宦，气味极相关。流传悼亡作，微之何足言。昨宵不成寐，稍倦上灯后。闭门更强坐，睡味如中酒。对书辄瞑目，纸笔屡脱手。意中谓殊蚤，数起自斗薮。俄然若不觉，惊觉风怒吼。朦胧疑雨至，窥牖粲星斗。寄禅本才士，为僧名转盛。见嘲壬秋翁，岛瘦心所病。今年学寒郊，风味颇峭硬。虽云六十化，未免近饾饤。山人当自寿，雄据天童胜。以诗作佛事，四海必响应。聊为童子戏，直入散僧圣。古称鞠有华，独以黄为美。何时种始变，烂漫如错彩。燕都重细株，虎须必登几。九华与金管，堆眼众莫喜。扬州花稍奇，过江似难比。沪渎盛花事，佳植鲜入市。吾园绯与褐，殊态各俶诡。瘦瓣捲绿心，含意藐金紫。闭门独婆娑，几日风雨里。聊与花为徒，呼酒试酌彼。枯坐欲成梦，寒意侵两膝。起看天如盘，乃有数星出。披书漫不省，伸纸复弄笔。舍此穷生涯，娱我更何术？少年心未尽，怅惘若有失。沉思旋自哂，世味孰可悦？惟当持一念，期与造化灭。冰天雪窖中，何事恋馀热？孔子语闻道，乃曰夕死可。闻道知几人，死者盖已夥。读之每失笑，求道计殊左。道自有生死，安之实在我。畏死而乐生，死遂为子祸。吾今伏孔子，敢死气磊砢。彼云魂有灵，亦未脱缰锁。北风叶尽飞，楼阁乃杰出。高处虽甚寒，苦自恋斜日。夕鸟何所归，原野顿萧瑟。邻园蓄苍翠，弥望桂与橘。谁令爱春华，众芳有时歇。悲吟吾不让，枯槁性所悦。聊将穷年悲，酬彼芳菲节。拔可自山塘，遣船致双栝。闻之喜不寐，隔日信始达。园丁趣往迓，择地坎先掘。入门势夭矫，鳞鬣翠欲泼。栽时躬审视，筑土务坚实。植援护其干，枝叶忌磨戛。举臂试忖量，官尺逾七八。齿应与吾等，乃尔成俊物。徘徊走复来，吟玩至日没。竟夕为渠愁，时闻北风刮。辽东已难收，辽西事欲去。诸客方闹堂，主人向何处？东邻假兵力，移民亟盘踞。意图数年间，逼我以生聚。列国知其谋，染指竞借箸。吾民如寄生，覆巢在旦暮。国亡定何状，睹此应可悟。朝端谁人杰，铁错烦屡铸。永贞刘兴甲，访我如有诉。吾闻二子来，举足不及履。见渠先致唁，聊以沫相煦。及今犹可救，投药勿再误。辽民休酣寝，人事委天数。守国知以兵，何如守以民。无民孰与国？恃官终难存。吾民弱至此，久散不能群。救亡事虽急，翻欲治本原。扬汤以止沸，岂如去其薪。满蒙苟相合，不下千万人。部落得渐强，地利谁能分？交通实上策，速决胡逡巡？锡公持此谋，程公为我言。我许为一行，暂为诸侯宾。悲歌极慷慨，老去弥苦辛。万物役于人，见用乃为贵。是岂万物情，诬之因自遂。试看鹤乘轩，孰与翔天外？惟人有殊性，徇意终不悔。少游与文渊，两已适相背。平生吝轻掷，老去若可弃。每思犯至难，头璧誓俱碎。惜哉时无人，谁解赏雄概？楼头意万里，缩手久不快。倚阑更小留，安閒故常态。东北劫愈急，问策乃及我。楼前招片月，仗剑向辽左。强邻久阻兵，跨海置遮逻。吾民被迫逐，待毙但僵坐。其锋诚难争，善守抑犹可。杜回有时颠，食报在魏颗。姑求振民气，申儆首媮惰。死灰傥复燃，行见陆浑火。人言柔胜刚，精铁绵与裹。试探囊底智，筹一不须夥。"
"马通伯属题姚惜抱刘石庵行楷卷子 姚卷","清末近现代初","郑孝胥","明人尚阁帖，香光始一变。国朝竞学董，阉然似乡愿。梦楼尤侧媚，腼作吴姬面。姬传稍劲秀，董鬼终入腕。后来有南园，纵笔绝傲岸。纷纷女郎耳，此士真好汉。安吴论书家，欲下石如拜。邓书殊非雅，恶札岂可耐。石庵号蕴藉，堆墨作狡狯。未若何道州，斫陈不挂铠。何笔晚苦骄，嵬騀近俗态。出林喻飞鸟，我意在无碍。"
"续海藏楼杂诗","清末近现代初","郑孝胥","党人倡仇满，屠戮及妇孺。享国诚有毒，无辜彼何与。淩弱而暴寡，不义我所恶。独怪亿万心，亦有亿兆诅。蒸民丧懿德，孰可以理喻？夷齐独叩马，忤世良弗顾。天下奇男子，惟有王保保。平生惜此人，豪杰尽推倒。谁能厉忠义，抗节誓不挠。万人苟一心，群孽岂难扫。丈夫纵失败，善死固有道。首鼠深可憎，窟兔讵为狡？君子尚不屈，尺蠖时求伸。欲伸而暂屈，此义难喻人。箕比行不同，所同在其仁。不仁辞必屈，安能掩其真？士穷见节义，颠倒非所闻。向来谬扬抑，嚼舌吾何云。官身有束缚，偾事非吾谋。长沙获先去，一士天所留。东华再阅月，兵气横穷秋。悲风舍饭寺，独啸哀南州。事急嗟无人，堪为朝廷羞。泽生可共死，惜我非其俦。举世轻忠义，苟全为高流。谁能从重华，甘与鹿豕游。全家陷兵间，自意必离散。登高望洞庭，方寸亦已乱。大江接烽火，捲土纷惊窜。儿垂得吾勇，挺身赴危难。飘魂不成梦，噩耗丛万箭。丁宁若死别，去去复何恋。谁知能自拔，相见犹疑幻。冥冥或使之，痛定从所愿。楼前菊始花，楼上月又满。填胸无底哀，花月空挂眼。时事遽至斯，终身意未展。奔车与覆舟，丘夷殆虚产。行吟但袖手，生世苦已晚。殊无阮籍狂，差似嵇康懒。吾心有是非，诗书为之主。中含古性情，乖戾了无取。世风忽扬尘，吹我堕何所？举头失日月，震耳剧雷雨。营营魂不昧，耿耿意自许。欲呼平生亲，顾笑反予侮。高楼外无地，掩捲成独语。云垂鬼神黑，知己幸有汝。之官而北上，留京而南归。屈曲使投閒，天欤非人为。功名与节义，时论方背驰。名教已扫地，何人能维持？指心许苍天，一老乃慭遗。徐行万马中，舍我噫其谁？"
"续杂诗","清末近现代初","郑孝胥","天意有所革，欲治必先乱。黔首冥无知，驱之遂为幻。贤达独违天，坚贞终不畔。譬诸风雨晦，鸡鸣宁失旦。狂愚方得时，明哲当自窜。深居味此理，长歌白石烂。避世不见人，长望天与日。天日彼何知，我意若有失。人生似朝露，用意徒郁勃。万形来入眼，闭目已自灭。忌形未忘意，耿耿成内热。"
"答樊云门冬雨剧谈之作","清末近现代初","郑孝胥","久于南皮坐，习闻樊山名。老矣始一见，赵璧真连城。落笔必典赡，中年越峥嵘。才人无不可，皎若日月明。春华终不谢，一洗穷愁声。南皮宿自负，通显足胜情。达官兼名士，此秘谁敢轻。晚节殊可哀，祈死如孤；其诗始抑郁，反似忧生平。吾疑卒不释，敢请樊山评。尝序伯严诗，持论辟清切。自嫌误后生，流浪或失实。君诗妙易解，经史气四溢。诗中见其人，风趣乃隽绝。浅语莫非深，天壤在毫末。何须填难字，苦作酸生活。会心可忘言，即此意已达。穷愁良易工，忧患宁爱好。奋飞抉世网，结习犹烦恼。午怡论诗骨，见谓饥不饱。心知小潺湲，河海愧浩渺。何期樊山老，闽荔喻益巧。荔甘而诗涩，唐突天下姣。庶几比谏果，回味得稍稍。嗜涩转弃甘，攒眉应绝倒。"
"金溎生武祥属题所著书三种 题《冰泉唱和集》","清末近现代初","郑孝胥","帅师次苍梧，未及酌冰井。尝自比漫郎，戎旃亦踰岭。君作漫泉亭，心若隐之冷。相看真逸民，刻诗娱晚景。纸城而铁人，壮哉刘防禦！赤溪考铜鼓，作书表其墓。邪说方弥天，势若蚩尤雾。子书岂《春秋》，欲使乱贼惧。安节义不屈，自称王坚子。战死非徒忠，孝者亦视此。石公与金叟，吊古郁微旨。名教既扫地，背义何所耻。"
"陈仁先种菊图","清末近现代初","郑孝胥","鞠族多异姿，幽人好佳色。年年我有秋，寄兴在篱侧。凄风风始馨，凝霜霜作魄。剪苗资勤灌，迸蕊务细摘。忽然吐殊妙，谁信出心得。白黄诚高清，绀紫尤奇特。一时美所钟，未免爱而溺。君能轻世事，正赖有菊癖。菊亦何负君，何云奈岑寂。惟菊有骚心，对菊宜自醉。看君留菊影，画手远不逮。渊明魂难起，菊意谁能会？萧萧天地秋，独秀霜风外。海滨菊最盛，种类极繁碎。时事莫挂口，刻意徇所爱。可怜才未尽，哀怨出天籁。馀生依草木，聊复娱万岁。"
"樱花","清末近现代初","郑孝胥","离合神光看不厌，乍阴乍阳明复暗。开颜弄日影成云，吐蕊含姿花愈澹。春风莫吹鸟莫啼，从渠烂漫压枝低。倾城政有无言恨，倚市休论桃李蹊。云停烟活风日鲜，堆花满枝弄婵娟。施朱太赤粉太白，始信微醉由天然。花光如水水欲逝，开到四分方绝世。近前细看更沉吟，休向花间问才思。"
"答乙盦短歌三章","清末近现代初","郑孝胥","仰见秋日光，秋气猛入肠。相守虫啸夜，相哀叶摇黄。枕书窗间人，二竖语膏肓。日车何时翻？一快偕汝亡。寂寞非寂寞，煎愁成沸肠。同居秋气中，一触如金创。人生类秋虫，正宜以秋死。虫魂复为秋，岂意人有鬼。盍作已死观，稍怜鬼趣美。为鬼当为雄，守雌非鬼理。哀哉无国殇，谁可雪此耻？纷纷厉不如，薄彼天下士。秋气虽宜诗，鬼语乃诗病。君诗转西江，驾浪极奔劲。云何弄细碎，意属秋坟夐。四灵若灵鬼，底足托高咏。人间匪佳味，孤唱泪暗迸。故交去堂堂，关张等无命。共君伴残岁，后死聊自圣。"
"爱菊二首简陈仁先","清末近现代初","郑孝胥","爱菊爱其淡，菊类晚愈奇。岂能遂不爱，臭味殊差池。秋花复当令，佳种忍弃遗。恨不起渊明，究穷花之姿。颇疑东篱意，匪逐世情移。尚淡不尚奇，此理将语谁？众芳竞媚世，菊乃傲者徒。穷秋风雨中，闭门足自娱。诗人有寒骨，气类惟饿夫。周粟诚不义，餐英追三闾。千秋屈与陶，知己良有馀。对菊怀二子，悲吟意何如？"
"杂诗","清末近现代初","郑孝胥","恕斋名藉甚，一败遂涂地。苟活才弥年，甘死殊不易。武昌知必乱，养痈固宜溃。不戢而自焚，弄兵实众稚。咎公在操切，姑息岂得计。奄奄殁牖下，易主真隔世。平生诸宗元，过门空雪涕。匋斋性素懦，临难乃不屈。其弟能同死，节义两无匹。入川不能止，别酒成永诀。使吾在军中，乱事或可遏。前师赴成都，重庆止勿发。徐收秦黔兵，叛者良易灭。求助辞甚哀，拊膺独呜咽。"
"杂诗","清末近现代初","郑孝胥","学书欲何为，坐使百事废。规规摹古人，久之意不快。冥追愈向上，聊以避前辈。人云似某某，窃用引为愧。虽古亦犹人，面目那可对。作真不如草，稍悟竟奚异。谁能起自运，写此盖世气。每奇王介甫，下笔风雨至。聊为宋仲温，千纸勿惜费。能书由天资，成就在学力。遍搜古人奇，一悟或有得。篆分绝矜严，取势常以逆。草真趋隽永，神味务自适。庸庸宋益弛，晋魏诚造极。扫去殊未能，岂免为人役。幼年慕从祖，淳古仍宕激。中年观忠端，独往深莫测。米颠恨其手，坐受谈口厄。纵手且勿谈，破柱来霹雳。"
"杂诗","清末近现代初","郑孝胥","遗山求修史，自谓忠于金。委蛇贵臣间，枉尺岂直寻。碑版谀佐命，降辱良已深。致书干耶律，荐举诚何心？后来托国史，蒙面羞儒林。实彼阶之厉，流毒方至今。谅哉谢山语，堪作俗士箴。子房虽助汉，其志专报韩。灭秦复破楚，韩后终难存。苟能存韩后，何为弃人间。漫云天授汉，封留殊未安。亦如中副车，负气非万全。赤松知君心，自苦空加餐。五载居海滨，避秦幸有此。士夫稍奔集，偷活贤转徙。鬻字聊自存，俯畜繁食指。同年互吊唁，屈指八九子。诸公各厉节，可敬亦可喜。所嗟负君国，碌碌何足齿。吉甫真包胥，义烈谁与比？当年登科录，宝祐照青史。吾侪曷交勉，牖下非善死。酒楼灯下饭，飞虫争投盘。肥浓久见欺，腹疾惊夜寒。昧爽起盥漱，朝饥得澄观。五味初无根，屏除岂为难。泊尔忽见道，萧然罢晨餐。麦糗足自活，扪腹殊闲安。百邪宁妄侵，有欲真吾患。辟谷虽未能，不贪乃金丹。乩仙降沪市，涉江往观之。社公忽关白，灵真当涖斯。须臾称洞宾，字如风雨驰。笛声吹江城，一字已小奇。泪尽为苍生，六言次犹疑。坤乾妙用韵，咨嗟还涕洟。将亡听于神，我意不欲为。哦诗三太息，回仙良吾师。登楼不见海，朝夕望海气。鸥飞能转迟，始觉海已至。凭高目难穷，胸次必小异。心知鸥所乐，造物靳我翅。柳州慕为鹘，毛翮有仁义。泰清果忘饥，恶世良可弃。落日已将尽，斜照气万千。群鸦弄馀景，翻飞忽蔽天。光燄何遽收，沈沈成暮烟。微禽亦知警，归思茫无边。逝者固如斯，一鬨偶当前。坡公观不变，我意方留连。秋草雁来红，斓斑幻奇彩。朱黄色独明，百卉殊不逮。丹枫与乌桕，经霜叶亦改。西风万物老，绚烂意何在。壮夫迫迟暮，才进有馀慨。草木竞一时，后凋须我辈。"
"杂诗","清末近现代初","郑孝胥","高楼插暮空，正作碧云色。浮云忽蔽之，遂使虞渊黑。夸父不自量，弃杖成遗迹。沈沈入长夜，谁与护鹃魄。海波深无底，嗟我梦魂隔。赴海断六鳌，犹足立四极。往时慎论人，自谓不轻许。岂知无一中，非璞故为鼠。过言虽可惭，扪舌驷何补。正欲章吾妄，且以戒群竖。文字都莫删，留待天下数。冥冥易堕行，敢责平生语。披猖既不返，悯默将谁与？揽辔待澄清，晚盖或有取。"
"哀小乙","清末近现代初","郑孝胥","灵真伏我旁，我意殊不觉。一朝忽然去，百身那可赎。寻渠诗中语，缥缈如鸿鹄。海山不成归，无故辄歌哭。既云厌人世，何事犹苦学。繁华绝所好，惟学为子毒。得天盬其脑，解脱诚已酷。盖棺宁无恋，号泣罗骨肉。修短定虚名，毕生自多福。昧爽赴吴淞，落日归黄浦。挟书独往来，海鸥久为伍。锡名乃曰胜，好胜由尔父。未明唤儿起，去去不言苦。回头望楼窗，目力尽街树。饥饱儿自知，风雨儿自禦。安知尔已伤，精髓暗中腐。卧床未十日，到死无一语。无穷父子情，草草遂终古。倚楼默自失，泪眼复何睹？陈尸俨在床，昏眩忽如梦。存亡孰主宾？非悟亦非恸。委蜕良自佳，造化试博控。鱼潜为鸢飞，久羁等一纵。魂魄犹乐生，亿测恐难中。哀情譬初割，未免护新痛。此境行及我，万古迫相送。苟生正可羞，不死嗟安用。病革忧交攻，惶瞀苦无计。一朝气遂绝，心知即长寐。眼看尸入棺，骨肉从此弃。见棺不见人，哀怨将何冀。如何棺又去，遗像空相视。人尸与棺像，变化一至四。他年当为坟，百岁同入地。亲爱未尽亡，死别饶馀味。留名称不朽，万古付涕泪。天地独不变，未足释我疑。所疑天与地，生死亦潜移。人生时苦短，古今渺无涯。昧哉漆园叟，无生尔何知。旁观似甚明，自逝夫谁欺？日月为我魂，山川为我尸。中有吊古者，悲歌复在斯。造物无所爱，万形纷奔驰。死状竟何如，试为吾言之。文字久不磨，形骸倏已改。何为恋人间，一瞬即千载。强令短者长，短长究安在？我今恨渠短，自谓犹有待。朝来昨既失，夕至昼奚逮。始知逝川叹，圣者难自解。长逝等无归，岂必归为鬼。形声术可留，神识还真宰。文字固非道，聊复托生死。"
"答庄吕尘朱大可","清末近现代初","郑孝胥","庄生颇耐寒，意度殊落落。朱生特温雅，可怪耽寂寞。二生皆能诗，过我出所作。不为世俗语，往往为惊愕。我诗常自疑，瘦涩不堪嚼。将为知己累，世议苦见搏。有雠缘有党，相厄定何乐。避人亦足豪，闭户专一壑。朱生咏史诗，意若有所讽。子意吾深了，不惮独为众。舜文东西夷，中国行一统。兴亡何足道，委质意自重。贼民乱无极，相斫绝可痛。徒为枭雄资，图霸力徐纵。惜哉无斧柯，虽老犹堪用。君岂真楚狂，长歌亦叹凤。"
"又为思缄题所藏二帖","清末近现代初","郑孝胥","官帖久纷纭，何处寻用笔。墨卿与古人，相见太虚室。既以断为连，复以斜为正。字字巧相衔，得之法当圣。"
"三月初十日夜直","清末近现代初","郑孝胥","主辱臣不忧，或乃以为快。盗臣犹称臣，大盗不以械。楚歌殊逼人，耳熟亦无怪。忍能扼其吭，毒螫过蜂虿。远臣来禁近，力抗甚矣惫。梦中天压已，无助理当败。大王事獯鬻，勾践亦事吴。以此慰吾主，能屈诚丈夫。一惭之不忍，而终身惭乎？勿云情难堪，且复安须臾。天命将安归，要观人所与。苟能得一士，岂不胜多许。狸守虽写形，聊以辟群鼠。持危谁同心，相倚譬蛩駏。仰观郁彼苍，星斗挂宫阙。理乱若不闻，碧海行孤月。与人家国事，书空徒咄咄。同舟而遇风，何敢望吴越。即来忍遽去，插手恐难歇。倦甚可入梦，暂息在恍惚。"
"十月初四日残夜","清末近现代初","郑孝胥","柝声极分明，冒寒行且击。不疾亦不徐，远去入寥阒。何人为注听，冥漠自效力。万死趋功名，未若抱关客。兰若初鸣钟，三杵辄小止。忽催东方白，百馀犹未已。来日行自来，尔意岂难俟。牛鸣著盎中，宫声颇盈耳。繁霜被屋瓦，欠伸我欲起。"
"士夫二首","清末近现代初","郑孝胥","文正利己而损人，文襄抑人而扬己。惟有益阳真可师，肝胆照人古无比。士夫排挤习至陋，心地尘汗欠磨洗。不求不忮如此难，先行其言竟谁是？世人扼腕誇改革，破壁奋飞孰能测？奔驰举国若癫狂，富贵傥来果相逼。都将此事让年少，默抚头颅独叹息。老翁窃喜郗嘉宾，欲觅杨风安可得？"
"夜起庵杂诗","清末近现代初","郑孝胥","望前及望后，未晓见月落。明镜斜入窗，可爱伴寂寞。连宵光渐缩，半规尚抱魄。一瘦成蛾眉，悄然傍帘幕。吾侪不施灯，幽若在岩壑。夜起定何心，无心亦无著。昧爽趋行在，二年如一日。我心非有求，吾道贯于一。持是将安穷，前途黑如漆。暗飞能自照，宵行亦奚失。息庵阿所好，赋诗必龙州。龙州我方壮，短后经三秋。边民幸安枕，将士和无尤。兴学乃吾罪，肇乱终难收。弹指二十年，沧海方横流。所学作何用，徒为知己羞。晓出雪犹微，须臾飞渐密。仰观若塞空，横铺路欲没。楼台顷自明，高下同一洁。旋风俄焉起，眩转益飘忽。浮浮俨簸扬，作势穿牖闼。向晚如小衰，竟夕乃愈烈。诘朝互传语，尺许久无匹。宣统三年春，元旦差相埒。中间十五载，丧乱鲜可悦。意者其休徵，相看还咄咄。淳于讽子舆，嫂溺援以手。避嫌忍坐视，毋乃君子咎。以道援天下，其义在不苟。徒手将何施，行权岂可狃。枉尺而直寻，逆取而顺守。本原既不端，讵免天下诟。"
"人日进呈三首","清末近现代初","郑孝胥","竖子乱中原，适为英雄资。英雄何足道，贤圣难同时。皇清昔御宇，汤武其庶几。三王家天下，家法孰逮斯？战战以兢兢，十朝迄今玆。辛亥纲纪绝，大臣为奸欺。伤哉亿兆人，投畀虎与貔。剥极行当复，天道奚所疑。我皇实英武，明断由天授。锐意废中官，微行脱狂寇。处约能自宏，知新兼存旧。隐然恢复气，河源出星宿。汉武乃中主，仁义如黼绣。不思戢多欲，汲直岂能救。秦王方十八，龙飞年亦富。苟知矜细行，孰敢议童幼？本朝法至严，极盛难为后。舜禹诚可师，一洗汉唐陋。举世丁文敝，夏道宜尚忠。为臣良独难，所习利与功。嗟彼东周后，异端久争雄。丘轲道不施，千古多妄庸。天开地将辟，孰能当其冲？浩气塞两间，黜名且隳聪。一介不取与，圣任在尹躬。愚暗空欣慕，衰迟得固穷。用舍亦何心，沈冥老书丛。"
"杂诗","清末近现代初","郑孝胥","去年未见花，今年归非早。留花若相待，寒雨兼可恼。残妆偶映日，一顾殊草草。雨中已堪怜，放晴花又老。傍檐复临池，二株稍娟好。因寒却成瘦，含艳奈微缟。盛时嗟非盛，坠片忍遽扫。一月凡几日，默数我将去。缺月渐如钩，徘徊惜向曙。友朋见不易，简要择所语。家人话稍繁，欢喜若初聚。小别虽甚惯，世变良可惧。共誇吾未老，自省入迟暮。检书且拂案，莫动起坐处。秋风我复归，此景还成故。"
"曹纕衡昧爽见访","清末近现代初","郑孝胥","中夜起待旦，初非欲人知。好我且信我，可感孰若斯？昧爽闻叩门，是子决不疑。欢笑苦未足，促坐同啜糜。我室虽云迩，里许劳奔驰。来时肝肺热，去时怀抱怡。气类喻针芥，圣者难言之。持此默自讼，无端殆儿嬉。岂同访戴人，兴尽情遽移。夜起既有年，斯道良可久。颇同献曝心，愿以遗吾友。晦明转移间，造物露枢纽。人身小天地，吐纳等难朽。清明常当令，昏惰讵能糅。神完形不敝，聊用却老丑。死生虽系命，操纵或在手。终时幸无疾，何必千岁寿。"
"二月初六日进呈二诗","清末近现代初","郑孝胥","皇清二百七十载，惟以早朝治天下。东周以降谁能及，文武成康此其亚。人存政举更不论，家法百王自陵跨。我皇出狩虽在外，治术精研逮閒暇。一朝复辟贵有备，尝胆卧薪无日夜。苟能求衣仍待旦，锐气已足震华夏。堕慢邪僻期尽除，当使周宣避三舍。宽则得众理不易，居上不宽何足观。明察谓能别善恶，察察为明明亦昏。知人善任古所重，用人不疑乃至言。有天下者视其量，意度阔略为本根。圣资聪睿愿勿用，涵盖天地苏元元。此理至深孰能解，责难敢以陈至尊。"
"伤逝","清末近现代初","郑孝胥","偕老亦既老，所欠惟一死。先行子不惮，继往吾何馁。小别良可哀，顾此堂下晷。叩棺幸未阖，累唤宁能起。素衣空辑杖，雪涕随逝水。相从五十年，十日靳我俟。茫茫望前路，目极天与海。入室日已晏，离魂在此榻。冥追试就枕，药气犹绕颊。中宵影随形，徒倚还躞蹀。吞声端有失，苦泪空凝睫。心知成永诀，未免恋一霎。我如梦为周，君如梦为蝶。去年菊花时，廊下偶携手。花前憔悴人，怅然若难久。当时苦无觉，轻别将谁咎。一悲悲何穷，倏忽馀鳏叟。"
"杂诗","清末近现代初","郑孝胥","平生颇自克，无病效可见。岁寒就摇落，违天定何恋。短长虽有期，痛苦亦姑遣。持此语儿曹，聊比勤小善。古人多爱酒，以药助使狂。醉则全于天，狂则亡其乡。是皆恣放浪，而不甘处常。自戕反为乐，贤智过益彰。老至甚为衰，颇喜躬操作。亲者觉渐疏，爱者意稍薄。推此及耄期，孤往趋寂寞。人生羡长生，况味乃殊恶。同产馀一弟，每见怀二亲。相对但惘惘，悠悠留此身。事亲日何短，茹苦真鲜民。坟墓久不至，仰天潜悲辛。"
"闰六月廿四夜望月","清末近现代初","郑孝胥","半玦入我怀，碧彩在天际。窗间独徘徊，夜起真吾世。无涯终不舍，圣者亦感逝。区区较行藏，何异深则厉。平生事已毕，待尽即长计。望舒尔知我，默对若有契。时日胡不丧，予及汝偕亡。哀哉不聊生，举世徒慨慷。斯民未悔祸，负汝肝与肠。昊天岂能救，两败谁降祥。卢鹊在其前，螳蝉在其旁。杀机一时发，膏血污穹苍。"
"杂诗","清末近现代初","郑孝胥","出门何所诣，谁可聊与语。鸢飞鱼则潜，惜子非吾侣。而我斯人徒，兀兀岂高举。一言苟有合，嗟叹能无取。辟言且辟色，稍狎或予侮。人间犹可恋，不必心相许。否极泰斯来，其机良可见。不幸言而中，识者颇惊叹。中国非无人，随波为士患。柬之虽已老，犹得称好汉。玉人宁受教，舍汝难自贱。袖间惟缩手，谁与拨世乱？坠月来枕上，哀我如枉顾。我卧月明中，惊觉月将去。意举欲从之，安得插两羽。山河不难越，妖乱可飞度。岂如行空机，徒使生民怖。梦中未忘世，怅恨入迟暮。所求苟在我，求之固必得。使其不以道，虽求亦何益。禹稷曾何求，躬亲惟稼穑。亿兆服其仁，万流归其德。詹詹道未闳，天命讵易测。知天若操券，众口殆可辟。"
"二月廿四日归海藏楼花已半残","清末近现代初","郑孝胥","残花能待我，于意良甚厚。吾犹及此花，于义或无负。人生不相及，馀恨常八九。至哀来无端，颠倒终何有。年年人渐亡，自顾亦已叟。惟当屏文字，纵论且举酒。梅泉诚善颂，惜此盖世翁。惜乎天不与，非穷亦非通。举世如鸿毛，泰山在此穷。七十何所求，哀歌气填胸。友朋稍见知，来往成奇踪。春秋归斯楼，八年更雨风。置子鲁阳戈，行看日再中。"
"十一月四日始乘飞机","清末近现代初","郑孝胥","庄周论绝迹，未若无行地。今知行地难，凌空乃甚易。习闻气犹水，浮物水不啻。仰观虽迅疾，閒暇得下视。山川掌中文，嗟此人间世。夕阳在我侧，碧落故无际。迟迟吾行尔，父母国可至。斯人聊同群，讵作飞鸟逝。利人斯制器，而用以杀人。此非人性恶，得果由种因。苟能正其本，万类自相亲。必无强凌弱，何取力假仁。设险以守国，旧策难重陈。空中常来往，四海为比邻。智者既创物，始知天牖民。王道信荡荡，请观行同伦。"
"夜起","清末近现代初","郑孝胥","立于万物先，向明我得天。衰残何足叹，皦日在窗前。中庭力扫除，一洁已可喜。天下诚吾忧，聊以俟君子。弈秋著一子，残劫变新局。谁知夜起庵，得此柳下屋。举国欲何依，无主自致乱。老夫略识涂，诪张莫为幻。黄金数万斤，六计皆出奇。沛公能不问，得以恣所为。扰攘二十载，苍生何以生。谁能不嗜杀，未可更论兵。"
"哀垂","清末近现代初","郑孝胥","吾年七十四，汝才四十七。老存壮乃亡，天道难究悉。一生近好勇，才气太横轶。俗情殊未捐，蕴热成内疾。忽如爇天燄，致死只六日。伤哉儿之愚，舍我为异物。从亡吾夫子，不恤天下诟。老夫虽先登，返顾恃劲后。嗟乎天丧我，仓卒而遇覆。伏韬折右肱，必败焉可斗。沈吟虑同尽，束手不能救。谁能从此止，先轸甘免胄。蚤通东西学，未暇攻诗书。少得读书力，投閒意不愉。壮健如熊罴，忽然失其躯。妇谐儿女慧，割爱情何如？独云父勿忧，指舌空嗫嚅。汝当目不瞑，吾当持众雏。强死能为鬼，子产说何疑。又闻季札语，魂气无不之。奔辽有同伴，闻耗来已迟。逡巡甫出门，旋风起前墀。捲尘高丈许，南趋若追随。窗间我目击，失声呼儿垂。俄而尘自息，悯默空庭悲。死生分已断，欲语将告谁？不敬天降灾，反躬当自责。逆来必顺受，尤人亦何益。事业姑置之，家难殊可戚。譬如风拔木，龙颠委荆棘。孀孤忽满眼，血点垂胸臆。老夫岂长存，素志堪痛惜。回思平生心，忠孝有微绩。盖棺谁论定，一逝真过客。戊午胜之亡，哭弟赋永诀。于诗虽非深，下笔颇雄杰。今年吾忆胜，入春太惨切。幽明岁同逝，母子六年别。岂知应在汝，十日复夭折。惊怪诗为妖，不祥祸何烈。鬼神果先告，前后如一辙。苦吟不自休，奈此肝肠热。"
"王道","清末近现代初","郑孝胥","损人利己祇一念，可使举世无安土。圣人复起更无奇，去其所争得其所。人生托命于天地，相资以生义有取。智者创物终相仇，孰为苍生解愁苦？妖乱相寻二十载，弃礼灭义逮今日。哀之不若使身受，其气既馁将自失。王道荡荡天所开，舍世安归必无术。老夫何异马识涂，却指夷涂待豪杰。"
"读国分青厓诗题其后","清末近现代初","郑孝胥","诗能动三光，亦能贯九泉。诗人以诗语，万物皆自言。我读诸子诗，称心如所论。如饥自知味，如寒自知温。独有难言者，一生积艰屯。非圣孰能达，愧我非其人。愿使深者浅，愿使昧者真。信哉青厓翁，言志无所先。我居神户日，去今四十年。避暑得出游，颇思就温泉。所恨不解语，造次无其人。尔时逢一姝，自名小歌津。抚掌笑使君，迂哉何待言。意动必可解，出语非自然。默然惊其慧，负负惭婵娟。回首诚隔世，或犹在人间。以诗记其名，兼以语雨山。"
"杂诗","清末近现代初","郑孝胥","知音绝难遇，不知且何如。如闭暗室中，日与愚者居。其言乃粪土，譬解术则无。造物一何剧，未可轻揶揄。年华如覆水，一往不可收。幸有驻景术，犹堪影中游。虚名那足玩，豹死皮长留。文字苟自传，幸有万古愁。所恨古之人，终难入吾眸。宛宛亲与爱，伴我无明幽。弹指三十年，海藏失高楼。莫言比梦寐，苦吟谁能休。仓皇任国事，倏忽岁再易。空拳冒白刃，非主反为客。拙棋受几子，此局难对弈。何能贪天功，潜转岂人力。一忍乃致此，失马忽复得。塞翁不辞瘁，夜起未改昔。忠信出悬流，稍验身所历。老胡笑且诘，何等为王道。新邦如婴儿，古语命曰悼。扶床犹未能，安敢慕桀骜。柔弱生之徒，聊避天下媢。煦沫幸得活，涸辙逢行潦。汹汹强弩末，未必穿鲁缟。仁义殊可惭，甘言姑相报。此都据高原，旷阔亦可喜。期年增万户，奔凑无远迩。陶渔至于帝，所居辄成市。四海闻新京，鼎铛犹有耳。老夫谬承之，自顾已暮齿。求贤竟何得，徒愧天下士。插架书无多，枕籍祇一室。抛书寻馀味，坐待穿窗日。日光天下奇，力解祛抑郁。脱身行日中，造化与我一。养气塞两间，此语真可必。"
"正月十六日奉皇帝即位于新京郊天礼成改元康德","清末近现代初","郑孝胥","三王家天下，传子以相继。秦政称一统，二世至万世。生民立之君，道在仁与义。仁义自无争，岂为一家计。苟以力假仁，上下必征利。举世治此学，自谓巧且智。日居争敚中，孰能救其弊。夏后厄有穷，中绝四十载。吾皇归满洲，二年定辽海。中兴与开创，赫赫有真宰。人心不忘旧，制胜若因垒。中原可徐复，修德犹有待。一言几兴邦，惟以敬胜怠。忽曰我得天，天命固未改。"
"孔子生日","清末近现代初","郑孝胥","尧舜与人同，孔子岂独异。而吾异孔子，高远若难至。绝世作妙语，出之一何易。古今万明哲，未必跻此地。假年欲学《易》，孰能解其意？造化虽无穷，日用理非邃。人莫不饮食，反省鲜知味。以此求圣人，或者得所志。死生何足道，后圣必相契。惜哉无孟轲，谁与告来世？世人乐久生，固以生为乐。乐生必恶死，佛老均束缚。圣云夕死可，岂谓甘冥漠。哭颜遂至恸，怀抱亦已恶。我生踰圣年，自省甚可怍。功名意颇厌，嗜好情更薄。生存何以遣，又不耽寂寞。鸟兽难同群，吾徒尤落落。古人或放达，纵酒以自托。儳然不终日，是非昧今昨。大哉死乎叹，乘化聊一噱。熟记老将至，时时欲息肩。不如有营者，汲汲常忘年。尼山不知老，劬学遗忧煎。犹云乐忘忧，其忧固难捐。孜孜毙乃已，治《易》姑勉旃。孔颜何所乐，寿夭从其天。老学若炳烛，吾意殊不然。多能实鄙事，作茧真自缠。颓然且放浪，如鱼跃于渊。毋为学所役，益智滋可怜。无忧岂非乐，至乐还随缘。纵老乐不改，以此得终焉。"
"寄韬庵","清末近现代初","郑孝胥","年年必出关，耄期见筋力。诸夏如相谅，岂亦好懿德。太公归乎来，避纣岂长策。天下之大老，举世当矜式。以诗收人心，斯文有正色。神州论渐改，丕变未可测。一朝获顿悟，相率销锋镝。重华生诸冯，得意行中国。敢言时无人，救世待深识。韬庵八十七，天意使久留。自有高世名，群雄资怀柔。群雄各垂老，民劳可小休。苟为功名计，纷争欲何求。何时一杯酒，解兵泯恩雠。同心扶日月，王道兴神州。老夫必退让，放之出一头。以齐犹反手，诸贤有意不？顺逆与难易，借箸聊前筹。"
"点绛唇·唐墓砖状四侍女，整鬟、斫脍、烹茶、涤器，致极精妍，分题四阕","清末近现代初","金兆蕃","欹枕鬟松，梦回先被笼鹦诧。鬓云娇泻。故向钗边卸。背镜轻拢，眉翠羞重写。鞦韆下。倦腰弓亚。婀娜花枝姹。茜袖徐褰，匕光寒压金盘小。锦鳞腾沼。万一将书到。想像蓬池，片片红丝缭。芳姜芼。后来宋嫂。孤负羹材好。蟹眼生初，暗风吹送松声怒。吝分仙露。门掩棠梨暮。火候商量，兽炭频添取。娇无语。剩灰凝箸。可有残师芋。罗列壶尊，昨宵才罢霓裳宴。念奴传唤。料理中厨倦。纤手挼巾，亲与端详遍。寒泉浣。旧家金盌。憖使人閒见。"
"卜算子·咏荷敩白石梅花八咏","清末近现代初","金兆蕃","岁岁未清明，阿母频传语。剪发调泥藕节封，方法休教误。日曝待全皴，雨过当深护。一蕊新抽半叶遮，唤弟同看取。楼外晓烟横，楼下湖波绕。插竹牵绳竞种菱，点缀田田少。官荡乍停桡，单坝旋回棹。满载花香不采花，未碍乌篷小。曲港又来薰，香细知花远。移护红阑赤板桥，花爱明漪浅。湖水傍城流，一片余霞烂。直向钱王庙侧开，却补红墙断。十刹不知名，环水皆台榭。莲叶圆圆稻叶尖，一绿浑无界。潞水碧浑浑，此地宜销夏。谁遣明妆照浊流，水气因花解。历下古时亭，断槛临新渌。水佩风裳问有无，但见丛芦绿。村店问羊留，裘带咨遗躅。颠顿风尘忽眼明，道左亭亭玉。小艇夜观荷，明月横塘水。同出淤泥不减香，花似还人似。船尾即中厨，亲与调甘脆。粉肉交融裹叶青，羹芼新莲子。水浊不宜莲，寂寞青溪路。珰羽缤纷宠莫愁，花韵争眉妩。盍共后湖游，弥望皆洲渚。常带岚光树影看，依约凌波步。小榭社坛幽，曲沼农场接。太液灵根尽自分，花亦饶三窟。净业复昆明，一匊灵均血。自此珰名烈士花，谁续濂溪说。"
"寄马君武柏林时读所著新文学","清末近现代初","柳亚子","忆昔匆匆别，于今又几春。江山非故国，身世感劳薪。意气能无恙，文章各有神。莱茵河畔水，照汝俊游人。并世有刘三，轶群成两骖。浮生各飘泊，吾道自艰难。弦不期同响，才宜共一龛。何时成会合，双剑郁龙蟠。"
"巢南书来谓将刊长兴伯吴公遣集先期得公真迹小札一通又得王山史先生所撰夏内史传及为内史营葬事甚详喜极驰告索诗纪之应以四律","清末近现代初","柳亚子","慷慨长兴伯，曾挥落日戈。头颅捐草莽，风雨黯山河。赖有文章在，烦君急网罗。遣函天赐汝，彝鼎未云多。吾乡陈季子，磊落复英奇。不远关河阻，殷勤尺素驰。遣闻珍义侠，喜气溢门楣。扬扢千秋事，如君信可师。云间夏内史，束发便从军。江左龙飞误，华亭鹤唳闻。遣骸谁护借，后死属王君。何日携鸡酒，相从义士坟。欲息乡邦事，萧条泪万行。阳秋今不作，文献久沦亡。绝学唯君在，论交许我狂。昔贤如可起，回首意苍茫。"
"三哀诗","清末近现代初","柳亚子","磊落宁居士，长吟诗百篇。未罹专制劫，终死共和年。骂座狂堪掬，名山集未传。头颅付黄祖，此意问谁怜。陈生吾畏友，慷慨重恩仇。未溅生王血，先糜死士头。填波精卫意，回日鲁阳谋。辛苦终无补，萧萧易水秋。大雅杨夫子，惊闻赴北邙。朝衣斩东市，一日尽三良。有弟怀沙死，慈闱两鬓霜。九原倘相见，家国倍堪伤。"
"哭恽代英五首选四","清末近现代初","柳亚子","忽报恽生殉，凄然双泪流。人皆有一死，君已重千秋。苦行嗟谁及，雄文自此休。剧怜狐媚子，对汝亦颜羞。海上初相见，稠人千百中。世方怖河汉，我独识鸾龙。安石衣冠敝，臧洪意气雄。同时向女士，咄咄赌词锋。党论纷纭甚，西山莽寇氛。下聊鲁连矢，谕蜀子云文。我未当仁让，君尤劝进殷。伤心桑海后，难觅捉刀人。百粤重逢日，轩然起大波。我谋嗟不用，君意定如何。矢日盟犹在，回天事已讹。苍茫挥手别，生死两蹉跎。"
"四月二十五日四首选三","清末近现代初","柳亚子","伤心今日是何日，忍死遣民泪眼枯。从此中原虚正朔，遂令骄虏擅皇都。魂依凤辇排阊阖，血洒龙髯泣鼎湖。二百年来仇未复，普天犹自奉胡雏。翠华摇落百蛮中，姬姒河山梦已空。辛苦鸮音还粤地，猖狂狼子胁秦封。蒙尘岂是徽钦主，镌石争誇弘范功。回首高皇乾净土，神州依旧混华戎。闽越金陵蔓草荒，桂林灵气拥真皇。三忠戮力身先殉，半壁偏安事可伤。西粤存亡归閤部，南云渗淡话中湘。最怜日暮途穷后，犹有挥戈李晋王。"
"吊刘烈士炳生八首选五","清末近现代初","柳亚子","春辉寸草恋亲慈，百蹈危机总未知。岂为豹皮留盛誉，何妨马革裹遗尸。海天迢递思兄夜，圜土凄凉忆父时。国恨家仇忘不得，苌弘化碧杳无期。张楚相从大泽乡，为忧时局刳肝肠。凤麟在野终罹网，燕雀何心尚处堂。未报秦庭人下殿，愁闻梁苑狱飞霜。何时北伐陈师旅，拨尽阴霾见太阳。滚滚胡尘黯四方，忍看鳞介易冠裳。最难义侠求沧海，如此河山对夕阳。流血千秋侪武穆，复仇九世重齐襄。锄非两字分明记，耿耿精灵倘未亡。新诗读罢意茫然，骨肉情深宛眼前。无复扶风豪士赋，难赓江左大哀篇。田横岛上人如梦，豫让桥边泪似泉。尚有椎秦遗恨在，闻鸡起舞亦因缘。东南义旅纵横日，三户亡秦古有之。岂料楚氛终退舍，居然胡运尚乘时。黄龙杯酒盟犹在，白马清流悔已迟。风雨中宵雄鬼泣，挑镫掩卷一沉思。"
"吊鉴湖秋女士","清末近现代初","柳亚子","恶耗惊传痛哭来，吴山越水两堪哀。未歼朱果留遗恨，谁信红颜是党魁。缺陷应弥流血史，精魂还傍断头台。他年记取黄龙饮，要向轩亭酹一杯。黄金意气铁肝肠，革命运中最擅场。天壤因缘悲道韫，中原旗鼓走平阳。飘零锦瑟无家别，慷慨欧刀有国殇。一笑人间痴女子，如君端不愧娲皇。饮刃匆匆别鉴湖，秋风秋雨血模糊。填平沧海怜精卫，啼断空山泣鹧鸪。马革裹尸原不负，蛾眉短命竟何如。凭君莫把沉冤说，十日扬州抵得无。漫说天飞六月霜，珠沉玉碎不须伤。已拼侠骨成孤注，赢得英名震万方。碧血摧残酬祖国，怒潮呜咽怨钱塘。于祠岳庙中间路，留取荒坟葬女郎。"
"次韵和陈巢南岁暮感怀之作","清末近现代初","柳亚子","朔风凛凛天如死，和汝新诗忍放歌。沧海横流原此际，疾风劲草已无多。风鸾罹网全身少，魑魅骄人奈尔何。我欲天涯求死所，十年磨剑悔蹉跎。匈奴未灭敢言家，揽镜犹言鬓未华。赤县无人存正朔，青衫有泪哭琵琶。入山我愿群麋鹿，蹈海君应访斗槎。留得岁寒松柏在，任他世网乱如麻。"
"哭熊味根烈士","清末近现代初","柳亚子","抉目悬门大可伤，头颅万里走沙场。芳兰自为当门忌，广柳谁能复壁藏。贯日白虹天黯淡，授书黄石事荒唐。家居苦被纤儿坏，化鹤归时更断肠。寿春倡义闻天下，今日淮南大有人。辽海烽烟多故鬼，皖江风雨泣遗民。辍耕陈胜思张楚，函首于期竟入秦。莫问虹桥旧时月，衣冠梅岭也成尘。"
"哭伯先","清末近现代初","柳亚子","宇宙空垂诸葛名，不留谢傅为苍生。义公已殉平陵曲，姬发难寻牧野盟。南国岂应销霸业，中原从此坏长城。魂归近接黄花冢，铁马金戈夜夜声。寻常巷陌奈君何，忍唱尊前青兕歌。海岛田横心自壮，天门陶侃翼空摩。千秋北府兵无敌，一水南徐夜有波。何日黄龙奠杯酒，髑髅饮器发横拖。"
"送楚伧北伐","清末近现代初","柳亚子","投笔从戎信可儿，儒冠误我不胜悲。中原胡马横行日，大陆潜龙起蛰时。百粤河山秦郡县，三吴子弟汉旌旗。茫茫此日难为别，侑醉且拚酒一卮。青兕文场旧霸才，登坛曾敌万人来。图南此日联镳返，逐北他时奏凯回。灯影钗光迷扑朔，矛炊剑淅莫迟徊。伫看直捣黄龙日，拂袖归来再举杯。"
"送蜕庵先生赴燕市","清末近现代初","柳亚子","湖海萍踪几十年，灵光鲁殿独岿然。忘年我自惭无状，好士君真有夙缘。垂老终偿精卫志，破家谁忆子文贤。蒲轮束帛徒虚语，珍重黄尘漫著鞭。青衫白发泪痕频，跌宕名场旧酒人。阳羡买田苏玉局，沅湘去国屈灵均。东风已惧嬉春晚，南浦何堪饯别新。此去长途千万里，燕云吴树奈伤神。"
"咏史四首","清末近现代初","柳亚子","亡秦三户大王风，竖子无端误乃公。自昔域中无姓字，于今林下有英雄。牧羊楚帝原无赖，烹狗齐王岂善终。万里归元谁最惨，北胡南越两途穷。赣水东流启杀机，谁教右袒误戎衣。淮阴举足关轻重，叔宝何心混是非。助纣廉来原可杀，安刘平勃讵能希。可怜半壁东南劫，十万青磷带血飞。纳上归朝万事休，降王执梃复何尤。君臣谊重兼儿女，婚媾情深岂寇仇。谁遣白旄迟薄伐，转敦丹穴误旁求。中原此座真堪惜，大错匆匆铸六州。守府孱王百不堪，奸人羽翼遍朝端。长蛇封豕唐藩镇，社鼠城狐汉宦官。父老捶心成绝望，贤豪袖手付旁观。罪言杜牧知何济，留当他年诗史看。"
"一月十八日海丰旧友袁嘉猷过访有作","清末近现代初","柳亚子","赠我延年之大药，感君援手在穷途。当时行役舟车瘁，此日重逢肝胆粗。各有相思动寥廓，可无魂梦落江湖。谢生长逝蓝生远，说到酬恩泪眼枯。将逢难忘日中墟，直到兴宁分手初。况瘁钟郎情谊厚，飘零谢嫂讯音虚。沧桑历劫终逢汝，恩怨填胸孰起余？安得梓乡成解放，彭生墓上见旌旟。"
"十月十日虏后那拉万寿节也纪事得二首","清末近现代初","柳亚子","毳服毡冠拜冕旒，谓他人母不知羞。江东几辈小儿女，却解申申詈国仇。胡姬也学祝华封，歌舞升平处处同。第一伤心民族耻，神州学界尽奴风。"
"王述庵论诗绝句诋諆放翁感而赋此","清末近现代初","柳亚子","放翁爱国岂寻常，一记南园目论狂。倘使平原能灭虏，禅文九锡亦何妨。庆元党禁诚私意，恢复中原义至公。却笑当年许平仲，高谈理学昧华戎。"
"有怀章太炎邹威丹两先生狱中","清末近现代初","柳亚子","祖国沉沦三百载，忍看民族日仳离。悲歌吒叱风云气，此是中原玛志尼。泣麟悲风佯狂客，搏虎屠龙革命军。大好头颅抛不得，神州残局岂忘君。"
"怀人诗十章 章太炎","清末近现代初","柳亚子","素王不作春秋废，大义微言一脉尊。却愧鲰生百无似，也曾立雪到程门。元佑党人推司马，襄阳耆旧数庞公。天门詄荡无崖岸，坐我光风霁月中。乡邦坛坫慎交社，桑海遗闻补史亭。一自莘庐耆旧死，松陵文献尽推卿。西台痛哭谢唏发，眢井沉书郑忆翁。更向竹林携小阮，应无俗物恼王戎。文采风流我愧卿，未堪沦落怨三生。青丘词笔渐离筑，同向人间诉不平。元方磊落季方奇，中晚文章世已稀。堪笑机云终入洛，愧君同采首山薇。半载春申江上住，与君肝胆最相知。临歧珍重长亭柳，不许行人折一枝。相逢曾记海东头，一曲骊歌唱不休。赠汝朝鞭还洒泪，寸心未死为恩仇。垂虹亭畔论交日，黄歇城边买醉时。一自鸠兹江上去，暮云春树尽相思。解衣推食寻常事，各有千秋志愿赊。莫道沪江轻薄地，市中还有鲁朱家。"
"闻万福华义士刺虏臣王之春不中感赋","清末近现代初","柳亚子","君权无上侠魂销，荆聂芳踪黯不豪。如此江山寥落甚，有人呼起大风潮。一椎未碎秦皇魄，三击终寒赵氏魂。愿祝椎埋齐努力，演将壮剧续樱门。"
"哭威丹烈士","清末近现代初","柳亚子","白虹贯日英雄死，如此河山失霸才。不唱铙歌唱薤露，胡儿歌舞汉儿哀。哭君恶耗泪成血，赠我遗书墨未尘。私怨公仇两愁绝，几时王气刬珠申。"
"海上题南社雅集写真","清末近现代初","柳亚子","云间二妙不可见，一客山阴正独游。别有怀人千里外，罗兰玛利海东头。鸡鸣风雨故人稀，几复风流事已非。回首天涯唯汝在，相逢朱沈倍依依。"
"题张苍水集","清末近现代初","柳亚子","起兵慷慨扶宗国，岂独捐躯为故王。二百年来遗恨在，珠申馀孽尚披猖。廿年横海汉将军，大业蹉跎怨北征。一笑素车东浙路，英雄岂独郑延平。延津龙剑沉渊久，出匣依然百炼钢。抱缺守残亦盛德，心香同热谢余杭。北望中原涕泪多，胡尘惨澹汉山河。盲风晦雨凄其夜，起读先生正气歌。"
"题太平天国战史","清末近现代初","柳亚子","楚歌声里霸图空，血染胡天烂漫红。煮豆燃箕谁管得，莫将成败论英雄。白头宫女谈天宝，名士新亭有泪痕。一样兴亡千样感，南东事业倍销魂。成王败寇漫相呼，直笔何人继董狐。鸿宝一编珍贮袭，他年同调岂终孤。帝子雄图浑梦幻，小原文献已无征。我来重读太平史，十丈银釭焰影沈。旗翻光复照神州，虎踞龙蟠拥石头。但使江东王气在，共和民政自千秋。"
"题夏内史集","清末近现代初","柳亚子","鸱枭革面化鸾皇，禹贡尧封旧土疆。大业未成春泄漏，横刀白眼问穹苍。降旗夜竖石头城，蹈海孤臣耻帝秦。国恨家仇忘不得，髫年十五便从军。威虏军中帷幄筹，长兴幕府赋同仇。春申哭罢吴江哭，不到新亭也泪流。莽莽中原王气黯，嘶风胡马尚南来。伤心二百年前事，遗恨分明赋大哀。战骨松山夕照黄，辽西妖梦太轻狂。剧怜汉贼洪亨九，不道人间有夏郎。悲歌慷慨千秋血，文采风流一世宗。我亦年华垂二九，头颅如许负英雄。"
"论诗六绝句","清末近现代初","柳亚子","少闻曲笔湘军志，老负虚名太史公。古色斑斓真意少，吾先无取是王翁。郑陈枯寂无生趣，樊易淫哇乱正声。一笑嗣宗广武语：而今竖子尽成名。一卷生吞杜老诗，圣人伎俩只如斯。兰陵学术传秦相，难免陶家一蟹讥。浙西一老自嵯峨，门下诗人亦未讹。祗是魏收轻蛱蝶，佳人做贼奈卿何。时流竞说黄公度，英气终输仓海君。战血台澎心未死，寒笳残角海东云。快心一叙见琴南，闽海诗豪林述庵。老凤飞升雏凤健，龙门家事有迁谈。"
"海上赠刘三","清末近现代初","柳亚子","几年辛苦念刘三，握手重逢酒半酣。莫话邹阳当日事，双双红泪落江南。齐梁乐府旧东平，郭解朱家侠气横。我亦恩仇心事涌，告君多恐未分明。"
"新文坛杂咏十首选七","清末近现代初","柳亚子","逐臭趋炎苦未休，能标叛帜即千秋。稽山一老终堪念，牛酪何人为汝谋。太原公子自无双，戎马经年气未降。甲骨青铜馀事耳，惊看造诣敌罗王。篝火狐鸣陈胜王，偶然点缀不寻常。流传人口虹和蚀，我意还输大泽乡。南国田郎绝代才，不阶尺土煽风雷。泣珠鲛女今何处，倘共诗人跃马来。痛史新翻鸭绿江，一篇短裤證行藏。郑娘薄命张娘殉，野祭诗成已断肠。苍头突起此奇兵，生小蛾眉气骨清。尽有雄文比茅盾，泉流汩汩地中行。光轮未转骨先糜，一语深悲倪焕之。愁见鬼雄来入梦，楚骚哀怨泣江蓠。"
"为香凝先生题画十首选三","清末近现代初","柳亚子","漫向华亭叹式微，梅边石畔两忘机。同林旧侣休相妒，一羽冲天亦倦飞。九天双唳不胜寒，月地云阶惜羽翰。俯视尘寰转凄绝，何当翮海挽狂澜。得傍松梢鼠亦驯，孤花瘦石自嶙峋。义熙甲子今何世，敢拟羲皇以上人。"
"点绛唇 集曹全碑字示芦隐","清末近现代初","胡汉民","万里长征，山河别后无从赋。旧家门户。禁受风和雨。不道归时，特地长亭遇。欢如故。故人奚慕。有酒宁相负。大好河山，登临忍舍风光美。且因君起。明月人千里。故国归与，历历从前事。心如水。臣门如市。不是平生意。"
"满江红 和大厂，次文信国改王昭仪韵作","清末近现代初","胡汉民","寄语诗人，可曾似、玉颜鸦色。休更拟、铜仙铅泪，痛辞宫阙。七发谁从枚乘后，五噫常在梁鸿侧。尽天家、倾国重佳人，升平歇。繁华梦，难消灭。兴废事，何从说。有低头神甫，子规啼血。消息难凭云际雁，玲珑只见窗前月。听高歌、换却断肠声，壶敲缺。马上琵琶，谁则愿、画图生色。何况有、五津烽火，三秦城阙。思在洛阳应奋起，眠过白下曾欹侧。肯夜深、留客斗枯棋，茶烟歇。绵上恨，难磨灭。汉宫事，有人说。枉古今龙战，玄黄共血。独鹤初归云万里，群莺乱舞春三月。怕石泉、槐火迫人来，驹光缺。"
"浣溪纱 寿鹤亭六十","清末近现代初","胡汉民","南面书城傲百王。保民耆寿在文章。飞来仙蝶又称觞。闲向名山寻鲍葛，笑夸年少唤潘张。年年松鹤好商量。百涩词心独自支。觉翁家数本多奇。如何七宝世独疑。少悔雕锼扬子赋，渐归平澹退之诗。此情惟有故人知。"
"悼亡诗三十首（选三）","清末近现代初","赵熙","老泪书难断，全家夜举哀。一棺三日隔，同穴百年来。病势心犹悸，禅关路早开。虚为皋复礼，无梦寄瑶台。一梦风吹过，朝昏空影堂。不眠欹永昼，加病记重阳。忽忽疑君在，悠悠去日长。燕山五千里，春雁正还乡。去国五千里，同心二十年。可堪垂老别，虚冀再生缘。世难经铜马，春山哭杜鹃。花朝第一泪，人异月华圆。"
"北山诗三十八首（选七）","清末近现代初","赵熙","行尽风霄欠小楼，请看釜底置荣州。多年宿处山窗改，活水香时茗碗秋。客过松阴招午饭，路宜崖下辟庚邮。寻源勘得双溪误，正恐郦亭世不收。数株榕树客门遮，缓下山坳石级斜。大好春光元野外，薄游风味似天涯。贫挑石炭怜崖户，雨渴秧田念水车。指点去秋闻雁处，虎崖疏竹宿人家。一丝路挂星光碧，屋在星边松树边。上古封疆疑獠迹，下方田垄作螺旋。人和胜处三门险，牛乳香浓一勺泉。自有此山无此客，便携长句问青天。万峰高处古灵台，大石蟠空壁坞开。历尽兴亡伤乱世，造成形胜费雄才。千家人向眠牛聚，四面山如怒马来。独立倚天长剑在，便从左股割蓬莱。心上华阳杂梦痕，此身落叶欲归根。万山拦路争诗客，一水浮花到市门。每念陈陶吹战血，久输王霸卧山村。不知魏晋成何世，自买乌犍课子孙。市远村醪不易沽，一瓯花乳借僧厨。笑呼童子烧松火，清到仙人入玉壶。见说雨稀寻水远，迟来山上并茶无。老惭命分如王烈，石髓流香幸未枯。作别青山又别君，思君今夜万山春。仙乡古寺他年会，寒食东风旧主人。自笑绿林愁李涉，相看白酒尽陈遵。翻书力纠邻封志，红豆相期问水滨。"
"杂感十一首（选五）","清末近现代初","赵熙","诸君可叹善亡身，咫尺能扬碧海尘。犹道将军军令肃，路人方欲拜黄巾。一策长沙自古悲，趋庭论谪亦何师。党人碑上新镌字，谁识闻歌泪满卮。大槐阪上绝车茵，忍见清流失渭滨。雄剑上方君莫拭，朱云宁是汉家人。故府牌官定国基，太清坛上几人知。城中日奏甘泉捷，不记长平十万师。玉石昆冈积不分，汉家火德已先焚。它年莫例晁家令，未枉虫沙化六军。"
"纪事十一首（选三）","清末近现代初","赵熙","何处涓埃报帝恩，四更勤把此心扪。兵戈满地皆尘事，自挈瓶花拜世尊。山河影在月中看，三世公卿论道难。任是六龙西幸去，黄扉安稳一蒲团。海风吹处尽浮云，月蚀瑶台色色昏。谁识卅年辛苦力，老来含泪入斯门。"
"拟出居庸关，由宣化至太原，途经边塞之胜，与游不获，积想成诗五首","清末近现代初","赵熙","万古蚩尤作祸胎，崆峒山色自崔嵬。广成一去无消息，谁驾鸾凰问道来。清时岚翠尚诸峰，马上晴光落万松。大地山河尘遍起，几时横剑上居庸。宁武关前度乱沙，萧萧榆叶隐悲笳。蜀山万点南云外，一片愁心落雪花。塞云青入雪中寒，白草黄沙几度关。汉代铙歌唐乐府，一时传唱纥干山。塞山青陡入云黄，一路沙程度朔方。曾是周师游徼地，为君含笑唱伊凉。"
"无题六首（选二）","清末近现代初","赵熙","劝进才名一代臣，当涂典午局翻新。老来却向穷途哭，泪点如何不择人。泪竹斑斑掩洞庭，夜深银甲响丁丁。文章不是遮羞物，一派青山野史亭。"
"山行二首","清末近现代初","赵熙","不成村落夕阳边，蚕豆花开石阪田。山后有溪从竹入，却随流水到山前。乡场如叶客如蚕，老树通巢鹊两三。今夜定知荣县雨，一天浓墨抹东南。"
"十二月赴成都纪行杂诗八首（选二）","清末近现代初","赵熙","十里山程旧识稀，天牛唤雨牧童归。鹊巢两两青杠树，知是谁家白版扉。老林口外野人家，小店黄茅不煮茶。偿得春行山路苦，一程红雨杜鹃花。"
"壶中天 壶庵师自题六十七岁小像，次韵","清末近现代初","赵熙","杜陵风貌。令半生无著，只缘诗好。一枕官身前世梦，鸡唱汝南天晓。石笋书香，花潭笠影，水换蓬莱岛。功名苍狗，山中自种瑶草。便儗石恪维摩，一龛端坐，洗钵祗园保。我是僧雏曾指月，也到恒河边老。肝胆向谁，须眉无恙，华顶归云少。河清人寿，不言心下了了。镜中花貌。尽红红白白，张家好好。四面凉云风皱酒，心在玉壶天晓。借竹为墙，呼山入郭，秋沁瑶华岛。蜻蜓款款，游鱼唼唼芳草。亭子宛似湖心，放翁诗境，坏砌苔痕饱。七百馀年留一舸，多少闹红遗老。南泊寻香，西湖饮渌，梦影三生少。茫茫万事，知非我辈能了。故侯遗貌。记锦城秋集，月圆花好。自别成绵龙茂道，明发碧鸡春晓。节钺三边，人天万古，客散田横岛。招魂湘水，五年墓已荒草。春夜黄浦潮声，相逢一叹，晚饭吴羹饱。梦里空花秋后叶，年少周郎俱老。鲸海重波，鹓雏两地，白雁音书少。交情昆季，也应来世难了。"
"壶中天 茅苔酒","清末近现代初","赵熙","月中滴液，是妙香仙子，化身罗幕。得气自天成酿法，翠孕人形灵药。碧井华泉，黔山麴院，露似金茎作。欲斟还借，一尊量取犀角。此地是古犍为，如今天远，不赠那能酌。未揭瓮签心已醉，霸子鸿妻齐乐。千里交深，通身春沁，花外鸣乾鹊。大茅君洞，几家移此村落。古唐秋味，自雁飞来处，彼汾一曲。花满尧祠山扫黛，晋水春流碧玉。石髓清甘，冰心酝酿，小瓮鹦哥绿。酒星红照，略阳无此嘉麴。前世记醉长安，银屏笑索，下马垂杨屋。重见藐姑仙子面，泪点梦华新录。独夜斟时，太行天外，香梦陶潜菊。白云飞去，汉皇何地仙躅。"
"三姝媚 日本美人小相，用半塘唱和韵","清末近现代初","赵熙","蓬山相望苦。乍奇花初胎，镜心眉舞。小幅唐妆，惹断肠人咏，鬓云松句。燕舌和音，怎诉与、玳梁吹絮。一种英姿，秋水双蛾，夐无前古。春到樱花徐步。著小风裙屐，蝶边红路。采药三山，意旧随徐福。水仙来处。片月烘云，留妙影、非烟非雾。更欲移情何地，冰弦暗谱。阿莲心最苦。爱翩何珊珊，玉儿工舞。净色嫣然，著碧纱笼上，冷香诗句。盖得萍踪，遮不到、前生飞絮。自小团圆，难怪红衣，此花千古。风际凌波微步。闪一镜凉痕，绣猗鱼路。采绿前陂，问舵楼消酒，涉江何处。护热鸳鸯，秋思在、洛妃乘雾。渺渺扬荷新怨，骚心待谱。层层心绪苦。隔烟纱亭亭，倚风慵舞。俊极波纹，向翠罗衣上，织成愁句。醉血猩红，新染透、粉绵香絮。似此花心，鱼缬凰钗，定撩柯古。荷外轻移莲步。误夜雨声声，一条溪路。蝙蝠飞来，也变成仙种，绿天深处。秀色传餐，蒸气喷、露华霏雾。赠取虞兮名字，铙歌夜谱。丹山归梦苦。美人兮娟娟，绛河仙舞。众绿生时，便守宫先染，定情新句。艳蝶泥金，魂断了、午痕芳絮。念佛成珠，修到红鸾，小星终古。风露朱栏鸳步。逗茜色榴裙，翠苔封路。爪渍麻姑，怕痒时搔损，淡脂笼处。夜月秦楼，帘半卷、云鬟香雾。笑倚珊瑚钩坐，琼箫细谱。春心攒万苦。又菖蒲花开，彩舟龙舞。咫尺前尘，尽华阳奔命，庾兰成句。乱叶争风，偏更搅、漫天飞絮。未省馀生，江北江南，几回盘古。思向云中横步。奈正则如今，梦天无路。大局文楸，念去年今日，祖龙何处。历劫群仙，聊共醉、澡兰香雾。破子家山重按，铜琵断谱。"
"百字令 约斋叟得南城废园，葺之曰约园。用竹垞韵寄贺","清末近现代初","赵熙","约斋守约，借小园消受、秋光淡泊。占定浣花溪作号，天予花溪栖托。愚谷非愚，老莱未老，请赋闲居乐。阿稽阿段，为花先补篱落。同是汐社中人，嫦娥耐寡，秋色谁斟酌。早晚栟榈刊合集，头白论功书幕。小玉司香，牟珠入梦，将砚安岩壑。青山浮白，不知门外蜗角。青城石室，把前生记否，花朝南泊。六度流光千种梦，心事微波难托。白石箫声，绿珠眉样，羡尔文园乐。海棠秋禊，去年红雪开落。今幸留命桑田，松风八十，依旧红蠡酌。我自无锥能卓地，醉泥借天为幕。一局康猧，百年书蠹，生计云归壑。一言难尽，山头夜夜吹角。少年为客，计三秋黄浦，海潮边泊。家计鹪鹩艰一饱，更苦一枝无托。字水渝山，春华秋实，差剩新交乐。计程相望，瓮头先办桑落。生此乱世衰年，怀人最苦，夜不成孤酌。短李迂辛书久断，燕子香巢珠幕。素浐无源，青荷作镜，自分邻沟壑。西风满眼，剑虹双吐芒角。一庵秋雨，叹此翁头白，鸾飘凤泊。从古诗人多寓蜀，第一花潭依托。眢井鸣蛙，蛮山骑象，损尽崔骃乐。命中晞发，我曹生就流落。公有红线知心，不时需酒，双笑还双酌。甚事干卿春水皱，燕子从争危幕。大月中秋，小山丛桂，夜半舟藏壑。啬夫无恙，扣门时听张角。月圆花好，料文君井畔，鸳鸯名泊。水调歌头今夕酒，玉宇琼楼堪托。红豆香奁，碧山乐府，妙领琴心乐。程垓李石，蜀才宋后辽落。我是识字田夫，老兵留饮，当劝长星酌。不信劫灰吹不尽，刁斗千山戎幕。大野哀鸿，长城饮马，云卧无丹壑。蒲山公子，汉书应挂牛峤。草荒吟社，注一汪秋雨，乱蛙鸣泊。旧梦青羊沽酒路，尚有蜻蛉堪托。陇水肝肠，秋风鳞甲，党传全媮乐。水仙弹罢，九州愁变夷落。大好良夜秋光，寿星如月，绕膝从翁酌。花下双骑红尾凤，七宝香团珠幕。蠹粉花虫，鹍弦芦雁，事业占松壑。城南聱叟，好诗偏出麟角。卜居何地，似柳花著水，随风栖泊。命到溧阳无躲法，家具一车谁托。雁是劳人，龙名怪物，今止从军乐。五湖三亩，但除天外飞落。早识一把无茅，风飘挂处，悔不贪泉酌。多少侯门森画戟，花锁九微香幕。荒翠三弓，小红双盏，纸上专云壑。太平终老，马头夜梦生角。"
"如此江山 焦山图，程白袈观察室刘夫人绘","清末近现代初","赵熙","高人一去山留姓，苍苍海门关锁。万古风涛，六朝烟树，输与松寮僧卧。寒钟翠裹。怕下有蛟宫，洞雷惊破。月落潮平，瓜州三两照星火。秋清无梦半夜，一行京口雁，天外吹过。故国青山，神州黑子，望断夷吾江左。苏髯误我。便弥勒留龛，古今谁坐。绝代仙鬟，镜奁装画舸。笔尖活了江心绿，依稀二乔春锁。水亮鱼天，霞红雁路，冷透衣裳云卧。行縢快裹。约榔栗声中，白云穿破。夜鹘呼风，扬州隐隐见灯火。南天从古重镇，酒边歌羖䍽，愁梦应过。六代江声，长淮树影，是计如今都左。青山笑我。指劫后焦先，浪淘中坐。老泛花潭，海天凭战舸。"
"鹊踏枝","清末近现代初","赵熙","叶叶雨声清罩水。只欠荷花，解孕专房子。种在王孙山下地。一锄秋养文君腻。分半栗园收锦里。玉糁香羹，新法传诗味。添得夜堂多少事。老僧拨火寒岩寺。失笑两头齐似杵。自卖身材，郑重悬高树。摘下横陈应怨汝。分明孤枕无眠处。名像消寒心避暑。粉碧如灰，雅谑寻张祜。印出圆樱红一缕。茶边片片糖霜煮。开过紫花垂两两。砑色汪汪，黛浅衫儿绛。几日不来身又长。光圆乍剃僧头亮。鱼子剖时摊半掌。俊种如银，素手调新饷。小小阿侯心上痒。彩绳牵出吴牛样。节节苍藤花数朵。走上茅檐，恣意青黄卧。一队娇雏抬一个。风吹雨打秋痕涴。荒岁全家凭抵饿。土锉潮生，苦费厨娘火。大肚浑如弥勒坐。羞羞碧玉红潮破。网遍临墙新雨后。小树棚边，纂纂蛟蛇纽。一串鱼儿提在手。山童戏唱蔬香候。紫白争花新间旧。络纬为家，入夜凉声久。采撷罗裙兜处皱。秋来直恁蛾眉瘦。红白肌肤区作界。各自生儿，秋露缨缨矮。晚饭乡儒搜故债。侈谈诸葛营中菜。岁到军荒蔬市改。袅袅香肩，担向街头卖。战后无家逃病外。一丛丛当仙芝采。白似椿花开细朵。七子攒星，小炷灯头火。集蓼申椒无不可。辛家风味农书课。一点樱桃红欲破。莫劝吴娘，误蘸丹砂颗。嚼处残绒香使唾。吁吁兰气如何过。密裹酥胸芳袜紧。似剥蕉心，护叶层层尽。花外初胎秋玉褪。水乡生脆鲈鱼信。样子偏于鹅卵近。近日裙边，也改纤纤笋。握入柔荑卿细认。一般白腻谁家嫩。品第小名当紫玉。以水为家，生长湖光绿。瘦损鞋尖思艳福。洛灵缠就凌波足。刺手相呼防断镞。试揭罗襦，嫩过杨妃肉。一色船头人出浴。水红绫子新装束。生就相怜谁似汝。褪尽红衣，匀在蜂窠住。蚌里珠胎才擘取。小夫人乳花头露。薄薄生绡春意护。白玉为肌，秋水香时煮。抛去空房知甚处。芳心一点从来苦。白玉搔头花一箭。戴上黄昏，拢髻开新瓣。香动帐纹风自颤。一星星事饶它见。小字仁皇将汝唤。此日昭阳，一样于阗远。玉几金床天又晚。饼师可有宫人怨。杂锦一丛铺碎彩。砖子安花，五色分无界。借问家乡何处在。新加坡外珊瑚海。性畏秋阴偏喜晒。小妒南强，香逗珠娘戴。细子一苞无虱大。自家生出心头爱。黄白相搀成画㡠。满架牵藤，细朵娟娟影。何福春纤刚晓净。摘来风露和香茗。无分钗梁休怨命。修到仙方，一一清凉性。添上苔钱铺满径。怜卿不疗贫家病。金络一团香梦惹。小小冰莲，满屋吹兰麝。宝袜松时妆半卸。枕边钗上闻遥夜。艳福花田专九夏。淡著银纱，水味评茶社。日暮鹧鸪飞去也。凭伊絮起降王话。花下夜骑红尾凤。一滴情根，化作丹山种。蝙蝠飞来将影弄。红鸾命里星儿动。躲过绿天寻旧宠。半脸酥霞，醉欲和它拥。新约额黄秋色重。重重心事秦楼梦。虚白堂前香半亩。红过三秋，第一琼娘寿。戏为怕搔偏试手。知它痒得心儿透。合抱依然仙骨瘦。月上如钩，钩动花心否。一笑紫微郎坐久。香山争过黄昏后。谁斛蜂黄星点碎。换了真珠，红撒麻姑米。玛瑙杯中搀酒气。小山丹鼎淮南味。月子弯弯新报喜。一镜朱霞，粒粒烧鱼尾。晕得嫦娥羞脸醉。瑶池好浴桃花水。碎碎香瘢茸簇簇。也占花名，红皱珊瑚肉。到眼群雌今粥粥。狸膏便浴头先秃。小玉生来冠似玉。竟体羊脂，配上胭脂绿。栽向庭前知别族。伊家不够兴亡局。才咽霜痕先醉了。扮出红儿，强向西风笑。一色败营凉血饱。雁飞时节年年到。叶自如花身是草。冷入蛩边，不久秦宫貌。老去少年终要老。有人早画伤秋藁。每到花时惊瑟瑟。一半丹枫，老却浔阳客。画里鱼标鸥一色。西风作雪无南北。才上河豚芽吐白。雨折霜乾，此是秋魂魄。自古英雄生草泽。寄奴王气新洲碧。"
"渡江云 以《香宋词》寄辛子代柬，春柳韵","清末近现代初","赵熙","七年愁里过，春鹒秋蟀，断本付麻沙。紫云前代曲，花露宫莺，星淡玉绳斜。元和奏雅，谱霓裳、早艳王涯。第一才、金风亭长，兰藻世名家。惊笳。江翁狗曲，蜀魄鹃声，趁田哥秧马。闲自笑神仙化蠹，事业涂鸦。如君剑气孤虹白，正丰城、夜卜张华。胸万古，冶亭春梦生花。画中人似玉，恒河影里，身世悟团沙。旭阳山翠重，小阁天中，雨细又风斜。三年一聚，有涯生幻作无涯。深夜语、唐安入梦，佳节未还家。悲笳。江程一路，画本三蛾，半萧萧战马。谁念取芳田众绿，牛背争鸦。故人汐社知无恙，盼书来旧苑宣华。南望否，灯前醉落檐花。七天人又别，诗心一路，秋色吊虫沙。笋将穿翠去，古镇三江，隋塔日西斜。仙山秀立，照铜河、绿到天涯。回望否、题襟夜馆，清过梵王家。金笳。哀弦蜀国，弹铗并州，问高生鞍马。应写遍风流秦七，流水栖鸦。龙头名士多于鲫，几人吹、玉琯昭华，吟寄我，江城五月梅花。此山仙吏管，葛洪一样，勾漏请丹沙。七年山外路，画角声中，寸寸度褒斜。云涛似海，白茫茫、不见津涯。曾记写、秋边小幅，红叶段侯家。鸣笳。落照乌尤，借还官马。偏事阻、纷纭似猬，历乱如鸦。风流地、主旌阳裔，坐江亭，夜读南华。"
"五福降中天 寿季吾","清末近现代初","赵熙","眼中年少今都老，将杯起为君寿。江渎消凉，汾阳纳祜，炯炯一星南斗。泸川旧友。似满地飞花，一池春皱。廿载桑田，岁寒几个誓相守。芙蓉城里过夏，小凉吹夜雨，香遍红藕。碧玉当家，朱云受学，鹤料养饥还够。荣州退叟。笑饭颗山中，笠边人瘦。若访桃源，好花分半亩。梦华可记东京录，当年保安同住。赶路通州，浣花别墅，曾醉生朝甲午。秋风路阻。便卅载西风，梦萦秦树。到老谁知，更寻黄蘖苦中苦。横流沧海立足，落红三月晚，君又初度。一卷埋头，万山吹角，白发几回重聚。偏忘寿汝。约城北徐公，武侯祠去。浮白山青，寸心持万古。如将五十吟诗例，君今十年还欠。平远山光，英华文苑，名字性情都占。桑田万感。付一卷人间流转嗤传。史上生涯，六朝南北在心坎。花朝才过一月，少城春未老，初度皇览。竹屋家风，草堂人日，一奏小秦王犯。茶香夜槛。笑古画娱宾，镜边人念。长命双杯，醉霞红照脸。"
"金缕曲 惜别","清末近现代初","赵熙","湿了春归路。正凄凄、牛毛细雨，草生南浦。白日当天三月半，偏又阴晴无据。望自井、重重烟树。半载慈香将进酒，算馀生、第一开心处。杨柳岸，唱金缕。诸公尽作诗人主。奈荒年、边声隐隐，晓风如诉。眼中之人吾老矣，苦为向平留住。到今朝、子规催去。此去荣州书伴我，梦醒时、故旧如相语。萧瑟极，庾开府。湿了春归路。甚今番、青青杨柳，渭城朝雨。不尽阳关三叠唱，三月月圆三五。未分手、便思重聚。知有前期那忍说，请青山、拦著斜阳暮。君信否，梦中语。车声碾出鹰关去。到荣昌、行程一半，小餐留住。回望酒旗风絮影，知道故人何许。况乡关、半年如雾。是事口中衔石阙，莽神州、老泪无流处。千万绪，别君苦。"
"答叶浩吾 六首","清末近现代初","夏曾佑","急漏催残梦，深樽照短檠。大惊来日换，渐慨故交情。茕独无兄弟，艰危仗友生。可怜沮与溺，无地得归耕。忆昔乡关住，悠悠毁誉齐。何曾忧厕鼠，相与乐醯鸡。易稿筐常满，钞书烛履低。十年湖海上，回首梦痕迷。同是作劳薪，孤帆去住频。每从为客夜，对我素心人。避地青山远，忧天白发新。一灯风雨夕，长话到凌晨。扁舟归去也，何梦度寒潮。衡宇居相迩，鸡豚行见招。浮生同一寐，阔别又今朝。目送篮舆去，河桥万柳条。亦知非远别，云树黯销魂。心逐孤帆远，人归暮雨昏。到家知客乐，多难悔身存。岁晚如相见，应添雪鬓痕。愁边天地窄，寒雨复沈沈。竟夕真无寐，披衣独苦吟。壮怀残月落，交谊暮涛深。便有中旗在，无为便爨琴。"
"舟过大沽望炮台二首","清末近现代初","夏曾佑","大旗明落日，雄镇拱神京。朔气三军重，平原万马轻。犀军环铁舰，元老卧长城。吹角楼船过，寒潮入夜平。登高东北望，滚滚暮涛黄。千古龙兴地，烽烟隔渺茫。山河资劲旅，潮汐哭英王。日落看佳气，横天紫翠长。"
"抵都二首","清末近现代初","夏曾佑","一贫兼万苦，辗转又长安。岁暮关山客，哀朝蚁虱官。计难全侍畜，生已负衣冠。往事填胸满，踟蹰到夜阑。客散月痕白，凄然一抚膺。七年千里客，一点五更灯。踪迹风中絮，心期定后僧。明王何处所，客梦亦无凭。"
"己亥除夕选二","清末近现代初","夏曾佑","雨雪经旬日，浑天白屋贫。催租能劝酒，读史忽怀人。咄咄同谁语，潇潇又向晨。明朝诗宪历，二十六年春。国与年俱暮，愁随命共长。深宵潜演易，终古閟明王。风雨真如晦，天心不可详。百回从此夜，谁与说兴亡。"
"浩吾襄孙饯别海上酒楼十二首选二","清末近现代初","夏曾佑","家住明湖第几桥，风灯水驿耐迢迢。王城如海谋归隐，白塔无言送客桡。新梦已迷蓬岛月，绮怀消尽广陵涛。樽前暮雨家何处，应有衰亲数漏遥。弹罢成连海上琴，苍茫身世感俱深。孤帆载尽生平事，对酒常悬旷代心。口不能言何论笔，古犹如此况为今。劳歌聊为知音尽，风雨江天入暮吟。"
"送灶二首","清末近现代初","夏曾佑","栾车寓马列墙东，突不能黔亦报功。自古传衣争媚汝，频年轹釜误而公。三敲会见逢嵩岳，一膊终须送有穷。从此不须忧有髻，醉扶六女酒颜红。年年腊日返乡闾，厨子之房稍有储。独荐黄羊求致物，愿骑白雀到乡虚。穷途岂有中郎婿，破突疑生拂郁鱼。铛解蹒跚盆解掷，吾能三四逐群狙。"
"送李东蔚归朝鲜三首","清末近现代初","夏曾佑","茫茫一水隔扶桑，几阅麻姑鬓影苍。谩说巨文资地媪，似闻神武已天皇。借才刘晏筹盐铁，奉使张仪挟虎狼。多事邓鉴新上策，阴符谋秘煽东方。一海浑茫涵万国，三韩形胜拱神京。戎衣定后陪诗宴，玉节颁时巩汉城。劲旅曾传安市甲，令公犹典朔方兵。莫因邹衍忘箕子，五德推迁说大瀛。画荡深衣使者星，曲终回首数峰青。春归鸭绿鱼龙起，地接虾夷草木腥。欲赠岂无天下策，重游还聚海中萍。至今长白连云气，犹亘三韩满八溟。"
"春雨二首","清末近现代初","夏曾佑","人声漏点听难详，草草登车梦故乡。湿遍征衣疑别泪，折来官柳悟韶光。轮痕满地同心乱，铃语如年识夜长。回首江南行乐地，绿荫应满郁金堂。频年饮饯短长亭，暮霭沉沉一火荧。已觉平芜千里碧，不堪回首数峰青。楼台几处曾登眺，身世无端入杳冥。柔橹荒芦如和答，几人丝鬓为伊星。"
"送汪毅白出都 六首","清末近现代初","夏曾佑","落拓长安秋已分，烽烟如此况离群。马头风雨连红树，笛里关山望白云。千古心期凭寸简，九州容易入斜曛。江湖断梗藩笼翼，一样生平负典坟。轻霜已下薄寒成，万恨茫茫对酒生。一自凭陵关白甲，频年辛苦朔方兵。馀皇失策无长鬣，右校求封有少卿。楼阁金银禽兽白，由来徐市未分明。丰沛从来拱帝畿，曾觇云起应昌期。连鸡失计开新局，聚米无谋覆旧棋。西帝欲窥周氏鼎，北庭谁卓海都旗。淩烟将相今何在，万里秋风入鼓鼙。长江直贯中原下，两岸青山挽不留。大泽几人书帛待，庸奴循例处堂游。金缯日见归鞮译，兵气宵来接斗牛。太息湘淮龙虎地，谁人慷慨策神州。羹沸蜩螗信不虚，于今亲见古人书。兴亡未必关殷浩，功罪何劳案仲舒。欲卜明夷愁亥子，直凭噩梦到华胥。驼铃雁阵浑閒事，次第宵来过敞庐。钧天帝醉谁从问，红烛光寒各自愁。缱绻骊歌凭夕照，沈吟龙战老扁舟。观河岁月皆青史，嚇鼠功名惜黑头。用舍皆非惟我尔，片帆开已愧沙鸥。"
"留赠方药雨 丙申之冬入天津洎己亥秋始得归将行赋此二律","清末近现代初","夏曾佑","鸿飞本不为留计，竟见荒原万瓦稠。又举离觞辞旧雨，为思身世怯登楼。青山白浪驰黄海，暮雨孤灯过秀州。从此归帆好云物，分明点点入新愁。天问无灵白日徂，素筝浊酒欲何如。起看天地斜阳里，浪策兴亡作计疏。古今几回蕉鹿梦，江湖相勖计然书。河流一道窗三面，赢得他年入梦无。"
"为药雨题扇二首","清末近现代初","夏曾佑","金堂慊慊憺忘归，百姓容容无所依。逴逴春秋愁览竟，淫淫雾雨湿征衣。三招悔拥来丹剑，每下真成监市豨。闻道仙人共啖粪，壶中楼观是耶非。江水湛湛枫树林，风弦袅袅女环琴。冥昭瞢暗成千古，吊靡波流见素心。阖视吾良秋柏实，化为繇草洞庭深。有情最算神州土，曾见提符直到今。"
"赠麦孺博二首","清末近现代初","夏曾佑","十年不见两茫茫，忽尔相逢语转忘。一劫那能一宵说，此江未比此心长。琉璃厂外泥没脚，关帝庙前酒尽觞。自问只疑弹指耳，兀然相对满头霜。寻常鲑菜浊醪陈，便尔匆匆过一生。往事已随名世去，出门便有大江横。狂言淩乱原无状，秋梦悠扬不计程。只是迷津何处问，十年随例约归耕。"
"己亥与章枚叔夜饮即送其之天津二首","清末近现代初","夏曾佑","我从北海君东海，浩荡江湖幸一逢。零雨凄风秋正苦，书灯草具酒将空。一生遗恨沉吟老，数著残棋万变中。世界果然无作者，殷勤重为试青锋。把剑高歌望友生，强施枉策助长征。神经孤寄荀刘外，世法兼持老墨衡。四海何年归倦羽，一身自受尽生平。箜篌唱遍西风恶，延伫孤云一怆情。"
"光绪庚寅出都赠沪江陆较书八首","清末近现代初","夏曾佑","对酒当歌百感侵，独将往事几沉吟。琴湖一曲盈盈水，曾照生平十载心。一自子荆伤水逝，无端王粲浩南征。笙歌犹是人间世，不到中年泪已倾。息机曾许證盟鸥，雪满征衣尚倚楼。浊酒半醺投袂起，名姝骏马古今愁。长眉自照惜倾城，犹有孤芳独抱情。我识士龙天下士，可怜入洛误生平。毵毵垂柳擅丰姿，欲染征袍惜素丝。水浅蓬莱从载酒，繁花飞絮满高枝。晓风残月极空濛，优唱屯田旧曲工。终古栖鸦徒绕树，柔条无分系冥鸿。本来杨柳无情树，人自攀条柳自新。坐对浓阴愁系马，白门残照最伤神。银汉低垂缺月斜，罗帏启处即天涯。雕鞍欲上重回首，不见浮云见曙霞。"
"泊荡口二首","清末近现代初","夏曾佑","破落疏棂露短檠，短檠凉夜照机声。分明亦是芦中隐，忘却前头不夜城。江波如绣晚霞浓，揽镜徘徊惜玉容。自古红颜轻出处，罗帏花睡易霜钟。"
"愚园道中赠浩吾二首","清末近现代初","夏曾佑","一鞭残照马蹄驰，风满春衣揽鬓丝。明日红尘京辇路，疲驴日暮苦行迟。斜阳无语媚林巅，如此平芜路几千。唯有婆娑枯树色，年年曾系五湖船。"
"东中望见国门有作二首","清末近现代初","夏曾佑","亭亭黄日向入斜，古道衰杨噪晚鸦。忽见林边排雉堞，真成孤注向天涯。城阙参差树色新，马头十丈帝京尘。西山阅尽人间世，不及南屏面目真。"
"赠新会梁卓如孝廉七首","清末近现代初","夏曾佑","端门受命启微言，礼运中庸两大原。文质由来无定尚，明夷噩梦即贞元。孟子荀卿同一传，竟将才士作舆台。遗文五十三篇在，夏道原从附会来。表微零落遗编蚀，刊误蹉跎宿草深。显学于今无巨子，十年徒抱著书心。璱人申受出方耕，孤绪微茫接董生。一片苍苍蓝省月，当年曾照两畸英。知本无涯生有涯，万源并鹜等恒沙。往而不返真虚语，大海澄圆本一家。情怀孤寄三千界，图史如流一万年。日用限前无所得，奇才老去例逃禅。阎浮世界生龙象，奋迅凭淩势本雄。下视苍苍应一笑，人天何限可怜虫。"
"无题二十六首选十","清末近现代初","夏曾佑","南朝往事例如斯，感触笙歌不自知。西日欲斜花欲落，回肠荡气立多时。前年同作京华客，一散搏沙不可完。更忆汪梁江海上，暮云无际隔长安。潇潇夜雨掩重门，已有秋心到酒尊。听至荒鸡三唱后，浮云落絮本无根。潞河曙色拥烟岚，风露微侵宿酒酣。一样晓风残月地，无端回首望江南。更重恩怨归青史，一事清凉剃白头。愿约鸿蒙骑莽眇，再来华表看神州。艳喜逃禅已有年，深观宿命债应填。生能并世无他责，为托文章告后贤。水期世界太清凉，洪水茫茫下土方。巴别塔前一挥手，人天从此感参商。帝子采云归净土，麦加文石镇欧东。两家悬谶昭千祀，一样低头待六龙。六龙冉冉帝之旁，三统茫茫轨正长。板板昊天有元子，亭亭我主号文王。红黑棕黄次第新，梨花最晚饯残春。天涯不见归家路，愁煞山头法会人。"
"与君遂叔雅饮黄公庐选三","清末近现代初","夏曾佑","蟠空造论路千条，忽地低头酒一瓢。谁是预为无赖地，镜湖烟水浙江潮。两间老屋坐閒人，四碟盐齑当八珍。大有旗亭风味在，胜持胡饼学维新。微风淡月夜初凉，席幅欹斜微算狂。归于山荆谈显者，年来真为立谈忙。"
"为马通伯参政题戴先生墨迹三首","清末近现代初","夏曾佑","零星矮纸墨将昏，对此犹思狱吏尊。一语痴人想慰藉，文章无命始长存。沉吟往事想时艰，心事嵯峨万叠山。若使髡钳成汉史，岂无六一再人间。国势人才各有真，一时功罪正难论。祇怜岂有奸雄奖，沧落金门画鬼神。"
"哭李心栽四首","清末近现代初","夏曾佑","晚棹舣郭门，言寻旧时路。依约认门庭，蓬蒿窘行步。虚堂阒无人，穗帐静垂素。拭目视再三，谓是见之误。惊定欲有言，愀然怯回顾。风帘掩空房，病姊呻方寤。惊问客何来，披帷始相晤。犹疑梦寐逢，未敢从容诉。窗外乱鸦啼，萧瑟江天暮。忆昔少小时，与君住此屋。日晚罢熟归，儿戏相徵逐。掉臂游市廛，随肩分酒肉。生平寡兄弟，因以慰茕独。如此十馀年，日月一何速。我方抱幽忧，闭户发陈轴。君竟迫饥驱，远游营半菽。扁舟泊河桥，我默君则哭。劳燕一以分，郊原异草木。去年十二月，我住春申浦。与君隔一江，迟春遣轻橹。日暮翩然来，相见为起舞。颜鬓各已苍，应识劳人苦。金尊压葡萄，瓷盘列童羖。相对话生平，竟夕不可住。自谓从此来，便得常相聚。意满轻别离，片帆挂天宇。何期俯仰间，一诀成千古。事往境常悬，历历今如此。酹酒与君言，君竟无言矣。无言亦何伤，一瞑而不视。所痛君之家，百务从此弛。母老女尚孩，兄棺寄河涘。疢疾罹鞠凶，百忧更无姊。后死不敢辞，心惧难为理。我言君不闻，风马云车里。兄弟话离情，相将应陟屺。"
"赠任公 二首","清末近现代初","夏曾佑","壬辰在京师，广座见吾子。草草致一揖，仅足记姓氏。洎乎癸甲间，相居望衡宇。春骑醉莺花，秋灯狎图史。青霄与黄泉，上下穷其旨。冥冥兰陵门，刀鬼头如蚁。修罗举只手，阳乌为之死。袒裼往暴之，一击类执豕。酒酣掷杯起，跌宕笑相视。颇谓天地间，差足快吾意。夕烽从东来，孤帆共南指。再别再相间，便已十年矣。吾子尚青春，英声乃如此。嗟嗟吾党人，视此为泰否。衣食困庸才，遂老关山路。对人诩流略，清夜知其误。沧海正横流，箜篌唱无渡。所望我佳人，崛起匡天步。长啸览太空，国土恒沙布。而子都不游，乃独游此土。此土亿万年，又与此时遇。嗟哉天所戮，那得知其故。为子发图书，治乱纷如雾。一治一乱间，铁血为其具。譬如一滴水，微虫逞威怒。既生微虫间，此怒讵可措。落月满征衣，烟帆从此去。雪耻酬百王，无为疾所怖。"
"己亥秋别天津有感寄怀严蒋陈诸故人四首","清末近现代初","夏曾佑","暮雨掩柴门，秋声满庭树。瑟瑟纸屏间，一灯静如鹭。仿佛少年时，读书未驰骛。即此感生平，流转亡吾故。乙未在武昌，始与吴生遇。丙申在密云，闭户互朝暮。丁酉在京师，张赵日相晤。新机始萌芽，祷祀润雨露。戊戌在天津，噩梦正惊寤。素筝载浊酒，慷慨登楼赋。今年在乡闾，过此将焉驻。人生几中秋，何者为我素。问天天不闻，听雨雨不住。束发抱流略，辛勤三十年。一日不忍舍，颇欲窥高坚。才短衣食迫，穷老仍愚颛。慨然望六合，岂无豪与贤。间关十数载，所在穷山渊。山阳一闻笛，中策从此捐。时会既未至，盛业由书传。旁行百万卷，精诣穷人天。舌人十万辈，瞠目无媸妍。学未闻大道，岂能事言诠。昔者山海隔，今有车与船。今者文字隔，谁施蹄与筌。事穷我公起，吾族殆帝怜。公学岂在此，而此世所先。国狗素狂瘈，眈眈吻常涎。兴亡有一定，名世独见全。冥冥津门树，日暮起苍烟。扁舟载吾逝，不复相流连。何时一尊酒，黾勉为执鞭。蒋子起寒素，姓名世不张。气食走燕野，扫尘书一床。过从日抵掌，每觉芝兰芳。农宗发大义，精谊贯百王。持此照震旦，可谓见膏肓。陈子墨者杰，与蒋相翱翔。畴人振绝诣，哲学搜旁行。馀事托雄剑，赴难甘探汤。嗟吾二三子，于世诚蚊虻。然而贞元际，舍此谁与商。艰难困一饱，口呿舌为僵。浮云起西北，俄顷满八荒。潇潇凉风至，白露降为霜。蒲柳与松柏，于理岂久藏。为我蓄明德，毋亟耀其光。湛湛一尊酒，渊渊千卷书。萧萧两株树，寂寂三间庐。微材岂有竞，即此亦足娱。所嗟时日迫，言将戒征车。征车亦何为，穷达非我图。但恨万山外，朋友日夜疏。滔滔浙江水，亘古不得徐。东流到黄海，应潆故人居。登楼望不见，天海摇空虚。旋归对尘俗，积懑聊一舒。侘傺独就枕，梦见游天衢。九奏动万舞，熊罴自我涂。丘聃并千古，畴能辨有无。"
"蝶恋花 岁暮有咏","清末近现代初","徐树铮","雪勒馀寒春意少。一觉扬州，到处销魂早。庾信愁多潘鬓老。梅枝怕见青禽小。极目烟波迷远道，何事东风，又绿瀛洲草。不是天涯归梦杳。悠悠教向谁边好。晓日流苏帘影碎。懒起梳头，镜里成憔悴。判更温馨添锦被。惊魂长是愁无寐。酒可忘忧宜小醉。争奈金樽，都化歌边泪。斜倚熏笼偎暖意。朝寒悄悄侵红袂。炉鸭香销清漏静。燕子将雏，华屋新巢定。扑面东风吹酒醒。海波万里春潮涌。雪满平沙云树迥。莫倚危阑，怕见孤鸿影。独立苍茫悲断梗。炊烟明灭荒村暝。向晚风来天又雪。未是春归，已是春怀恶。百草千花愁寂寞。隔帘乍报梅英落。万种缠绵抛不却。便不思量，争不思量著。入夜霜钟敲更切。玉楼高梦浑惊觉。"
"蝶恋花 春怨","清末近现代初","徐树铮","门外藏鸦春袅袅。便作垂杨，想是西湖好。金缕歌成添烦恼。行人笛里关山杳。正恐长愁伤客抱。如此风夜，何苦扬征棹。乡梦羁怀浓睡扰。青峰两岸多啼鸟。春事年年愁里度。知否春来，便是愁来处。骢马不归庭院暮。小屏风外江南路。斜抱银筝金粟柱。掩抑哀弦，羞涩弦中语。谁劝流莺声且住。抛钱重卜归期误。"
"忆秦娥 高邮道中","清末近现代初","徐树铮","春光薄。梅枝欲老杨枝弱。杨枝弱。风怀万种，向谁低说。当炉玉腕人如雪。飘摇翠带同心结。同心结。梢头豆蔻，伶仃二月。阳关咽。鬓云松掩眉山叠。眉山叠。暗传心事，乍明还灭。秋镫洗研华堂月。春花赌酒红阑角。红阑角。待来迎汝，渡江桃叶。"
"高阳台 题青莲醉脱汾阳图","清末近现代初","徐树铮","雪月吟怀，江湖酒胆，谁能青眼高歌。万里边沙，望中消息如何。秋风逼紧梧桐脆，满银床，坠叶婆娑。谩重询，荆棘宫街，泪滴铜驼。开元旧事无人见，见汪汪海水，一碧平波。豪士扶风，慇勤试挽天河。梦长莫待鸡催晓，怕明朝，双鬓全皤。要商量，心上眉头，甚处愁多。虎豹当关，龙蛇起陆，茫茫知己天涯。制泪人前，青衫恨入琵琶。罡风力大群芳歇，剩飘萧，燕子无家。恁悠悠，水自东流，日自西斜。长歌当哭真无赖，看江湖满地，白露蒹葭。巨眼埋尘，青莲毕竟仙花。竞沽美酒咸阳市，负狂谈，阁阁池蛙。问谁知，释凤雕笯，脱骥盐车。宝剑论交，钿筝顾曲，算来吾亦能狂。大道朱楼，碧城云外彷徨。陈词阊阖迷前路，一重重，银汉红墙。枉教人，倚断回阑，盼断回肠。旗亭虚按雏鬟拍，奈歌声寂寞，舞袖郎当。便托秋弦，弹成总是清商。英雄用武知何地，一年年，人海昂藏。竟输他，蝶据幽花，蜂据幽香。"
"定西番 画鹰","清末近现代初","徐树铮","昨夜羽书消息，胡骑满，俊鹰愁，雁门秋。何日登台呼去，澹烟凉欲流。飞趁马蹄风雪，纵清游。可惜健儿身手，疏玉勒，倦金绦，太逍遥。砂碛斜阳如梦，阵云骄复骄。谁傍雪山围猎，试弓刀。唤起玉关豪杰，开倦眼，盼青云，去从军。如许纵横狐兔，臂鞲缠杀人。依旧极天衰草，向黄昏。"
"相见欢 畏卢写赠填词图，烟波澹沱，晴雨异态，寤寐西湖，辄倚此调。","清末近现代初","徐树铮","湖边竹树玲珑。不玲珑。可惜一春烟雨太溟濛。水痕蘸，晴光转，更惺忪。错把半江云气剪吴淞。清波绿漾鱼鳞。净无尘。一任画船来去不留痕。倚阑望，还惆怅，景中人。毕竟为谁閒却半湖春。湖天懒放新晴。晓阴轻。逗得薄寒吹彻玉楼笙。数风信，清明近，怕丁宁。著意雨丝烟柳困雏莺。双双紫燕归来。莫相猜。恰是湖山晴照晓帘开。约游伴，明朝换，踏青溪。不道一天酥雨又香街。"
"蝶恋花 丁巳春词","清末近现代初","徐树铮","雪尽阳回春意逗。早约寻芳，胜日休孤负。莫道馀寒风尚陡。盼天不到花开后。好去探春携素手。又被愁来，不放花骢骤。著意疗愁拚殢酒。酒醒却误春时候。草脚苏青寒尚在。润窃芳池，池面冰初解。仿佛东风悭作态。慢吹暖讯归香霭。不是群花娇不耐。可惜春皇，力薄浑无赖。暮雨飘帘凉似海，小梅愁倚红阑外。二月阳和风始动。渐有轻雷，檐角声微送。花底蛰泥眠蠮螉。沈沈惊起回生梦。坐抚韶华愁万种。哑尽啼莺，苦恨春聪壅。压碎芳魂花睡重。痴心冷化冰蚕蛹。扑面东风寒食暮。吹起杨花，点点飘春去。才被晴丝牵欲住。猛添一阵惺忪雨。莫更催归啼杜宇。过了春分，春梦还无据。一片斜阳迷远绪。可怜忘却来时路。不过清明天不稳。逗暖钩凉，春事无凭准。强约踏青君莫信。野桥傍水寒成阵。柳太缠绵花渐褪。碎雨零风，容易将春困。倚遍危阑看闷损。等閒莺燕休相趁。落尽繁红春又过。谷雨添愁，细绿新茶破。懒摘小芽烹活火。稚尖不逆重绵里。百计惜春无一可。旧蝶花前，忽被风吹堕。起傍空枝寻剩朵。轻阴密障狸奴卧。"
"浣溪沙","清末近现代初","袁克文","薄醉柔欢夜渐温，九城春色晕眉痕，一回凝顾一销魂。小语泥人矜旖旎，遐思摇梦共殷勤，兰花院落几晨昏。一瞥冰花散九衢，夜深深地转轻车，骄寒薄醉泥欢娱。娇睇初迎停月佩，柔香微握近霞裾，京华如此独怜渠。十二银屏引漏长，流苏深镜枕函香，眉痕鬓影几回量。骤雨吹回眠未隐，遥风拂过梦都凉，拥衾无那夜中央。"
"浣溪沙","清末近现代初","袁克文","一掬兰汤排鬓丝，轻持柔絮腻香脂，不留手处荡人思。微夜静于花睡里，好春浓过梦回时，波痕无力颤腰支。车马寒潭忆旧踪，朱灯白雪蓦相逢，胭脂犹认去年红。别馆城南春乍展，灵犀江上梦曾通，怜渠渠亦独怜侬。泪缕愁丝款款抽，梦痕和月寄红楼，误教帘箔坠银钩。落絮无端迷眼角，飞花有意掠眉头，送春才许识温柔。"
"踏莎行 夜归","清末近现代初","袁克文","曲巷传声，低桥送影，轻车不碍尘沙冷。朱楼一去百回头，酒残还被风吹醒。怨许平分，欢应未省，阑干重叠无人凭。者时愁梦自深深，疏灯缺月窥金井。月共愁凝，春随梦断，江头柳色青垂遍。归期欲计但无期，烟波不管征人远。袖角笼欢，钗痕记怨，当时酒泪盈盈见。遥知灯火又黄昏，风花依旧迎妆面。"
"蝶恋花 和梅真","清末近现代初","袁克文","吹上花枝还又住。花外流莺，却被东风妒。花落不关春欲暮，有情芳草无情树。帘底车声衔陌路。卷尽残红，不卷愁思去。莫问飘零花与絮，江山到眼今何处？尽夜西风吹未觉。一枕寒蛩，往事思量著。梦到江南愁隐约，无言但忆人如昨。寂寞阑干堆碧幕。幕自垂垂，不管花开落。花外琵琶弹又却，何时重醉楼西角？"
"浣溪沙","清末近现代初","袁克文","小雨轻凉一夜秋，单衾如水不胜愁，强抛閒梦度温柔。尽有啼蛩迎别院，已无飞燕近重楼，灯痕寂寞下帘钩。短梦临愁总不温，深情一往认钗痕，小楼春雨几黄昏。已分关山添白发，尽收欢怨入离尊，天涯谁更与销魂？独坐禁寒倦不知，更残风雨尚矜持，十年长是费相思。塞上花枝随鬓减，江南秋色共人迟，料量欢梦总参差。"
"西江月","清末近现代初","袁克文","渌水平桥未远，风帘曲巷初寒。今宵轻醉小庭閒，清漏愁闻催换。襟上频惊泪雨，尊前重认眉山。相逢谩与数悲欢，已是十年肠断。明月空随梦远，西风又逐花飞。柳条无计绾征衣，只是替人憔悴。一往情应不断，十年欢已成非。者回相见更相违，赢得几番沈醉？"
"浣溪沙","清末近现代初","袁克文","渐是秋光欲暮时，疏疏黄叶遍寒枝，轻烟淡霭不成丝。一觉直应嫌梦短，三更已自怯归迟，弥天风露我何之？捡点青衫旧泪痕，萧寥去梦已难温，心头枕上懒重扪。尊酒当时空贮怨，笙歌到处总销魂，眼中谁是昔年人？"
"踏莎行","清末近现代初","袁克文","荒树凝烟，寒灯送夕，閒踪幽独无人识。但愁明月尚窥人，几番照我惊头白。怨比宵长，欢随梦寂，银屏十二沈消息。惜花还自及花时，何须更乞花怜惜。随分衾裯，无端醒醉，银床曾是留人睡，枕函一晌滞余温，烟丝梦缕都成忆。依旧房栊，乍寒情味，更谁肯替花憔悴？珠帘不卷画屏空，眼前疑有天花坠。"
"踏莎行","清末近现代初","袁克文","高树呜蝉，深房锁燕，东方白了凭窗见。者时初梦尚依稀，有谁知我肠真断？珠琐丁东，银釭旋乱，晓风吹叠愁无算。思人人未许相思，欢丝恨缕都应倦。飞鸟藏阴，鸣蝉噪午，虚堂静掩无人语。帘拢三叠下朱廊，轻凉悄悄生庭庑。愁意都消，吟思更苦，昨宵閒梦凭谁数。画屏风外但闻钟，骚心欲放知何许。寸寸柔肠，重重逝梦，年来岁去凭花送。而今欢怨两无因，襟头不觉啼痕重。浊酒频浇，清茶偶供，长留风月教吟弄。者般遣得有涯生，何须更觅桃源洞？"
"好女儿 登墙子河外市楼","清末近现代初","袁克文","独倚高寒，去住无端。遍尘封、雾回阴阴见。有当涂市井，几家帘幕，到处阑干。难得楼台如此，更谁省、惜丛残。认空郊、渐与斜阳远，但秋波不断，板桥依旧，烟树弥漫。才是惊秋，便惹悲愁。念当时、顾我殷勤思。愿朱帘密护，碧阑深锁，红袖长留。此月未圆先缺，几回恨、此生休。算歌离、泣别都经过，剩千秋墓碣，一抔黄土，三尺松楸。约到黄昏，打叠温存。便相从、缓步秋风里。试循行曲道，暗寻深巷，轻叩閒门。此地帘重窗锁，正依约、隔灯痕。算当时、亦有人如玉，且分金索笑，解衣催梦，灭烛销魂。十九年华，旧苑初葩。想灯回、幕回逢迎处。认冰眸剪水，采眉停月，玉靥凝霞。难得小楼朝暮，且留恋、便为家。奈东风、不绾离人住，竟销魂古渡，酒醒前浦，梦隔天涯。叶子旋风，细字重重。遍宫商、几许缠绵语。想红牙小拍，紫芝低唱，玉篴初融。认取闺中心事，便应绣、此心同。毋相忘、篆作相思意，抵回文织锦，秋云锁茧，绛地交龙。草树天黏，乌鸟云潜。正南望、欲认春时路。奈愁心怎说？恨眉长结，华发频添。梦断江头何处，画楼畔、雨纤纤。但重重、只是思量著，记钗痕入袖，鬓香流枕，环响当帘。曲巷连涂，安步忘车。念江南、心与秋波远。恁轻泥似茧，断风成阵，小雨如珠。笑我行吟堤上，石桥畔、且踟蹰。看劳劳、不尽人来去，记清钟古岸，短歌閒渡，明月疏蒲。"
"浣溪沙 冬夜假寐，朦胧闻得下半阕，旋觉，足成之","清末近现代初","袁克文","海角江头一样春，南天风雨更销魂，青衫到处染啼痕。绿酒难为今夕醉，红妆谁似去年人，不知肠断几黄昏。还忆春江三五月，阑干倚处花如雪，墙外鸟声啼遍彻。乍抛残梦无人说，閒剔银釭寒自怯，遥夜时闻金漏咽。燕子重窥旧巷门，帘栊一抹黯离痕，画楼不似昔年春。月暗香沈人去久，尘飞云散梦来频，何堪掩涕转归轮。"
"浣溪沙 题妍华对镜图","清末近现代初","袁克文","迢递江头寄梦频，重重云水隔閒身，相逢只许唤真真。镜里未圆初夜月，画中犹认旧时人，肯将心事上眉颦。独立支颐倦所思，眼中憔悴已多时，回肠只是怯人知。绕槛疏枝牵梦远，当门小径怨归迟，鬓云犹自绾愁丝。昨夜西风怯太凉，今宵郁郁怨风藏，捲帘犹未著衣裳。强许灯痕飞玉镜，閒抛烟缕度银床，钗横鬓乱夜中央。风起云屯又一时，乍凉乍暖意参差，小楼经雨梦翻迟。到耳声声都不管，教无眠是最相思，相思何计遣人知。"
"浣溪沙","清末近现代初","袁克文","郁郁西风未转凉，归车犹滞夜中央，乱尘如雨扑罗裳。行近嚣声灯乍密，回看树色路翻长，聊穷倦眼入苍茫。又是虫啼树老时，秋风吹曳鬓成丝，画楼人语不堪思。前路轻车嚣未已，昨宵閒梦倦都迟，隔帘明月有谁知？"
"相见欢","清末近现代初","袁克文","今宵怯倚栏干，思无端。可奈西风经雨太凄寒。月何处，江南路，又团圞。只是中秋容易欲归难。沽流不似江流，独凝愁。只是天南地北总悠悠。风乍起，情何已，且登楼。不尽浮云深树一时秋。"
"浣溪沙 寄妍华","清末近现代初","袁克文","乍许相逢记市楼，凭尊强泥几回眸，而今又是一年秋。明月都从圆处缺，柔情却向梦中稠，量欢总未抵閒愁。捡点欢愁入梦寻，关河应未隔冰心，弥天风霭自阴阴。乍落轻霞犹滞眼，归飞宿鸟渐投林，楼高此际尚登临。"
"浣溪沙","清末近现代初","袁克文","八月吹凉夜尚微，者时犹自葛为衣，蜻蜓满路打头飞。取厌尘沙如雾卷，入望楼阁当山围，嚣嚣车马几人归？簸起狂尘户有声，绕墙寒木送悲鸣，者时人定未三更。蜡自纵横烧易尽，帘为舒卷拂难平，一场愁梦不堪惊。"
"浣溪沙 为芷威题申江送别图","清末近现代初","袁克文","一剪吴淞感逝波，记曾当路唱骊歌，天涯总是别离多。曲岸垂杨空涕泪，晚风残月又关河，无边身世此销磨。零落情怀入梦稠，看花中酒四天秋，而今病似去年不？香到重帘吹不散，钗临双枕堕无由，此间傥许一勾留。数到残更意惘然，归车无奈夜凉天，相逢不似十年前。纵许情丝长作茧，可堪欢梦已如烟，只凭涕泪向歌筵。"
"浣溪沙","清末近现代初","袁克文","十载江关鬓己皤，而今对酒又如何？欢娱时少恨时多。入梦相思犹宛转，当楼此意总蹉跎，未须一棒待人呵。高处难胜醉后寒，琼楼傥许到人间，灯魂酒意不成欢。此际催回宵梦短，无端听彻漏声残，醒时情绪更阑珊。"
"踏莎行","清末近现代初","袁克文","锦幄留香，瑶灯送暮，独无明月章台路。人家门巷自深深，阑干尽是回肠处。遣怨何曾，寻欢未许，登楼又听閒风雨。雨声依旧画楼非，尊前谁为歌金缕？月上灯沈，酒空人醉，欢愁到此浑无计。屏山一角掩珠帏，枕前依约金钗坠。夜自清凉，漏还迢递，重帘不卷花都睡。者时红袖尚殷勤，心情算有安排地。"
"蝶恋花","清末近现代初","袁克文","有约不来过夜半。拌倒金尊，幽恨谁能见？等到月明凝古岸，轻舟已绕朱廊遍。朵朵浮云随目旋。天上人间，一例都无倦。树色山光看已惯，此心何地消愁怨。无那春心如絮乱。愁梦年年，几度眉痕展。节序西风吹又换，画梁空忆双栖燕。消息沈沈应已断。不道尊前，更比天涯远。秋色渐深波渐浅，眼中欢尽都成怨。"
"江南好八首","清末近现代初","袁克文","平湖好，十里白云疏。柳色藏花秋未老，塔光涵水月方初，一篴野人庐。平湖好，云水一天浮。碧户星摇珠万颗，朱帘月印玉双钩，梦落小瀛洲。平湖好，绿岸转清流。十二阑干人小语，一双鸑鷟梦轻浮，依约弄珠楼。平湖好，水木正萧萧。隔巷人呼舟作马，当楼影颤月如潮，一棹永凝桥。平湖好，一曲接城河。入市弯环楼倒影，当门迤逦砌衔波，多少采菱歌。平湖好，一顷展冰奁。十五女儿分玉镜，初三眉子隔晶帘，私语正纤纤。平湖好，一夕五城秋。飞雨归舟纷绮兴，浮云度梦亦清游，徙倚近欢俦。平湖好，秋色点纱帏。雏凤清声疑露转，彩鸾娇影幻霞飞，独对此忘机。"
"蝶恋花","清末近现代初","袁克文","又向花间寻断梦。几度欢来，几度愁思重。病酒年年谁与共？朱楼听彻梅花弄。翠枕欲抛珠琐动。次第东风，何日春相拥？量取閒愁随处送，相思只合江南种。小语当楼尘乍远。灯火依依，未计更长短。香暗花明帘不卷，半窗新月眉痕浅。何事春蚕重作茧。翠袖殷勤，对此谁能遣？欺梦东风犹款款，柔情渐入愁肠转。"
"蝶恋花 重遇眉云","清末近现代初","袁克文","一角红楼春又驻。帘底眉痕，帘外烟和雾。梦过银屏留不住，教人肠断无寻处。谩说柔情深几许。便隔云山，依旧朝还暮。看似杨花飘溷去，东风却种相思树。曲巷层楼门自闭。斜月低迷，帘幕深深地。梦短更长都不计，问花知否人憔悴。依旧画堂春欲睡。燕子双双，去住浑容易。赢得閒愁何处寄，眉间心上休回避。"
"蝶恋花 道上逢绵蛮","清末近现代初","袁克文","离绪东风吹欲断。道上杨花，蓦地迎人面。惆怅相逢如未见，眼中却被春撩乱。经岁经时愁已惯。旧梦城南，今日天涯遍。行到黄昏应更倦，轻尘高树都成怨。宛转流莺窥碧树。不是当年，花底相逢处。轻絮无端飘陌路，游丝可系游人住。飞燕归时天欲暮。数遍楼台，知向谁家去？愁说寻春春又误，旧时明月空如故。"
"江南好 中秋平湖泛月，信宿舟中","清末近现代初","袁克文","平湖好，明月最圆时。一笛送歌吹婉转，千灯照水漾参差，归去几人迟。平湖好，屧响小楼前。人语花香争旖旎，灯痕月影共团圆，遍系荡湖船。平湖好，梦度水中央。岂是寻歌回胜地，多因忍涕近欢场，佳节独徬徨。平湖好，一棹下东城。窗外云波成黯咽，尊前酒泪不分明，无赖夜三更。平湖好，剪烛写新词。便隔清波秋籁远，不贪明月夜眠迟，一夕鬓添丝。"
"江南好 寄林屋兼讯海上友人","清末近现代初","袁克文","歌舞地，乍觉此心违。已看秋英随梦落，还闻瑶草作花飞，老子复何为？一年别，长在梦愁中。枕上眉痕弹指没，镜边霞影入望空，无语向东风。长日醉，嘉酒得忘忧。一咏一觞期共赏，三桥三竺待同游，消尽古今愁。天台叟，同病各天涯。欲向山中分橘实，可从观里问桃花，湖上且为家。二分月，今不在扬州。黄叶翁犹花作巷，停筝客已画为楼，海上逐閒鸥。鹃声苦，憔悴更谁同？早托寓言传本事，今从小记识游踪，梦老紫兰丛。"
"庚子诗鉴","清末近现代初","郭则沄","峨峨旗箭拟高牙，帐下群凶击柱哗。蝇拂纶巾谁氏子，黄袍一旦竟身加。异派寻源未易殚，流传青县又沧滦。白阳别教君应是，苴杖麻衣素练冠。覆篑无功海水深，年时危谤苦侵寻。蚕庄残劫天难问，末路终虚赎命金。"
"菩萨蛮","清末近现代初","郭则沄","蘋香吹梦东风晚。飞红不隔湖亭眼。低唱度琴心。一双花上禽。钓船轻胜屋。閒趁烟鸥宿。篴外雨潇潇。春芜长短桥。春屏暗泪摇银烛。墙蕉滴碎伤心绿。无语拨兰薰。将愁与化云。香残偏怨晓。惹梦沧波杳。幽绪百无端。衾罗特地寒。"
"浣溪纱 同浪公查湾息厂联句","清末近现代初","郭则沄","泪眼伤春又一年。断红零落带愁妍。天涯处处有啼鹃。款梦飘残珠箔雨，偎香吟瘦药炉烟。柔肠转尽忆从前。紫凤轻盈小放娇。花枝作意罥珠翘。云屏无价是春宵。瘦损香桃憎钏重，吟残红豆怨灯飘。楚魂禁得几回销。"
"减兰 闺怨","清末近现代初","郭则沄","风僝雨僽。鬓影今年春共瘦。病后多愁。红了桃花懒下楼。寻思无益。心事成灰抛不得。寄语新莺。啼向君边一两声。春阴如梦。不道春人愁更重。一缕云痴。悄傍阑干搭柳丝。当时轻别。孤绪千般浑懒说。来是空言。昨夜朱楼自管弦。"
"更漏子","清末近现代初","郭则沄","醉还醒，寒又暖。误了钗鸾筝雁。消息暗，石榴红。山重愁更重。春枕别，丁宁说。肠断几声啼鴂。欢易谢，梦难猜。兰薰一半灰。绿萍新，飞絮歇。春在旧时池阁。团扇底，好风吹。欢来侬未知。花梦觉，双钗落。凉到黄昏帘幕。行又懒，似痴云。低笼金蝶裙。"
"采桑子","清末近现代初","郭则沄","画帘灯影愔愔地，花比春浓。人比春慵。细语如烟意万重。等閒难了相思债，说著怜侬。羞靥先红。尽在横波浅笑中。春来偏是恹恹地，瘦了蛮腰。卸了云翘。便不魂销意也销。开帘悄向东风约，明日花朝。怎负今宵。小簸春心似酒潮。"
"相见欢","清末近现代初","郭则沄","暗尘掩了筝床。药烟凉。悄指楼阴转过又斜阳。新梦断。旧愁乱。漫思量。只似貘屏春影巧迷藏。剪风不断兰薰。袅春云。听到一声筝雁已销魂。朱阁雨。翠帷语。几黄昏。消得缕金衣上落花痕。"
"踏莎行 和云盦韵","清末近现代初","郭则沄","梦觉添痴，愁来疑醉。空房半晌惺忪睡。相逢却似路旁尘，争知去后还相忆。镜槛诗痕，钗屏禅味。琼枝那管人憔悴。絮飞莺老百思量，苣盘夜夜啼珠坠。窥镜眉低，停筝语软。樊川梦后重相见。小屏红烛夜寒多，未春已被春愁染。心上鸾篦，手中鸳线。闻声对影愁天远。谢桥流水梦迢迢，杨花犹欠东风管。"
"菩萨蛮 和立盦韵","清末近现代初","郭则沄","箫云吹断秦楼迥。玉蟾还印阑干影。来去两无因。春屏梦里人。衔愁双翠羽。啼遍池南树。银缕怨留香。罗衾一夜凉。楼前沟水漂香去。空阶犹记啼红处。片片是春愁。春归愁在不。斜阳留一角。低掠金铃索。蝶瘦枉相思。花阑影又移。暮寒愁沁歌眉浅。栖梁梦燕如人倦。心事怕春知。多情占尽痴。折枝还试绣。指乱春绡皱。别易见应难。停针思万端。画帘不到閒蜂蝶。隔枝杜宇空啼血。春影散如烟。春心年复年。玉笙浑懒品。闷倚沈香枕。仙佩去珊珊。情天月几圆。"
"踏莎行 和立盦，次小山韵","清末近现代初","郭则沄","薄酒醒初，清歌散尽。天涯捎到伤春信。绿窗深闭雨声中，更何人把流莺问。簟冷香残，楼高花近。檀心拗断难成寸。愁随逝水有时回，梦寻飞絮无踪认。弄水分凉，偎花恋暝。柳棉舞罢风初定。凤箫人去太悤悤，昼长无奈重帘静。倦思芳茵，残妆粉镜。寻春那似年时兴。夜来梦到谢堂无，可怜孤燕窥人醒。绣幕飘烟，朱阑贴水。花阴一片愔愔地。粉墙西角有谁来，藓香犹印鞋痕翠。敛袖添颦，停杯如醉。心头多少閒情事。当时软语约春鸿，云罗误了相思字。诉恨筝低，笼愁钏重。新寒祗与酴醾共。断无蜂蝶入帘来，珊钩却为微风动。旧誓瞒鹦，新歌怨凤。思量拚付春窗梦。楼前花影散如潮，多情还借斜阳送。"
"惜红衣 用石帚韵赋瓶中残荷","清末近现代初","郭则沄","亸粉偎烟，蘦脂映日。倦妆无力。半解明珰，依依镜波碧。凉丛恋晚，偏暗付、飘蓬词客。愁寂。清簟梦回，阅篝香千息。金鳌旧陌。携酒前踪，浮花浪痕藉。凭阑万感水国。渺天北。几许锦鸳飞断，谁辨旧愁来历。剩翠盘残舞，怜取昔时颜色。倦眼看天，狂歌送日。病馀心力。坐尽斜阳，窗筠恋寒碧。征蓬漫恨，还一笑、深杯留客。羁寂。鸥梦渐醒，约荒波栖息。高楼广陌。惆怅空归，歌茵乱愁藉。新亭泪断去国。任南北。为忆故陵佳气，天外也曾攀历。折晚香谁寄，凭问白山秋色。"
"渡江云 咏桂","清末近现代初","郭则沄","青琴弹月罢，雾香漠漠，风引到银屏。麝尘留不住，细结秋心，一半付漂苓。妆钿剪碎，傍画栏、啼露珠轻。刚夜凉、碧窗如水，梦共小蟾醒。伶俜。前身空托，上界曾攀。讶飘云无定。凭检点、淮南幽怨，人老岩扃。何因重见仙旗翠，又瑶园、催换新声。金粉影，相怜愁鬓星星。红楼微雨夜，短篷乍卸，仔细话江南。锦弦秋共瘦，冷约花前。对酒怎成酣。吴云梦杳，记当时、春在珠帘。吟望频、赚人回顾，津柳渐毵毵。愁沾。鸳尘旧帕，蠹粉残笺。叹狂才都减。休更说、江花江草，恨满归帆。荒波对席闲鸥老，剩风情、分付何戡。沦落惯，无端也湿青衫。"
"菩萨蛮 和兰石词韵","清末近现代初","郭则沄","低鬟愁压双金雀。啼珠琐碎红冰薄。花影转残更。参差梦后情。悲欢瞒镜影。除是筝奴省。停柱惹相思。天寒来雁迟。珠帘十里尘如海。寻春旧径青芜改。衰柳故垂垂。愁牵未尽丝。空尊禁汎泪。细记尊前事。处处是斜阳。楼高教断肠。"
"瑞鹤仙 仲云寄示佣庐春集词，索和","清末近现代初","郭则沄","款帘风絮乱。问归鸿消息，隔江春远。狂花绕吴苑。又湔裙新禊，杯香箫㬉。青山笑盼。倩邀笛、兰成宅畔。羡游蓬、重梦东华，密炬暗红初剪。肠断。当筵悽语，扫尽巢痕，客愁如燕。裴?舞扇。忍抛却、旧钗钿。指朱楼高处，风光空在，总付烟霏雾卷。纵石肠、的似吴儿，海桑怕见。盥芸香耐晚。记人海冥冥，翠波三浅。春痕梦中换。枉兰台紬史，槐街行卷。丹铅老伴。笑缫残、愁丝似茧。乞馀年、细检秦灰，犹是补天心眼。休管。栖仙蟫瘦，橐梦萤枯，有涯俱幻。藜光自暖。算营就、太平馆。尽千金残帚，寒窗消受，扫叶朝来又满。莫披图、忆到江南，数峰澹远。"
"浣溪沙 为人题并蒂白莲画册","清末近现代初","郭则沄","梦入瑶天片月凉。菱波并影舞霓裳。双成家在水云乡。微步依依怜素袜，同心的的系明珰。鸳鸯飞过也思量。系马青门认故枝。雪香吹尽燕归迟。年年客里负芳期。镜语难凭情似幻，琴心欲托意还痴。春回可有梦回时。"
"风入松","清末近现代初","郭则沄","爱闲何事罢清尊。花落未开门。朦胧心眼回帆后，检春衫、半是愁痕。旧渚梦寻芳草，丛台目断孤云。伶俜楼燕语黄昏。啼笑何曾分。几重罗幕馀寒殢，问东风、怎与温存。莫怨危阑烟柳，人间处处销魂。空帘花影转金波。深坐夜如何。裴?团扇浑无赖，尽闲情、卷付风荷。绕梦旧时星斗，撩人底处笙歌。支床心事病维摩。凉袂染秋多。飘零莫问今何夕，任西风、替扫烟萝。画取一痕清浅，沈吟却为斜河。"
"菩萨蛮 题清微道人仿马湘兰画兰卷子","清末近现代初","郭则沄","镫唇飐雨秋魂醒。画窗瘦了婵娟影。将泪寄清湘。盈盈罢佛妆。绸缪红押尾。莫误青溪字。一叶一花扶。瑶田蝶到无。霜心敲碎栖檐铁。高楼月坠啼乌咽。秋枕懒于云。闲苔绿到门。吴兰慵寄问。欢尽都成恨。碎竹响空栏。天风梦佩环。"
"石州慢 苍虬阁试趵突泉，和病树","清末近现代初","郭则沄","一梦明湖，供与瘿瓢，清伴霜夕。调笙小阁愔愔，韵入松风漂撇。冰瓯留赏，祗痕渴吻天涯，闲吟长负西泠雪。商略荐金英，爱巾瓶馀冽。凭说。听猿永夜，浴雁阑秋，旧情悽绝。赐茗重温，泪断剪灯时节。虞泉凝睇，便儗唤起潭龙，荒波休信春心歇。破睡更沈吟，照山眉双结。一枕新霜，啼过夜乌，相伴垂白。江南怨煞兰成，断送旧春谁惜。行吟倦矣，况是酒醒天涯，重帘销尽莺花迹。迸泪染吴绡，祗鲛珠空织。孤寂。藜床恋晚，蕙帐惊寒，梦边龙石。画取风情，珍重残山留碧。鸾肠易损，更费几许清愁，伤秋分付闲筝笛。影事黯镫前，尽番番追忆。"
"摸鱼儿","清末近现代初","郭则沄","漾疏镫、剪蕖双影，好风江上吹汝。眉痕偷印渔娘翠，换却汴宫残谱。秋梦住。莫梦里横行，结就芙蓉侣。汀沙夜语。误落落琴声，水仙弹罢，凉逗绿蓑雨。弄潮去。何处枫湾蓼溆。梅家风韵重赋。相思那有肠堪断，回眼茗边如诉。鸳舸路。笑网得西施，还惹吴儿醋。红衣更妩。怕流水前身，惊鸿回顾，万感楚云暮。赚吴娃、一钱看煞，轻帆迎到螺女。娇云覆额天然媚，十二点脂羞污。回睇处。偏海月无情，断却婵娟侣。杨枝放汝。笑馋吻坡仙，岐亭吟罢，虚负玉盘贮。蛾眉误。祗伴潮来汐去。蛮溪奇艳谁赋。前头防有鹦哥觜，怎把泪珠分诉。倾国顾。忍倒曳金戈，也学天魔舞。微波寄语。正铁网摇江，西风瑟缩，愁试小莲步。"
"浣溪沙 用梦窗韵赋灯下牡丹","清末近现代初","郭则沄","梦入瑶天半化云。翠禽无赖伴啼昏。为谁风露见行裙。宝幄微开迟夜舞，金铃不动定春魂。隔花初散绮罗人。一片瑶台罨暮云。镜波红涩玉尘昏。九光枝畔画仙裙。彩扇半遮秦女面，珠珰新返洛妃魂。不分明处更撩人。"
"菩萨蛮 寄攘叔","清末近现代初","高旭","憔悴容姿窥古镜。红蚕丝缚沉沉病。碧海水悠悠。天荒到尽头。危楼思故国。回首愁无极。一曲泪如麻。江南玉树花。百匝周环无患树。树犹如此人何语。红叶漾微波。斜阳秋思多。清光摇远碧。月出千山白。之子采兰归。天涯相见稀。"
"菩萨蛮","清末近现代初","高旭","旧恨如潮犹可记。潇湘水化灵均泪。著耳杜鹃啼。王孙独未归。帘栊清露滴。惆怅鸦飞夕。闲立画楼东。秋花故故红。夜半珠帘红有影。月华似水秋光冷。私语拜双星。微闻兰芷馨。蝉鸣声正急。别泪红莲湿。剪烛酷相思。无聊酒一卮。"
"如梦令","清末近现代初","高旭","省却胭脂闲费。领略琴书滋味。西北有高楼，冉冉碧云来未。堪记。堪记。正是腊梅天气。悄悄空庭吟久。明月今生消受。并坐话轻舠，红树青山回首。思否。思否。春水一池如酒。吐出情丝千缕。写就鸳鸯新谱。隔著小红墙，惹起相思何苦。迟暮。迟暮。折赠天涯芳杜。海上琼楼缥缈。一枕鸡催天晓。埋玉自深深，入梦痴魂娇小。春老。春老。帘外红梅枯了。古木斜阳天远。浊酒一樽谁劝。侬悔太多情，顽石生生如愿。憔悴。憔悴。落叶哀蝉凄怨。"
"金缕曲 记恨，次亚卢韵","清末近现代初","高旭","小倚银屏侧。偷眼觑、斜阳楼阁，红丝绣出。诉尽痴情诗一纸，燕子偏能衔得。生只愿、成灰成骨。似水年华飘泊也，替麝香、青写愁痕迹。叹此事，真凄绝。歌残玉树伤时节。没奈何、酒浇红豆，临波争掷。文采南朝今渺矣，一一胸前扪历。忽听得、紫箫声咽。侬是朱兰难著土，被东风、点点吹成血。那忍对，伊人说。说著牢愁起。媵新词、凄凉哀感，卿真解事。日暮天寒寥落甚，终古相思无已。叹我已、今生如此。一任东风桃李闹，占百花、头上宁先死。人世梦，付流水。与君并老毛锥底。说当初、屠龙缚虎，到今奚似。憔悴风尘同调少，闲觅林泉图史。最难遣、沧桑情味。抱住芳心终不改，便此间、小住犹长计。尽许我，消魂矣。尚卧青山侧。奈苍生、如此憔悴，斯人未出。知否阿咸牢落甚，毕竟年来何得。恨只恨、天生痴骨。同是人间烦恼者，又何须、色相留鸿迹。五浊世，真愁绝。文人自古无奇节。敢相期、衣冠抱住，且休抛掷。庾信悲凉蒙叟痛，一样沧桑经历。枉剩这、遗诗幽咽。抵死沉吟浑不断，为中年、以后皮无血。君与我，毋徒说。"
"花非花 华亭计子山作，饶有古乐府遗意，戏效两首","清末近现代初","高旭","合欢杯，同心劫。杨花风，梨花雪。人生能得几魂消，见时又是匆匆别。画眉笔，定情诗。莺儿懒，蝶儿痴。天涯依旧生芳草，妾苦思郎郎不知。"
"虞美人 落梅","清末近现代初","高旭","短墙一角肠堪断。回首斜阳乱。半杯酒滴泪如麻。似此丰姿该葬玉钩斜。满庭香雪纷纷影。翠羽啼难醒。怕遭污踏不开门。拚与冷风打做楚骚魂。萱帏影事都无记。少小顽如醉。芳心芳草两霏微。枉自沉吟游子报春晖。慈云幻作空香灭。人世真凄绝。不堪著耳杜鹃声。弹指如今二十四清明。秣陵王气深堪惜。天水衣成碧。沧桑遗恨几时休。争信南朝天子总无愁。移商刻羽声声破。千载无人和。月明故国泪阑干。算较陈家叔宝有心肝。"
"罗敷媚","清末近现代初","高旭","连宵无梦春寒悄，雨也添愁。月也添愁。消瘦腰肢不自由。披衣重把离骚读，怨在眉头。恨在心头。楼外风光似旧不。吴中王气犹存否，同是痴情。刻意伤春。我愧诸公负盛名。更怜绮语销难尽，懊恼今生。羞作词人。付与悠悠万口评。"
"浪淘沙 题君剑废雅","清末近现代初","高旭","小雅思无邪。敢为君夸。沉吟无奈夕阳斜。大好江山春去也，惆怅年华。天半暮云遮。吹彻胡笳。便相见亦泪如麻。而况此生能几见，长此天涯。君抱楚骚愁。湘水悠悠。高邱无女怨灵修。不怕蛟龙来攫取，吟向沧洲。一剑话从头。匹马燕幽。相期杀贼觅封侯。此手原来堪草檄，与子同仇。"
"长相思","清末近现代初","高旭","怨眉梢。恨眉梢。一种痴情未许描。真愁彩笔凋。魂儿消。影儿娇。如此温柔要福销。他生谥洞箫。隔天涯。忆天涯。悄坐红窗数月华。蒙蒙障碧纱。柳丝斜。泪丝斜。惆怅江南不见花。瑶琴一曲赊。"
"桃源忆故人 感事，次太一韵","清末近现代初","高旭","思量旧雨兼今雨。愁绝江山无主。大好头颅奚补。拂袖婆娑舞。玉箫声里瑶台女。似怨乾坤终腐。生就容姿媚妩。心事犹堪语。南风绿绮劳延伫。剩有飘零几许。露冷宵深谁伍。泪湿东家女。谁恩谁怨天难补。老我凄风苦雨。人静灯微扃户。闹煞床头鼠。"
"蝶恋花 和安如暮春有寄","清末近现代初","高旭","如许佳期偏又误。梗断萍飘，江北江南路。织就鸳鸯该寄予。断肠诉尽相思语。袖底芬芳须领取。来不多时，便是匆匆去。隔著红墙天欲暮。争禁牵得痴魂住。密约今生堪几误。欢会难期，侬实真凄苦。绿叶成阴安可语。一春花事风还雨。吐出伤心千万句。青鸟无凭，消息谁传去。曲曲梦中寻觅处。迷离山色迷离树。"
"虞美人","清末近现代初","高旭","果能识得西来意。成佛生天矣。入家心性出家身。证到大乘境界最多情。沉吟寸草春晖杳。刻画臣能造。应知作者古名家。硬笔盘空奡兀复安排。遗徽铜雀犹存样。把玩临风怅。一千三百有余年。即此零星片瓦已堪传。北人碑版喧流俗。拓跋真寥廓。闲来掘鼠叹无聊。只向莽榛芜处问南朝。"
"减字木兰花 录别","清末近现代初","高旭","是何年纪。前生夙世休提起。两字消魂。绣出鸳鸯有泪痕。抛残红豆。腰支拚为伊消瘦。吹气如兰。临去叮咛别更难。妙相逢处。可能留得香魂住。住亦无多。啼鴂声声唤奈何。人生何苦。情痴争被红墙阻。怜尔怜侬。此愿茫茫似梦中。"
"字字双 定安曾填此调入《杂诗》中，殊为失当。戏效两首","清末近现代初","高旭","绵蛮百啭柔复柔。画桥西畔幽复幽。鹃啼红落愁复愁。含情脉脉羞复羞。东风无赖吹复吹。罗帷挂起迟复迟。绿窗沉醉卮复卮。梦为蛱蝶痴复痴。"
"相见欢 拟南唐后主作","清末近现代初","高旭","寒深酒浅难温。对芳樽。两地相思一样怨飘零。归心乱。归期远。悔因循。鬓已丝丝销得几黄昏。玉箫吹彻前村。忆王孙。拟把零烟碎梦向伊论。游人病。啼鹃恨。锁重门。蛱蝶双双红瘦是春魂。"
"清平调 题庞檗子填词图","清末近现代初","高旭","金管玉箫凄怆。隔浦时闻清唱。刻羽移商谁与抗。白石风流无恙。人间绝少知音。最怜短烛孤吟。侬也伤心故国，忍教虎气消沉。来从何处。见亦愁无数。便是相逢无可语。一种心情兜住。若云不算情痴。缘何醉梦支离。绣得鸳鸯新谱，好风寄予黄鹂。"
"相见欢","清末近现代初","高旭","斜阳一抹余红。别匆匆。料峭罗衾天末起秋风。卿挥泪。侬该醉。那时重。燕自西飞无奈百劳东。不堪王粲登楼。看吴钩。赢得三分春色七分秋。终难断。如麻乱。楚骚愁。梦里相逢月挂柳梢头。"
"浣溪沙 宛叟诗来，述花朝前一日事，读之菀结，爰填此解，以寄怀思","清末近现代初","高燮","节近花朝爱薄阴。芬芳老更惜花深。春愁愁入百花心。修到梅花犹厄岁，从来佳卉不成林。十分惆怅托沉吟。稚柳新波费苦思。叔源去后欲何之。于今复见小山词。城北断肠芳草日，玉壶落月碧烟时。零笺残梦一丝丝。"
"忆旧游 题周实丹烈士遗集","清末近现代初","高燮","记年时握手，送抱推襟，情绪缠绵。各茹沧桑泪，但相看不语，洒向谁边。秋风黄叶满地，痛哭孝陵前。更醉里题诗，酒酣耳热，共擘吟笺。凄然。惨难别，索梦醒灯残，分散如烟。报道天声动，待长驱北指，扫荡腥膻。烽火兵戈骚屑，消息久停传。忽霹雳飞来，头颅乱世空弃捐。正匈奴未灭，战死沙场，死亦安便。击楫渡江去，见胡氛犹恶，猛着先鞭。那知义旗甫举，罹祸剧堪怜。叹国法难伸，奇冤虽雪，应憾重泉。愁煎。怕追念，把旧影前尘，反复诗篇。读到伤怀处，似声声弹出，急管哀弦。况复平生隐恨，未了海棠缘。料碧血长埋，千年定化啼杜鹃。"
"浪淘沙 梦中得首二句，因成此阕","清末近现代初","高燮","秋梦冷于莼。欲化烟痕。梧桐疏响扑栏频。风雨凄迷人不寐，无限黄昏。一榻隔凡尘。瘦骨嶙峋。绕阶络纬作哀呻。听到宵阑犹断续，似我吟魂。咫尺等天涯。隔了窗纱。料知庭草已如麻。开过荷花都不见，又过薇花。帘外夕阳斜。花落些些。微风吹起便成霞。影倘似花花似影，病更怜他。"
"十六字令 心岫词人倚调题石子浮梅再泛图，颇饶佳致，余亦继声","清末近现代初","高燮","浮。携手西湖一再游。波双注，人坐木兰舟。梅。一夜孤山万树开。如相识，一一点头来。图。几度湖山梦不孤。忘机侣，鸥鸟惯相呼。"
"浣溪沙 寒琼属题裸体美人画幅二阕","清末近现代初","高燮","禁得芳魂暗自销。软温无碍赤条条。羞眸斜睇涌红潮。鬓发低垂云半堕，花枝初着雨难描。撩人春色殢人娇。可有痕留臂守宫。纷香一折藕玲珑。花阴艳叠锦衾红。螓首蓬松筛万缕，鸡头朗润睹双峰。由来色相示人空。"
"浣溪纱","清末近现代初","高燮","更弛灯残梦暗惊。凝思枕畔怕分明。缘何方法遣凄清。毕竟国风非好色，从来吉士本多情。乱头粗服可怜生。碧玉年华瘦可哀。家常衫子称身裁。为伊憔悴十分该。薄病恹恹愁似织，芳情脉脉泪成灰。心头起落一千回。料峭春寒别恨新。传来消息没缘因。几回情泪揾红巾。解得颦眉心最苦，猜他深意话难真。奈何天亦断肠人。牵得情丝几许长。恼人莫再细思量。思量日有九回肠。一点灵犀终不灭，三生幽怨倘能偿。纵教万死亦何伤。往事重提泪有痕。天涯回首黯消魂。心期负了不堪论。好梦难从醒后忆，坠欢无复别时存。度针楼上月黄昏。"
"长相思 吊余十眉夫人胡淑娟，即题余君寄心琐语","清末近现代初","高燮","是仙俦。是吟俦。第几东风到玉楼。商量好句求。貌温柔。韵温柔。怪道郎痴无尽休。言愁我亦愁。月添愁。雨添愁。迸作宵来泪共流。凄迷锦瑟秋。话从头。思从头。语琐情深不自由。都将彩笔收。"
"字字双 题花魂蝶影之花魂蝶影图","清末近现代初","高燮","心香袅袅温复温。芳情栩栩亲复亲。意痴恋重真复真。是花是蝶人复人。香多态媚娟复娟。脂红粉腻妍复妍。图中之人仙复仙。魂销影受欢复欢。"
"南楼令 正月初六日茸城归舟，风雨不已，写此寄慨","清末近现代初","高燮","急景逼残冬。兼旬雪更风。感劳生、人似征鸿。已到今年人日近，依旧是，雨濛濛。船尾响丁东。闲愁特地浓。倚篷窗、梦也惺忪。见说明朝春又至，惊老大，忒匆匆。拥被觉寒轻。朝来眼倍明。听墙头、鸟弄新声。为报晴曦窗外朗，仍道是，雪花莹。料峭步前庭。初阳向我迎。展微霜、竹叶频倾。昨夜窥人眉子月，争怪得，梦先清。"
"浪淘沙 得朱粥叟遁庸两词丈以和了公作见寄，依韵奉怀","清末近现代初","高燮","农圃手安排。秋净如揩。门前五柳与三槐。堤畔更栽桑八百，朝暮频来。霜菊似金钗。叠遍庭阶。看花蓺树乐无涯。远与高人相共赏，一证吟怀。阊阖我能排。手把天揩。揩将天色绿于槐。携得霓裳仙子伴，拍掌狂来。天女拔金钗。掷向瑶阶。分明有梦到云涯。二客从余相视笑，如此襟怀。"
"女冠子 题文信尼画幅","清末近现代初","高燮","是何意境。眼底烟云无定。莽平沙。旷野谁家笛，边关何处笳。荒寒峨岭雪，艳冶蒜山霞。更作千条柳，受风斜。皈依经卷。法曲仙音空献。渺心期。丽质虔参佛，孤情懒画眉。苍师洪谷意，妙擅石涛姿。如此丹青手，几人知。"
"浣溪纱 余有戏答叶观复立夏秤人小词，朱遁叟以闺情见和，爰叠前韵，更效两阕","清末近现代初","高燮","一袅腰支似怯生。闲庭草地不沾尘。玉衡系住几多春。仿佛秋千场上见，平分莺燕掌中轻。这般时候那般人。何处惊鸿一桁生。似防罗袜惹微尘。漫评肥瘦驻秾春。临去秋波看欲语，攘来皓腕钏鸣轻。个侬底是我侬人。"
"十六字令 题干醉剑明月楼图赠启明昆珠婚礼","清末近现代初","高燮","清。一树松风静有声。高楼夜，人与月同明。楼。家住南河河上头。河头月，都向望中收。"
"浣溪沙 戊寅坡诞日，为寿苏小集于孙氏之弘一斋，主人出家藏冯少眉所摹坡公像，请夏吷庵冒疚斋及余题之","清末近现代初","高燮","一饮无名偕寿苏。须眉宛在尚能呼。神传古铁自如如。诗好每参仙佛旨，居闲常羡素蛮扶。奚童旁立笑承趋。我后坡公九日生。少公八百四三龄。望公万一可曾能。气候当年占儋耳，风云此日起悲声。更教望古不胜情。"
"浣溪沙 题寥天风雨图，图为履仁弥甥侍其大母扶病避难浦东三林塘而作","清末近现代初","高燮","一夜俄惊怪鸟呼。仓皇烽火绕长途。天涯到处尽萑符。东浦潮声方激浪，西山日影渐沉嵎。于今林外有啼乌。回首年时感不禁。重闱恩比海逾深。报刘心事总沉沉。赁庑羁栖经九载，寒塘小住记三林。披图我似听媭砧。"
"望江南六十四阕","清末近现代初","高燮","山庐好，得似古人无。虽逊南阳桑百本，却超彭泽柳千株。多少不妨殊。山庐好，一角对秦山。顽石飞来钟秀气，洞天深处露烟鬟。古寺夕阳殷。山庐好，即此是深林。绿水弯环如有意，白云来去本无心。不受片埃侵。山庐好，春转岁初朝。鱼蟹村中闻爆竹，鸡豚社里听饧箫。风软纸鸢高。山庐好，园圃惬幽寻。梅折一枝香到骨，兰开几朵素盟心。孤抱自深深。山庐好，树密鸟声齐。节奏音清鸣百舌，笙簧韵协啭黄鹂。尽日客来稀。山庐好，亭榭起湖滨。屋外有堤环四面，门前列石坐千人。幽敞十分春。山庐好，临水野人家。笋为雷多齐破箨，芦缘春涨碧抽芽。新竹数竿斜。山庐好，春满浩难遮。映水无言红杏树，临风欲语碧桃花。绮丽又高华。山庐好，玩物亦当歌。芍药花开同佛面，棕榈笋长似波罗。永矢考槃阿。山庐好，一笑物能容。傲慢向人鹅步稳，迷离对我兔睛红。何必辨雌雄。山庐好，偶尔品花颜。却厌牡丹称富贵，颇嫌翠玉太酸寒。最是大方难。山庐好，寒食例分荷。屈指花开如月满，并头莲种逐年多。培养莫蹉跎。山庐好，湿雨正初晴。上水虾蟆群结队，出林鸠雀聚欢声。佳节近清明。山庐好，俯仰味醰醰。水际白鸥飞上下，梁间紫燕话呢喃。人向静中参。山庐好，虫鸟一时栖。蜕蛹美逾蝴蝶美，子规啼后鹧鸪啼。耳目两迷离。山庐好，诗句北窗敲。碧影参差慈竹室，朱栏掩映岁寒桥。杨柳万丝摇。山庐好，风暖日迟迟。蜜已酿成蜂力倦，花方开处蝶情痴。蚕到欲眠时。山庐好，邻舍话联欢。守户犬凶宜有禁，犁田牛老不胜鞭。我见亦加怜。山庐好，农事试秧田。群鸭暖浮红掌逸，万蛙争闹绿衣翩。车水上平阡。山庐好，畦垄菜花肥。嫩茁茅针连茹拔，忙催布谷带声飞。无数绿阴齐。山庐好，梅雨气氤氲。蚓始出泥圈作篆，蜗能上壁写成文。五典或三坟。山庐好，长日渐如年。采取蔷薇花作露，晒将苜蓿草生烟。打麦趁晴天。山庐好，万木四围遮。拂槛两行甘露叶，当门一架紫藤花。此处是吾家。山庐好，爱博漫轻夸。只为惜花宜剔蠹，何妨打草欲惊蛇。不许去蟠蛙。山庐好，节物不论钱。连串樱桃红的的，堆盘角黍绿绵绵。真觉口流涎。山庐好，佳果种成行。紫蒂满筐梅杏熟，金丸万颗枇杷黄。童稚喜尤狂。山庐好，玩笑手蒲葵。土垤时鸣长颈鹳，玻缸曾蓄绿毛龟。亦足恣谈麾。山庐好，缓步向前津。桑葚摘来甜似蜜，柳棉飞去覆如茵。浓绿戏藏身。山庐好，策杖一盘纡。草际跃过青蚱蜢，路旁蹲得老蟾蜍。物态野而迂。山庐好，众卉逐光昌。五月榴花明可照，百年柿树欲争长。透过屋檐墙。山庐好，人物两无猜。手供瓶花兼蝶至，肩垂岸柳带蝉来。妙趣画难该。山庐好，生意盎然长。鸡抚群雏争护母，猫生一子宛如娘。物类亦慈祥。山庐好，物各养其天。池面曝晴鱼入定，枝头避暑鸟参禅。莲叶正田田。山庐好，初暑御单衣。点水蜻蜓当面立，迎风蝙蝠掠肩飞。缅想浴乎沂。山庐好，人静夜乘凉。槐影移窗偏漏月，莲苞含蕊自闻香。更喜切瓜尝。山庐好，无物不忘机。洗砚招鱼吞墨饱，曝书遇蠹食仙肥。他日或能飞。山庐好，风细动轻裾。蝇欲集时将尘佛，蚊当聚处把烟驱。何必过伤渠。山庐好，阵雨起晴空。荷盖高张珠滴沥，桐音微戛玉琤琮。炎暑散清风。山庐好，弄巧试模型。偶琢树根成矮几，喜编瓜蔓当围屏。亦觉小珑玲。山庐好，我本不材才。豕栅何妨闲诵读，羊群亦足小徘徊。人笑指书呆。山庐好，物换境迁流。结网蜘蛛才送夏，絮砖蟋蟀又鸣秋。随遇我无求。山庐好，安乐可名窝。绿橘黄橙生树满，白苹红蓼占秋多。岁月此婆娑。山庐好，灭烛起帘钩。萤火随风飘葛帐，虫声如雨上高楼。一榻卧深秋。山庐好，秋气总澄鲜。几架豆花风细细，半湖菱叶露娟娟。凉意不能传。山庐好，夜夜听虫忙。织布居先经布后，发声始短继声长。肇锡合名娘。山庐好，忙事比人多。晨起阶前怜斗蚁，夜来灯下救飞蛾。悲悯付微哦。山庐好，凡卉尽风流。鹤顶明如仙风额，鸡冠矮似老人头。绝妙一庭秋。山庐好，泛棹向山塘。初日淡烟描曙色，夕阳红树染秋光。疑在虎丘旁。山庐好，居士足闲闲。大木千章阴蔽野，黄花万木叠成山。觞咏尽开颜。山庐好，时序烂成霞。夏似春光桃夹竹，老逾年少叶如花。诗句发天葩。山庐好，与物共闲舒。栩栩遽遽人是蝶，洋洋圉圉我非鱼。或者不能如。山庐好，小病也无名。螭壳窗间穿日淡，虾须帘外逗风轻。一缕药烟清。山庐好，雨后稻苗肥。十亩桥头邻叟语，六弓湾口钓船归。树杪初斜晖。山庐好，耕读慕商须。学稼艰难常有愿，勘诗风雨亦成图。识字老农夫。山庐好，连日早霜浓。篱畔女萝犹吐艳，堤边乌桕欲争红。未必让丹枫。山庐好，物竞我无争。野外时看鹰振翮，檐前常见鹊梳翎。各有疾徐情。山庐好，静读一灯孤。风起先闻铃自语，夜寒忽听雁相呼。有似唱喁于。山庐好，蔬食莫憎嫌。卜尾经霜梨片嫩，菠根压雪荠儿甘。自种自家甜。山庐好，早起雪交加。一夜围廊都变玉，满庭秃树尽生花。此景冷堪夸。山庐好，昨夜更严寒。数尺晶莹垂雪箸，一篙珠玉打冰船。踏冻趾难前。山庐好，畎亩旧家风。釜底柏香蒸饭熟，瓮头酒气酿糟浓。岁暮庆农功。山庐好，一室共围炉。冻雀迎风飞不起，寒鸦绕树竞相呼。伏腊亦欢娱。山庐好，虽好不思归。劫后残书聊可读，穷来赁庑倘堪栖。故里且休提。"
"浣溪纱","清末近现代初","高燮","云外朱楼路欲迷。天阴容易日沉西。可怜月色更凄其。鹦鹉前头空解语，蜻蜓无翼不能飞。魂销香草美人兮。画笔谁传顾恺之。云容黯淡佛容慈。众生苦恼定应知。瓶水倾翻能作浪，杨枝斜插亦生姿。度登彼岸在何时。"
"竹香子 癸未海滨修禊图，前余已三次题咏，今又布景添画童子三人于中，尤觉光彩夺目。爰再填小词二阕以赠画师郑君慕康，并博诸老一笑","清末近现代初","高燮","上巳风光无数。杨柳丝丝如舞。偶然修禊仿兰亭，未必人非古。三绝画名家，一曲吟梁父。诗情不似永和年，各有奇怀吐。煮茗提壶花畔。修竹梧桐葱茜。平添童子二三人，顿觉春光满。境不别仙凡，童叟无须辨。待他青鬓尽如银，定卜河清见。"
"十六字令 题孙绮芬绮芬浪墨","清末近现代初","高燮","芬。好语如珠粒粒匀。推敲定，风雨闭闲门。芬。劬学工诗年少人。人如见，尔雅又温文。"
"菩萨蛮 庚午重阳前二日青岛海滨晚步","清末近现代初","梁启勋","海波浮动群山立。窥人白鸟翻飞急。帆影乱斜阳。平沙衬晚黄。兽云吞落日。波底摇金碧。何处是天涯。潮东汐又西。层云错认山模样。云移乍识群山相。倒影入沧湄。波摇山亦移。孤鸿远天末。暮霭横空阔。新月挂檐牙。红楼第几家。参差楼阁淩云起。疏星摇曳空蒙里。灯火出空栊。帘垂灯影红。行人回懒步。谁解馀心素。海气动轻寒。归来兴已阑。"
"菩萨蛮·社集拈坡公岁暮三咏为题 馈岁","清末近现代初","章钰","岁盘欲馈将何馈。土风曾不希为贵。节物感吴阊。尖圆俄到方。脚钱分布讫。笑认归来物。一样不嫌虚。贺笺行满庐。旧年将别何堪别。匆匆行色天风雪。作饯怕无名。借题坡老生。临岐应致语。敢唱灾星去。此去几回头。迢迢花甲周。新年欲守如何守。团栾坐数银壶漏。消息问春风。有谁心事同。回悲兼往惜。今夕知何夕。第一祝销兵。焚香天未明。"
"除夕书怀二首寄秋枚","清末近现代初","黄节","一年重回首，来日正无穷。国学予惟汝，民潮西渐东。战云辽海黑，春色岭梅红。独有伤心者，鸡鸣风雨中。失地犹旁觑，谁为汉皇争。已无山岳觉，纷遣海楼兵。独立非分治，同胞可合盟。桃园忧国意，聊复放歌行。"
"冬至","清末近现代初","黄节","风吹薄日去，雪作同云高。罢饮酬佳节，怀归赋远劳。惨颜天照海，长焰夜穷膏。可记经冬事，笺诗次董逃。盆菊才添买，花佣出窖迟。万钱梅有价，千户橘初垂。意与时芳迕，寒教晚叶披。适来残市后，将汝上青瓷。国事同儿戏，无人与笑谈。今朝歌者技，一辈大官惭。才绝青衣赋，情兼白杏憨。日闻坊院乐，真是客宣南。隔岁消寒约，寻常事亦乖。覆樽难滴酒，入市欲抽钗。气尽阳当复，天空化许排。奈何良夜醉，犹不忘俞斋。"
"诸将四首","清末近现代初","黄节","莽莽青州鼓角悲，东方何事动藩篱。纾边未使依疏勒，按剑徒闻讨郅支。岂昧安危关大局，竟难功罪论当时。降书谁委刘公岛，横海雄风百万师。极天风鹤到澎湖，漫说炎州小一隅。岭海春深边信急，台城秋老大军孤。八闽地险今何恃，七道边防敌不虞。依旧屿分三十六，义军犹欲杀倭奴。闻道辽阳逼海氛，天戈倏止重修文。讵无杀贼关西将，不尽如儿霸上军。五利昔犹卑魏绛，一人谁为怒朱云。东风受吏诸公力，愿鼓先声待策勋。箕封藩属改盟新，藐尔蜻蜓小国邻。回纥征兵犹亘市，司农筹币重捐缗。海滨贡雉知何日，湖上骑驴忆古人。太息五洲成战局，青山无地驻闲身。"
"二月十二日过新汀屈翁山先生故里，望泣墓亭，吊马头岭，铸兵残灶。屈氏子孙出示先生遗像，谨题二首","清末近现代初","黄节","式闾过里独彷徨，尽日追寻到此乡。一族义声存废灶，孤臣词赋痛浮湘。更谁真意紬诗外，不减春阴过夕阳。我愧长沙能作赋，摄衣来拜道援堂。西北经营似有无，荒原草木待昭苏。事难语世终多佚，名已从僧且易芜。著述尚闻传大岭，丛残曾见落三吴。载凭遗像殷殷祝，自有精心在八区。"
"三月三十日与栽甫过崇效寺看牡丹多已披谢","清末近现代初","黄节","聊为花时一问存，迟开恨晚更何言。寻僧旧识前朝寺，促座犹悭入市尊。不意荒寒生绝艳，已愁春色近黄昏。客怀三月匆匆过，却是今朝最断魂。解道春归忽送春，斜街飞絮逐车尘。等闲绿树栖莺后，来对朱颜被酒人。染柳熏梅殊未了，才晴乍雨更无因。可怜俯仰低枝在，划地东风又浃旬。莲根未长秦蘅老，况汝残开已不堪。剩与桃梨同沆瀣，尚留蕉萃对瞿昙。蝶阑向暝知谁过，燕语无眠却独谙。错被玉人回靥看，不如飘泊满江南。汲汲光阴顾景来，闲阶小立意徘徊。始知成碧看朱误，何待香消酒醒回。强札未为游客惜，盛时曾向众芳哀。相逢此日犹如此，浪费驮金走马才。"
"崇效寺对牡丹作三首","清末近现代初","黄节","十年一梦似樊川，今日看花更惘然。雪里追欢常烛尽，楼头重见在春先。抚时慨叹吾何及，著语芳菲意莫传。惟有旧邻栖凤地，绿阴连树屋东偏。欲写秋棠托怨诽，当春犹为叩僧扉。异时晼晚思初见，一别淹迟病始归。我意自疏原未已，曲终人远竟长违。谁怜昌谷诗心苦，蜀国弦孤事益非。违弃何堪赋改求，采兰屈子日繁忧。独哀芜秽洵吾道，自惜铅华为汝谋。顾景不常春易去，愿天为美雨旋收。稼轩原有飘零感，蝶恋花词只是愁。"
"枯荷晚过荒园，池荷披谢殆尽，闻人言秋娘怛化丁沽已逾匝月，重念昔游对之成咏","清末近现代初","黄节","年来此地经行处，一日伤心独晚归。旧过横塘终不渡，每闻清曲辄增欷。秋初已共黄淤老，花尽难禁白露晞。园事纵非能勿感，剩看凉柳自依依。如今追忆年前事，疏雨城东春正归。湖堧晚逢初写照，菱歌才罢更闻欷。不同萍泊随波狎，自敛霜痕避日晞。只是当时未零落，汀莎塘荇岂堪依。黄菊已花红柿熟，渐寒人不与秋归。便成紫菂心心苦，坐感霜蓬累累欷。病信远愁腴顿减，泪妆谁见粉初晞。风尘塞外能重遇，旧约惟吾悔未依。凭谁更语秋消息，一意苍凉有雁归。往事江空如梦了，别来秋换至今欷。丝丝断梗根犹属，浥浥寒泉泪未晞。不似白鸥能自放，晚寻风叶暂相依。"
"为潘兰史题伍德彝丙申所绘独立图","清末近现代初","黄节","沧海桑田剩此身，欲论天下更何人。潇潇风雨鸡鸣夜，但觉高歌有鬼神。岭外逢君脱宝刀，兰莸无并恨芳膏。林宗已老申屠隐，尘世何如独立高。"
"题桃花扇传奇三首","清末近现代初","黄节","兴亡静托渔樵话，尽是当年束手人。莫向媚香楼下过，桃花如雨又残春。国仇不报还争觉，种族宁亡独撤兵。遗恨呜呜江汉水，千秋犹撼广陵城。登坛阁部今写墨，跃马江深骨乃寒。一岭梅花千树雪，魂归不见旧衣冠。"
"题美人宝剑图","清末近现代初","黄节","神州兰蕙已寥寥，剑胆琴心让汝骄。术到虚无方是侠，舞台裙屐尚纤腰。双娥偏向画中颦，快尽恩仇不爱身。老大病夫容一剑，少年中国竟无人。"
"读郑所南先生集","清末近现代初","黄节","没齿竟为三外客，伤心还作十空经。仓黄本穴今何老，万树秋花向北零。琴绝风高意早灰，先生厌世尚徘徊。已无片土栽兰蕙，瑟瑟河山更可哀。"
"草左梦石传因题两绝","清末近现代初","黄节","片云南下孤臣泪，碧血黄沙想见公。宣武城头天似墨，思陵无路哭秋风。休问废兴问廉耻，可怜诸将尽虫沙。至今谁食中原粟，不是呼兰芍药芽。"
"题仑西印谱","清末近现代初","黄节","奇石镌功薄汉儿，凄凉未勒海门碑。栎园旧记文山印，移为君题篆刻辞。多少才名归笔削，磨崖奇气破空青。千秋待著飞鸿传，第一人推抱爽亭。"
"游净业湖普济寺，同瘿公、敷庵，明日二子以诗索和，作答","清末近现代初","黄节","十年重语凄迷事，半日相寻寂寞游。剩遣菰芦江上客，来看风叶蓟门秋。霜砧落落濒湖女，泥佛斑斑上壁苔。秋意中人独无俚，僧扉亭午不曾开。坡老感深铜狄叹，颍滨诗记柳湖行。独吟落木千山句，我愧前贤并世生。"
"书所见答瘿公","清末近现代初","黄节","旧约年时一重题，明儿蜡八语犹凄。如今为谱罗敷狷，不赋无题似玉溪。灯火高城夜已寒，接头惊见叹无端。当前顿失听歌意，却被秋娘带笑看。"
"为胡夔文题戴鹰阿山水画册十二首","清末近现代初","黄节","南风三日不成雨，化作春云绿似螺。不负小楼辽望意，看花评画忆鹰阿。城南枯树唐时物，每过山门一省寻。已失婆娑当日态，托根曾不在山深。浩荡闲鸥意未驯，拿舟有梦落烟津。亦知穷海生桑后，一水盈盈阒绝人。过阙车声日几回，雪中前夜有轻雷。西山一角寻常见，春至岩花已漫开。空山一鹤断霜翎，北塞春来草未青。有客才名满天下，可无他日叹华亭。怪石长松共寂寥，蕨薇将尽日萧萧。鹂砭词客无人识，自是名高迹欲遥。调瑟更番说改弦，妙歌投俗只堪怜。人间不见迢迢谷，移勒山庭亦足贤。泼墨挥毫别有神，北碑南帖辨尤真。幽栖近忆梅源路，独以书名属此人。菱芡葭荷着意生，陂塘风物爱湖城。扁舟南去应回首，槐柳深深旧帝京。蹑天高路自逶迤，吹尽残梅雪满枝。下有培塿上松柏，一身来去独迟迟。点缀溪山着此翁，扶筇尽日倚高松。悬知四海皆秋气，却爱残阳晚更红。眼底云山意已奇，别从画里更题诗。无端写尽春明梦，肠断前人且未知。"
"楼阴","清末近现代初","黄节","惜花秋思比春深，湖菊霜初晚独寻。剩与西风增一叹，乱蝉如呓过楼阴。折枝临水悔教迟，照影今怜鬓有丝。已负芡菱消夏约，白荷垂尽再来时。"
"十月朔日过江亭","清末近现代初","黄节","野菊依篱高下长，路人搴苇浅深行。孰云十月秋光尽，不见宫槐落又生。薙草郊原明逻骑，殷城车马接孤村。洒然自取今朝乐，更就田间野叟言。"
"再答瘿公","清末近现代初","黄节","万虑撄心强自持，别寻歌哭恣吾思。他年恐似秦淮海，博得微云一抹词。预卜他年更断肠，此怀欲遣竟无方。寄诗容有丁香结，已负方回柳色黄。"
"清明后一日作","清末近现代初","黄节","已催新绿过清明，作兴东风蓦地生。早落杏花成几树，不消鶗鴂再三鸣。榆柳楂梨桃李梅，紫丁红药大櫰槐。群莺落得争枝乱，国事如今尽可哀。"
"五月二日雨中感怀","清末近现代初","黄节","竹裹红丝角黍香，旧风闾里说端阳。北来十载萧条过，岂意今年更乱亡。不持国纪日相残，坐视民饥自爱官。一月旱云三夜雨，等闲摧尽数花兰。侏儒不饱朔仍饥，杀夺当前正此时。庭树野鸦驱宿鸟，几何同不作流离。张君讯有南行计，王子书来劝北廑。毕竟一身同越鸟，三年能了故宫文。诸大重逢鬓亦斑，结庐近水得长闲。因循便过榴花节，未必能寻湖上山。半塘水戏珠江曲，兵事荒凉过十秋。争利杀人南北一，老来吟叹海绡楼。"
"春尽日过社园，风霾未开，丁香盛白，简汤定之","清末近现代初","黄节","一尘黄不上丁香，似雪翻风风却黄。日日好春风里过，令人梅雨忆江乡。语与城西汤定之，园花吹尽柳丝丝。寻常别恨年年有，不是吴姬压酒时。"
"澳居杂诗","清末近现代初","黄节","倚栏树不到檐庭，白日初黄月淡青。楼外是山山后海，人生难得此居停。一湾水弱不流花，寂寂连山长草芽。五月海风多带雨，乱帆随雨过前沙。湿草低田旱亦枯，海洲谁谓水都无。憬然中谷三章后，不是忧深独老夫。巢鸟因风落短檐，屡回头处语詹詹。此情只有卿能识，雨后阑干不上帘。淘河洿泽日啁啁，岂有飞鱼更可求。三十六鳞初上水，却无人钓马留洲。"
"杂诗","清末近现代初","黄节","眼底莺花历乱时，不分红紫与黄骊。馀年心力俱抛尽，日听金铃度柘枝。一雨山云缓缓归，西峰楼外隐依微。回头欲睇丁沽水，不见东流挂落晖。孤吟真愧夏虫鸣，相跃相从共死生。惟有伤心无与诉，未寒良夜一蝉情。旧时人影记周遮，步屟回廊日又斜。一镜照天仍覆地，眼中何处有莲花。了无大地月长明，圆缺何从灭又生。玉兔银蟾劳想象，任人惟有可名名。捐情老始学忘情，不谓林花雨后生。黄蝶晚阳盘草地，片时闲立便多情。"
"书愤","清末近现代初","黄节","慷慨秦风对策言，襄阳挥泪我衔恩。眼中三十年来事，又见虾夷入国门。过陈不式为无人，谁解尼山语痛辛。老去此忧无可寄，不从今日始伤神。"
"悼黄克强、蔡松坡，示刘栽甫","清末近现代初","黄节","旬日死二士，北斗方阑干。自非平生交，独为长夜叹。提携天下事，哽咽滔滔澜。吾党复何言，要盟渝岁寒。老我廿载志，同辈多异趋。二三出豪杰，再造此夏区。惭无锋镝身，让子诗书儒。人才恸来者，海水涸未枯。"
"哭袁季九师","清末近现代初","黄节","俯仰十四年，今朝始一恸。问居得噩耗，杀身讵为痛。所哭知我者，遇我不以众。乃无国士报，敛恨隔幽洞。节也少孤露，得师良独艰。弱冠事简岸，闻道饥忘还。论文惟先生，深宁于文山。生平北面拜，至今非人间。乱后得一见，滇归出港屿。诒书戒夙约，中夜叩逆旅。苍然侍摄照，海日动眉宇。岂知修谒初，已是永诀许。百思所报难，一瞑此何救。世衰论出处，不辱副期厚。馀生未可卜，斯志窃自守。重泉若有知，忾忾见左右。"
"杂诗","清末近现代初","黄节","暖气在海棠，几日发春绿。桃梨亦含蕾，梧桐渐捎竹。微微蕙兰根，郁郁芰荷渌。感物叹景迟，忧生伤世速。绪风送馀雪，新阴待众木。忽思乡国寒，时已换春服。行云久滞淫，国事有陵谷。壮岁既屡违，所忧极口腹。中宵闻风声，起视庭树疏。览彼木始荣，叶落不成墟。生才已旷世，涉变尤无馀。承尘留薄寒，内帷有残炉。过时竟何用，况欲为橧居。出户见明星，充絮飘长裾。犹能御羊裘，未可持换铢。芬芳盆中梅，丫杈窗下株。爱惜遂及彼，吾怀将何如。"
"杂诗","清末近现代初","黄节","清初说理学，学故在遗逸。乾嘉盛考据，词流亦辈出。随波遂不反，道咸稍佞佛。世风虽数变，士行未全失。秋高木始落，水尽沙露骨。同光迄尔来，雅道直萧瑟。孤鸿日南还，师门廿年阔。登高我何思，古人重仿佛。黄菊未始华，梧桐尚成阴。迟霜寡秋色，夏荫留鸣禽。譬彼绝续交，容我徘徊心。黄陈一已往，吾衰宁自今。能毋始今朝，更溯浔阳寻。南山不在目，有酒谁共斟。风雨忽然至，岂不念国乱。世材不天假，秋华复伤晚。原草日以黄，丰条顿成蔓。茱萸亦宿实，初辛不如蒜。天道至此穷，虽才我奚赞。嗣宗思亲友，晤言每自叹。何如左太冲，高步独无闷。"
"杂诗","清末近现代初","黄节","宝剑去绦鞘，勇士不敢佩。高林委枝叶，众鸟非所爱。论交结以利，于古始不背。管鲍财可共，王贡名俱泰。宁为歆示绝，修以质构害。饥兽不索群，风蝉不成对。由来岂物异，何用多感喟。炉火烬复燃，腾腾送冬夜。室空絮不温，况有无衣者。严风刷城头，华灯照车下。贵人犯宵出，欢宴逮仆马。道旁褴缕子，持剂不救饿。国帑内空虚，市易困刀货。欺人盗贼行，窃国富者哿。人各不相恤，责亦在尔我。沧海有回澜，水风自相激。道丧世益下，陆陵见平溺。晚清曾左伦，振亡岂以德。舍利先气谊，与事共休戚。数往论世儒，虽近那可得。冻雀依檐枝，汝亦争格磔。"
"送张孟劬","清末近现代初","黄节","清明李花犹未开，绿荑著树初粘苔。攀条送君条似枚。江南直北阻梦到，乱至忧生轻别杯。春前愁子日羸病，已过春期岁阑冷。往复言诗后应省。枝头雀噪相向鸣，驿路回车驻光景。似君有比龙为云，韩孟往矣当贱贫。国子博士无典坟。为儒过勇亦戕性，且种春桑行海滨。"
"杂诗","清末近现代初","黄节","东风雨与俱，西风雨不作。始秋遂改度，览变未为错。黄华晚逾静，过蝶来相索。穷途方两遇，众木亦纷落。淹然沆瀣心，负此偏反若。松柏张秋维，园馆生夕阴。蔽亏尚未已，萧飒无留禽。随阳众所乐，憩夏昔所任。徒闻蟋蟀鸣，仿佛枫树林。入耳暂无虑，察物惟伤心。嗟民独靡依，不闻发悲音。秋蓬美枝叶，所恶在根本。随风不知往，去地日已远。烝人何蚩蚩，原草何菀菀。经营四方事，相与日牴践。中林野火落，青青化为炭。亦自有根荄，糜灭已复蔓。露下青玉凝，风动金支舞。梧桐叶微脱，庭阶夜将曙。节士悲零落，达人观岁序。消长理必繇，物亦莫能忤。鸡鸣一何急，日出光易午。思治恐弗及，在暗恐弗寤。坐起披书读，潇潇更闻雨。朔风吹飞雁，南望天无极。明知寒已至，去此将安适。衡阳不可度，漳川宁可息。引领见云中，关塞奔直北。湑湑赤棠道，采采首山侧。秋高稻粱肥，胡不奋归翼。群飞夺孤往，何况栖水国。君子念乱离，欲行行未得。季秋京北寒，吹雪入城闼。馀威劫晚花，飞埃障孤月。岂知城南农，束笋新迸发。我园树亦奇，已著紫丁结。春物以秋荣，秋芳为时歇。事异李梅实，变甚菽霜杀。衋心警气候，无畏谢明达。庶徵倘可言，物生恐多札。"
"咏史","清末近现代初","黄节","论学疑植党，著书或谤诽。陆宣校医方，程子却讲艺。匪惟保厥身，正以善养气。痛赵尚笺骚，蒙伪乃注契。紫阳心更苦，矧复伤五季。人伦苟不绝，天意必有寄。方冬木尽脱，生机盖下被。乱世重吾儒，义长在天地。哀哉二刘子，冻馁死无畏。群盗已蜂起，谷食日踊贵。妻子相去远，教授废陈肄。刑不威小人，礼不正在位。虚有建学名，而无弘道计。方领矩步伦，展转沟壑毙。后进失师承，攘寇入不义。伤哉魏玄成，著论为流涕。王畿制既紊，大都乃偶国。乡遂变轨里，都鄙乱阡陌。均人失所掌，平土恶可得。元魏诏均田，自上之指给。男妇逮奴婢，田受各有级。扰民恩不周，制地已无术。元稹画作图，周主所叹惜。吏民诏先习，一岁行不及。视魏倘设施，五十或笑百。宣和乃置局，投牒任诬白。私田指天荒，主者反租役。鲁山阖县田，尽括不留隙。夺良以入公，夺公复有贼。均地不可行，均税济其塞。郭咨孙琳方，救敝出末策。美名固可慕，实施竟何益。天下方骚然，废书三太息。"
"浣溪纱 次介甫韵","清末近现代初","傅熊湘","往事凄凉欲断魂。愁痕渐与草痕匀。可堪消遣奈何春。飞燕双双能语客，落花点点正撩人。香车惆怅是前尘。欲写离愁一万重。可堪流水自西东。三更疏雨五更风。未办白头终有约，即抛红豆更何从。浮生踪迹似飘萍。"
"菩萨蛮 途中偶兴","清末近现代初","傅熊湘","濛濛一雨黄畦足。村前碧树经霜绿。门掩小桥西。饥鸟秋乱啼。山如刀戟起。劈面惊还喜。幽径少人行。晓来闻虎声。幽花小径东墙下。寒蛩时应婆娑舞。天意可怜秋。飘香生乱愁。西风吹叶坠。便作重阴会。明日与登高。新霜初试螯。毵毵一树河桥柳。记曾攀折劳纤手。秋意渐阑珊。应怜江上寒。中田瓜簏簌。一带芜青绿。红豆长蛾眉。深闺秋所思。"
"蝶恋花","清末近现代初","傅熊湘","才有梅花春未及。九十韶光，莫道无多日。费尽东君闲气力。芳心待与殷勤觅。玉骨纤纤应自惜。休倚风前，听彻楼头笛。遥夜孤山寒恻恻。断肠有个人忆。纸帐低笼香乍透。占得春光，却恨开还后。但祝年年花似旧。不辞人与花同瘦。金屋安排随处有。放尽南枝，羞伴东风柳。梦到小桥香满袖。暗香自下亲携手。"
"菩萨蛮","清末近现代初","傅熊湘","憔悴可怜今夜月。明宵便照人离别。月也不教圆。知人■可怜。相逢无一语。欲诉从何许。辜负好花时。鹃啼春未知。海棠落尽春无主。东风早向江南去。绿叶渐成阴。黄鹂百啭深。早知春欲暮。为倩东风去。且莫恋东风。芳菲不再逢。"
"罗敷媚·春暮有怀二首","清末近现代初","潘飞声","花容云鬓年时样，特地风华。特地风华。羞看庭前夜合花。云英未嫁还飘泊，莫问年华。莫问年华。三月多愁正落花。云情海思。负我寻春意。解佩量珠今已矣。彩笔欲抛还未。溪边杨柳青青。红楼稳贮娉婷。我亦梦中识路，全神注定卿卿。"
"长相思·庚寅八月二十四夜自海外归，宿长相思室，感赋二解","清末近现代初","潘飞声","风飕飕。雨飕飕。夜静衣寒不自由。与谁熏绣篝。忆从头。诉从头。枕上银河作泪流。人间无尽愁。镫濛濛。夜濛濛。旧梦如烟一万重。那人何处逢。恨应同。誓应同。同礼心经同听钟。他生休更慵。"
"民国二十一年夏月自题于君永学校二首","清末近现代初","薛昂若","笑我齿徒加，观书恨眼差。难寻三益友，聊种四时花。穷达由天命，优游度岁华。壮年吟秀句，不觉已鸣鸦。自问莫迂拘，人讥我腐儒。偷閒非学少，爱洁不留须。种菜偕妻子，耕园有老夫。荷锄常带酒，酒醉几忘壶。"
"又咏七律二首 酒前自述","清末近现代初","薛昂若","八龄失恃苦难言，庭训成人悉父恩。风雨聊遮归祖宅，夫妻尚健为男婚。一生到老真寒士，两女先亡抚外孙。幸赖迈年耕舌力，油盐茶米有来源。奸诈人心变幻奇，年衰岂敢与相知。生成骏骨难谐俗，学画蛾眉不入时。有味古书深爱惜，趋炎热客怕追随。莫如斟酒行吾素，醉后狂言且赋诗。"
"曹远模老先生八旬荣寿，赋诗侑觞，即希政之二首","清末近现代初","薛昂若","暨阳望族姓名秀，卅载宦游政绩良。听讼犹人期德化，立功邀宠锡嘉章。甘棠旧泽思东省，鲁殿灵光重故乡。时值九秋开九秩，枇浆醉映菊花黄。九如颂满寿筵前，大德当然享大年。绕膝芝兰荣四代，登堂珠履集三千。名园结社娱清福，泮水重游话夙缘。世事任他沧海变，渭滨垂钓慕先贤。"
"谨步原韵两章奉贺章仰苏先生重游泮水","清末近现代初","薛昂若","衣冠谒圣想前时，入学手携芹碧滋。人物维新变世事，江山依旧换旌旗。老当气壮冲星剑，谁敢心倾向日葵。何幸耆英国难后，重游泮水快题词。世代沧桑废国盟，新朝新贵尽时英。渔樵隐逸行吾素，耕读逍遥随我情。圣庙三桥君又到，文场八股孰重赓。逢斯盛举应仲庆，勉缀芜词吟兴生。"
"谨步王县长云裳留别原韵四章","清末近现代初","薛昂若","由来儒将出儒生，壮志从戎弃管城。万里战勋惟革命，一朝党学化群盲。而今官宰暨阳邑，曾昔功高背水营。自爱洁身无俗韵，悬崖雨洗月华清。一腔热血早持躬，闽浙赣湘历即戎。偃武修文自此起，投戈论治憩前冲。种花斯境留芳泽，折柳临歧怅帐篷。所去民思追古吏，好将遗爱比羊公。莅治蓉江虽数旬，能同好恶与吾民。回思革命停车后，为慕名贤倒屣频。从此往来无俗士，当知谈笑有高人。群生咸庆其苏候，爱从诚如爱己身。高官名吏扫尘氛，岂比寻常逐世纷。八斗才储补博士，六韬学富策奇勋。毫端常落三千字，笔阵横驱十万军。深恨仁人物解组，何时饮酒再论文。"
"谨步陈唯生先生花甲寿原韵四章","清末近现代初","薛昂若","半生回湘备艰辛，閒说年华数十春。有运未来甘自屈，抱才不遇岂求伸。悲怀难遣虑中馈，壮志期成渡远津。从此龙门堪在望，究心经史企陶甄。喜谈往事战秋风，辜负书生宦海中。政治从宽除猛厉，学才多进愈谦冲。年周花甲精神健，运过艰钜气象雄。晚境定看徵远寿，绵绵福泽正无穷。杖藜随处乐盘桓，更作风流王谢看。笔下生花堪并李，才高能识尚思韩。是翁矍铄多诗兴，惟颔仪容应问安。共向颍川开盛宴，琼筵醉酒却春寒。生平下榻慕名贤，所去民思在北燕。共仰古风堪寿世，咸称廉吏莫贪钱。宏开基业荣宗祖，大启门庭傍郭田。愧我不文扬盛德，聊吟巴曲当诗篇。"
"丁丑国难有感","清末近现代初","薛昂若","东西南北起刀兵，奋斗和平愈不平。国贼未除多国难，民权失去害民生。全篇遗嘱今无问，大会宣言永绝声。二十六年假革命，私囊自饱是真情。炮火连天举世然，衷怀感慨涌毫端。翻云覆雨几千里，寒胆惊心已半年。各处被灾遭杀戮，问谁何地有团圆？乡间遇险尤多惧，时刻忧愁夜失眠。回忆离家几许时，故园景象繫吾思。人民失所无归日，黑白不分已乱棋。北望旧巢疑遇火，南飞老鸟乏栖枝。途中幸借村乡住，风雨满城恨莫知。争地争城孰假真，牺牲性命不为珍。思乡尽是他乡子，末世终无治世人。避难已经四五月，嗟余年迈七旬春。乱离苦况将谁诉，偶遇故交意倍亲。"
"偶游君山咏诗两章","清末近现代初","薛昂若","极目江天一望赊，夕阳倒映水中斜。君山花木无人管，迁入寻常百姓家。散步寻春君麓游，年衰怕上望江楼。孤帆远影碧空尽，潮水迢迢天际流。"
"民国十九年辞春晖镇长职二首","清末近现代初","薛昂若","勉执教鞭数十年，朝吟夕诵被牵连。况今岁已周花甲，自问犹难种砚田。才疏学浅溯生平，捧读训词不胜惊。愧我无才难复命，聊吟巴曲当辞呈。"
"复杨买文函附自感诗四章","清末近现代初","薛昂若","花报春风又一年，东南犹未息烽烟。满腔心事无他想，聊与知音咏几联。不是愁边即醉边，销愁觅醉是年年。逢人每说莲心苦，处世谁如苋实圆。一声长叹半生忧，俗务万般酒几筹。自恨心中多傲骨，机缘虽有不同俦。力衰岁晚在当前，花到残时最可怜。自溯生平耕舌苦，维君结契忆前年。"
"沙溥泉老先生摄化妆垂钓影，委余代题诗两章","清末近现代初","薛昂若","从来妙笔贵传神，携笠持竿现一身。朋辈相看皆识我，我将自笑作何人。自悔蹉跎六十年，想来都被俗情牵。何时得把仔肩卸，学钓磻溪乐我天。"
"泽人马医师四旬荣寿暨乔迁志盛四首","清末近现代初","薛昂若","五常追溯旧家声，祖泽相传医更精。年值四旬迁甲第，聊吟巴曲贺先生。出谷乔居善择邻，新生活动有缘因。医人医国称贤士，寿世寿民亦寿身。功同相业实堪钦，寿福无涯本善心。泽被民生开广厦，每闻蔀屋感恩深。医星光映寿星明，妙手回春播盛名。天锡遐龄刚日午，觞开新宅酒频倾。"
"赖公蓝田开七秩觞咏诗敬贺四首","清末近现代初","薛昂若","祖居福建久推崇，卅载来澄作寓公。本是宝山堂望族，绵绵德泽旧家风。少孤为客效疆场，历尽风霜苦备尝。北辙南辕无定迹，精神尚武立奇功。谈兵虎帐话青年，气概豪雄赋自天。驰马暇时还试剑，好将壮志著先鞭。煌煌封典表功臣，优奖频加宠及身。兰玉森森能济美，得收佳果證前因。"
"赵伯母张太夫人成主之期赋诗三章","清末近现代初","薛昂若","德望澄江作女宗，同堂四代福无穷。儿孙名誉驰商学，克俭克勤家道隆。博士成名羡子贤，欧西游学计多年。显亲中外诚非易，天水堂前孝格天。年逾七秩返长空，灵墓前年葬邑东。回溯太君多懿德，愧无椽笔辟幽衷。"
"章母吴太夫人仙去赋诗四章敬挽","清末近现代初","薛昂若","延陵淑德适全城，屈指游仙已两春。香雪腊梅迎吊奠，驾輀瘗玉是今辰。章母真同孟母贤，义方教子意绵绵。而今追悼皆词翰，我亦挥毫写锦笺。"
"前校长章公表文千古题诗两章挽之","清末近现代初","薛昂若","赴赣光阴两载过，凭空噩耗动哀歌。怀才偏涉沧桑感，老幼全抛遗恨多。曾经桃李共栽培，师范何堪化劫灰。如此英才偏不寿，纪年仅稍胜颜回。"
"壬申春，国难有感","清末近现代初","薛昂若","谁将惹我弄刀兵，万众齐心抱不平。可恨乱时难论理，遑云国法与人情。既称天下已为公，何得如斯看不空。争地争城劳尽力，杀人盈野痛无穷。国难将临俗子忙，探消问息色仓皇。那知雨骤风狂候，不定心神胆不强。连朝炮火溯从前，屈指逾时已七年。变故人生何所恃，恃斯白日与青天。龙蛇变幻起东夷，正是男儿报国时。到底背城决一战，沙场醉卧又奚辞。国联侃侃论和戎，黑暗重重那得公。孰是权奸孰正直，星光掩映云瞳朦。钱财日日付东风，弄到民贫国亦穷。矮鬼连朝烧更杀，频挥老泪哭英雄。年来谣说乱如麻，云散风流共徙家。尽起浪波吾不管，聊将诗酒作生涯。"
"壬申见沪报载吴佩孚蛰居故乡，触景生情，感伤时局，咏诗八章，足徵英雄末路之胸怀。余步原韵藉以消遣","清末近现代初","薛昂若","平时感慨寓诗中，怨恨春江起战风。触景生情今昔异，衰年不与壮年同。当兹春景正芳菲，世事茫茫无是非。闸北江湾早蹂躏，人民逃难苦愁眉。无事隐居山水隈，渔樵耕读任徘徊。不知弹雨枪林下，怕看江边劫后灰。满江烽火满心寒，惹我连朝春梦残。闻道沪滨兵不解，战区岂忍细查看。疾如行蚁上南柯，一发千军起怒波。试马柳营春正好，英雄用武莫蹉跎。花甲已周万事墉，乱时最怕老年逢。惊闻劫火连三月，未卧常闻半夜钟。何年得见太平时，外患频来泪欲垂。内顾心伤生派别，愈多党见愈难支。强吞弱肉理难论，风送蛟龙入海门。投笔从戎犹未晚，问君何故忍人侵。"
"壬申年春又见沪报载蔡庭楷军长吟诗三章余乘酒兴步原韵三章","清末近现代初","薛昂若","蔡君努力历辛艰，不扫敌人誓不还。十九路军最奋勇，肃清矮贼镇河山。奋志冲锋不顾身，死而不朽是精神。可怜闸北江湾骨，犹是春闺梦里人。连江炮火射云间，效力疆场不畏难。两载家书难屡达，可怜久战未归还。"
"题赠","清末近现代初","薛昂若","校中训毕赴官中，课后又能勤办公。学礼学诗坚德性，多才多艺不居功。数代书香德望隆，锦心绣口有家风。诗人自古称诗窖，恨我耋年窖不通。"
"又国难有感七绝二章","清末近现代初","薛昂若","烽火刀兵夜夜然，中华安靖望何年。全家寄旅符祥巷，一枕战风那得眠。儿郎冒险入城中，被敌压迫作苦工。经过家门不忍睹，户窗打尽物皆空。"
"己卯冬月国难不平又咏二首","清末近现代初","薛昂若","希望和平不见和，无人能唱太平歌。双方让步调停易，战争延长唤奈何。遭兹国难两三周，财尽民穷犹断炊。不克乘桴浮海外，吟诗略可解吾愁。"
"戊寅六月六日避难回家即咏三章","清末近现代初","薛昂若","走到城门一鞠躬，街前房屋尽烧空。家中墙壁虽犹在，锅灶毫无四面通。扫除垃圾入房东，内子遗容犹在中。火食难开无米煮，且沽市酒把饥充。外无门扇内无床，四壁空空心里伤。购得旧窗姑整理，艰难经济苦商量。"
"己卯大除夕咏七绝二章","清末近现代初","薛昂若","大年三十更贫穷，米价飞涨买不通。煮茗敲冰天气冷，庭前腊雪待春融。三更时有炮枪声，隐约闻来左北城。国难期中年又过，愁柴愁米受虚惊。"
"寄仲容南京","清末近现代初","戴贞素","露白葭苍望眼遥，离亭杨柳正飘萧。有情鸿雪添惆怅，无价文章任寂寥。曾是王侯期望绝，乍令公子梦魂销。临春结绮今何在，莫把繁华问六朝。安排瘦骨老江乡，休管名流笑我狂。别院纵无葵向日，疏篱犹有菊凌霜。北游回想皆陈迹，南望今经几战场。若到孝陵论霸业，为予杯酒酹斜阳。"
