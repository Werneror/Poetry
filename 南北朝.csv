"题目"，"朝代"，"作者"，"内容"
"车遥遥","南北朝","车?","车遥遥兮马洋洋，追思君兮不可忘。君安逝兮西入秦，愿将微影随君身。君在阴兮影不见，君仰日月妾所愿。"
"旦发青林诗","南北朝","孔稚圭","孤征越清江，游子悲路长。二旬倏已满，三千眇未央。草杂今古色，岩留冬夏霜。寄怀中山旧，举酒莫相忘。"
"白马篇","南北朝","孔稚圭","骥子局且鸣，铁阵与云平。汉家嫖姚将，驰突匈奴庭。少年斗猛气，怒发为君征。雄戟摩白日，长剑断流星。早出飞狐塞，晚泊楼烦城。虏骑四山合，胡尘千里惊。嘶笳振地响，吹角沸天声。左碎呼韩阵，右破休屠兵。横行绝漠表，饮马瀚海清。陇树枯无色，沙草不常青。勒石燕然道，凯归长安亭。县官知我健，四海谁不倾。但使强胡灭，何须甲第成。当今丈夫志，独为上古英。"
"白纻歌","南北朝","孔稚圭","山虚钟磬彻。"
"游太平山诗","南北朝","孔稚圭","石险天貌分，林交日容缺。阴涧落春荣，寒岩留夏雪。"
"酬张长史诗","南北朝","孔稚圭","同贫清风馆，共素白云室。"
"陌上桑四首 其一","南北朝","王台卿","郁郁陌上桑，盈盈道傍女。送君上河梁，拭泪不能语。"
"秋闺怨诗","南北朝","王僧孺","斜光隐西壁，暮雀上南枝。风来秋扇屏，月出夜灯吹。深心起百际，遥泪非一垂。徒劳妾辛苦，终言君不知。"
"渡河北诗","南北朝","王褒","秋风吹木叶，还似洞庭波。常山临代郡，亭障绕黄河。心悲异方乐，肠断陇头歌。薄暮临征马，失道北山阿。"
"同沈右率诸公赋鼓吹曲二首 其一 巫山高","南北朝","王融","想象巫山高，薄暮阳台曲。烟霞乍舒卷，蘅芳时断续。彼美如可期，寤言纷在瞩。怃然坐相思，秋风下庭绿。"
"入若邪溪诗","南北朝","王籍","艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。"
"长安听百舌诗","南北朝","韦鼎","万里风烟异，一鸟忽相惊。那能对远客，还作故乡声。"
"断句诗","南北朝","刘昶","白云满鄣来，黄尘暗天起。关山四面绝，故乡几千里。"
"自君之出矣","南北朝","刘骏","自君之出矣，金翠暗无精。思君如日月，回迁昼夜生。"
"舟中望月诗","南北朝","朱超","大江阔千里，孤舟无四邻。唯馀故楼月，远近必随人。入风先绕晕，排雾急移轮。若教长似扇，堪拂艳歌尘。"
"山中楚辞六首 其一","南北朝","江淹","青春素景兮白日出之蔼蔼。吾将弭节于江夏。见杜若之如大。结雕鳞以成车。悬杂羽而为盖。草色绿而马声悲。欷沿油以流带。"
"山中楚辞六首 其三","南北朝","江淹","入橘浦兮容与。心敞惘兮迷所识。视烟霞而一色。深秋窈以亏。天上列星之所极。"
"山中楚辞六首 其五","南北朝","江淹","石筛筛兮蔽日，雪叠叠兮薄树。车萧条兮山逼，舟容与兮水路。悯晨夜之摧挫，感春秋之欲暮。征夫辍而在位，御者局而载顾。"
"山中楚辞六首 其六","南北朝","江淹","魂兮归来。异方不可以亲。蝮蛇九首。雄虺戴鳞。炎穴一光。骨烂魂伤。玄狐曳尾。赤象为梁。至日归来。无往此异方。"
"山中楚辞六首 其四","南北朝","江淹","桂之生兮山之峦。纷可爱兮柯团团。溪崎嶬兮石架阻。䬀䬟飕兮木道寒。烟色闭兮乔木桡。岚气暗兮幽篁难。忌蟪蛄之蚤吟。惜王孙之晚还。信于邑兮白露。方夭病兮秋兰。"
"山中楚辞六首 其二","南北朝","江淹","予将礼于太一，乃雄剑兮玉钩。日华粲于芳阁，月金披于翠楼。舞燕赵之上色，激河淇之名讴。荐西海之异品，倾东岳之庶羞。乘鱼文兮锦质，要灵人兮中州。"
"从建平王游纪南城诗","南北朝","江淹","恭承此嘉惠，末官至南荆。敛衽依光采，端笏奉仁明。再逢绿草合，重见翠云生。江甸知礼富，汉渚闻教清。君王澹以思，树羽望楚城。年积衣剑灭，地远宫馆平。锦帐终寂寞，彩瑟秘音英。丹沙信难学，黄金不可成。迁化每如兹，安用贵空名。流岩惨中怀，凝意方自惊。愿借若木景，长照忧人情。"
"从征虏始安王道中诗","南北朝","江淹","乘笏从帷幕，仄身豫休明。君子未获晏，小人亦自营。结轩首凉野，驱马傃寒城。容裔还乡棹，逶迤去国旌。山气亘百里，山色与云平。乔松日夜竦，红霞旦夕生。徒惭恩厚概，空抱春施名。仰愿光威远，岁晏返柴荆。"
"从冠军建平王登庐山香炉峰诗","南北朝","江淹","广成爱神鼎，淮南好丹经。此山具鸾鹤，往来尽仙灵。瑶草正翕赩，玉树信葱青。绛气下萦薄，白云上杳冥。中坐瞰蜿虹，俯伏视流星。不寻遐怪极，则知耳目惊。日落长沙渚，曾阴万里生。藉兰素多意，临风默含情。方学松柏隐，羞逐市井名。幸承光诵末，伏思托后旌。"
"从萧骠骑新亭","南北朝","江淹","鲵妖毁玉度，虹气岨王猷。上宰轸灵略，宏威肃广谋。绵崄冒戈堞，乘峤架烽楼。燕兵歌越水，代马思吴州。金笳夜一远，明月信悠悠。云色被江出，烟光带海浮。开襟夹苍宇，拓远局溟洲。折日承丹谷，总驾临青丘。仄待飙雾晏，方从畎壑游。"
"无锡县历山集诗","南北朝","江淹","愁生白露日，思起秋风年。窃悲杜蘅暮，揽涕吊空山。落叶下楚水，别鹤噪吴田。岚气阴不极，日色半亏天。酒至情萧瑟，凭樽还惘然。一闻清琴奏，歔泣方留连。况乃客子念，直置丝竹间。"
"无锡舅相送衔涕别","南北朝","江淹","心远路已迥，意满辞未陈。曾风漂别盖，北云竦征人。杯酒怜岁暮，志气非上春。若无孤鸟还，沥泣何所因。"
"冬尽难离和丘长史诗","南北朝","江淹","閒居深怅怅，飔寒拂中闺。宝礼自千里，缣书果君题。山川吐幽气，云景抱长怀。兹别亦为远，潮澜郁东西。汀皋日惨色，桂暗猿方啼。揽意谁侘傺，屑涕在心乖。杜蘅念无沫，石兰终不暌。冀总岁暮驾，游衍苍山蹊。"
"古意报袁功曹诗","南北朝","江淹","从军山陇北，长望阴山云。泾渭各异流，恩情于此分。故人赠宝剑，镂以瑶华文。一言凤独立，再说鸾无群。何得晨风起，悠哉凌翠氛。黄鹄去千里，垂涕为报君。"
"外兵舅夜集诗","南北朝","江淹","丹林一叶旧，碧草从此空。烟光拂夜色，华舟荡秋风。敛意怅何已，极望情思中。瑶澜寂以晏，若采能几终。暮心亦谁寄，江皋桂有丛。"
"伤内弟刘常侍诗","南北朝","江淹","金璧自蕙质，兰杜信嘉名。丹彩既腾迹，华萼故扬声。伊余方罢秀，叹息向君荣。谁疑春光昃，何遽秋露轻。远心惜近路，促景怨长情。风至衣袖冷，况复蟪蛄鸣。白露沿汉沼，明月空汉生。长悲离短意，恻切吟空庭。注欷东郊外，流涕北山坰。"
"刘仆射东山集学骚","南北朝","江淹","含秋一顾。眇然山中。檀栾循□。便娟来风。木瑟瑟兮气芬蒀。石戋戋兮水成文。擿江崖之素草。窥海岫之青云。愿芙蓉兮未晦。遵江波兮待君。"
"刘仆射东山集诗","南北朝","江淹","萧萧云色滋，惟爱起长思。乔木啸山曲，征鸟怨水湄。共惜玉樽暮，愿是光阴迟。绅裳视绝云，衔意方此时。诵饰江皋驾，终从海滨诗。"
"杂体诗三十首 其十五 刘太尉琨伤乱","南北朝","江淹","皇晋遘阳九，天下横氛雾。秦赵值薄蚀，幽并逢虎据。伊余荷宠灵，感激徇驰骛。虽无六奇术，冀与张韩遇。宁戚扣角歌，桓公遭乃举。荀息冒崄难，实以忠贞故。空令日月逝，愧无古人度。饮马出城濠，北望沙漠路。千里何萧条，白日隐寒树。投袂既愤懑，抚枕怀百虑。功名惜未立，玄发已改素。时哉苟有会，治乱惟冥数。"
"当春四韵同□左丞诗","南北朝","江淹","雷萌山中草，云煦江上花。流烟漾璇景，轻风泛凌霞。我有幽兰念，衔意瞩里斜。友人殊未还，独慰檐前华。"
"杂三言五首 其二 访道经","南北朝","江淹","百学兮异文。锦派兮绮分。珍君之言兮皦无际。悦子之道兮迥不群。澹深韵于白水。俨高意于浮云。轨贤豪于后学。轶望识于前文。兹道兮可传。可传兮皓然。挟兹心兮赴绝国。怀此书兮坐空山。空山隐辚兮穷翠崿。水散漫兮涵素壑。海外阴兮气昙昙。江上月兮光灼灼。东南出兮是一山。西北来兮乃双鹤。池中莲兮十色红。窗前树兮万叶落。四壁深兮乃泬㵳。左右虚兮如寂寞。寂寞兮山室。德经兮道?。荡魂兮刷气。掩忧兮静疾。信若人兮先觉。聊与子兮如一。"
"杂三言五首 其一 构象台","南北朝","江淹","曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图刹。画影象兮在丹青。起净法兮出西海。流梵音兮至索溟。网紫宙兮洽万品。冠璇寓兮济群生。余汩阻兮至南国。迹已徂兮心未扃。立孤台兮山岫。架半室兮江汀。累青杉于涧构。积红石于林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟杂草而一香。苔藓生兮绕石户。莲花舒兮绣池梁。伊日月之寂寂。无人音与马迹。耽禅情于云径。守息心于端石。永结意于鹫山。长憔悴而不惜。"
"杂三言五首 其四 悦曲池","南北朝","江淹","北山兮黛柏。南江兮赪石。赪峰兮若虹。黛树兮如昼。暮云兮十里。朝霞兮千尺。千尺兮绵绵。青气兮往旋。桐之叶兮蔽日。桂之枝兮刺天。百谷多兮泻乱波。杂涧饶兮鹜丛泉。竟长洲兮匝东岛。萦曲屿兮绕西山。山峦岏兮水环合。水环合兮石重沓。林中电兮雨冥冥。江上风兮木飒飒。盟清冷兮适潺湲。白云起兮吊石莲。客子思兮心断绝。心断绝兮愁无闲。步东池兮夜未艾。卧西窗兮月向山。引一息于魂内。扰百绪于眼前。意春兰与秋若。愿不绝于江边。"
"杂三言五首 其五 爱远山","南北朝","江淹","伯鸾兮已远。名山兮不返。逮绀草之可结。及朱华之未晚。緤余马于椒阿。漾余舟于沙衍。临星朏兮树暗。看日烁兮霞浅。浅霞兮驳云。一合兮一分。映壑兮为饰。缀涧兮成文。碧色兮婉转。丹秀兮芬蒀。深林寂以窈窈。上猿狖之所群。群猿兮聒山。大林兮蔽天。枫岫兮筠岭。兰畹兮芝田。紫蒲兮光水。红荷兮艳泉。香枝兮嫩叶。翡累兮翠叠。非郢路之辽远。实寸忧之相接。欷美人于心底。愿山与川之可涉。若溘死于汀潭。哀时命而自惬。"
"杂三言五首 其三 镜论语","南北朝","江淹","巡青史之残诰。览朱管之遗册。惟鲁滨之一叟。信衔道而探寂。世艰险而多阻。君英明而不革。讲业兮齐卫。论精兮汴泗。子之说兮义已秘。成贾郑之雄理。可黄何之壮思。惜古人之取才。瞰青云而靖意。意恬怅兮有端。才嶒峻兮可观。宪妫禹而折法。袭仁谊而求安。不嬿婉于戚施。宁踸踔于马兰。俾后生之庶士。鉴明德之音翰。惟山中兮寂寞。沉忧思兮无从。石红青兮百叠。山浓淡兮万重。日下兮□□。月出兮铜峰。竹色兮拂户。水气兮绕窗。味哲人之遗珍。折片句兮忘老。嘉石门之埋名。怜柳子之沈道。书吴伯于衣袖。镂颜子于心抱。筹出处之叔仲。酌言默之多少。若妙行与上灵。非积学之所绍。至游夏以升降。幸砥心而勿夭。"
"杂体诗三十首 其七 王侍中粲怀德","南北朝","江淹","伊昔值世乱，秣马辞帝京。既伤蔓草别，方知杕杜情。崤函荡丘墟，冀阙缅纵横。倚棹泛泾渭，日暮山河清。蟋蟀依素野，严风吹枯茎。鹳鹢在幽草，客子泪己零。去乡三十载，幸遭天下平。贤主降嘉赏，金貂服玄缨。侍宴出河曲，飞盖游邺城。朝露竟几何，忽如水上萍。君子笃恩义，柯叶终不倾。福履既所绥，千载垂令名。"
"杂体诗三十首 其二十六 王徵君微养疾","南北朝","江淹","窈蔼潇湘空，翠涧澹无滋。寂历百草晦，欻吸鹍鸡悲。清阴往来远，月华散前墀。炼药瞩虚幌，汛瑟卧遥帷。水碧验未黩，金膏灵讵缁。北渚有帝子，荡漾不可期。怅然山中暮，怀疴属此诗。"
"杂体诗三十首 其十六 卢郎中谌感交","南北朝","江淹","大厦须异材，廊庙非庸器。英俊著世功，多士济斯位。眷顾成绸缪，乃与时髦匹。姻媾久不亏，契阔岂但一。逢厄既已同，处危非所恤。常慕先达概，观古论得失。马服为赵将，疆场得清谧。信陵佩魏印，秦兵不敢出。慨无握中策，徒惭素丝质。羁旅去旧京，感遇逾琴瑟。自顾非杞梓，勉力在无逸。更以畏友朋，滥吹乖名实。"
"杂体诗三十首 其一 古离别","南北朝","江淹","远与君别者，乃至雁门关。黄云蔽千里，游子何时还。送君如昨日，檐前露已团。不惜蕙草晚，所悲道里寒。君在天一涯，妾身长别离。愿一见颜色，不异琼树枝。菟丝及水萍，所寄终不移。"
"杂体诗三十首 其十三 左记室思咏史","南北朝","江淹","韩公沦卖药，梅生隐市门。百年信荏苒，何为苦心魂。当学卫霍将，建功在河源。圭组贤君眄，青紫明主恩。终军才始达，贾谊位方尊。金张服貂冕，许史乘华轩。王侯贵片议，公卿重一言。太平多欢娱，飞盖东都门。顾念张仲蔚，蓬蒿满中园。"
"杂体诗三十首 其三十 休上人怨别","南北朝","江淹","西北秋风至，楚客心悠哉。日暮碧云合，佳人殊未来。露彩方泛艳，月华始徘徊。宝书为君掩，瑶琴讵能开。相思巫山渚，怅望阳云台。膏炉绝沈燎，绮席生浮埃。桂水日千里，因之平生怀。"
"杂体诗三十首 其六 刘文学桢感怀","南北朝","江淹","苍苍山中桂，团团霜露色。霜露一何紧，桂枝生自直。橘柚在南国，因君为羽翼。谬蒙圣主私，托身文墨职。丹彩既已过，敢不自雕饰。华月照芳池，列坐金殿侧。微臣固受赐，鸿恩良未测。"
"杂体诗三十首 其十八 孙廷尉绰杂述","南北朝","江淹","太素既已分，吹万著形兆。寂动苟有源，因谓殇子夭。道丧涉千载，津梁谁能了。思乘扶摇翰，卓然凌风矫。静观尺棰义，理足未尝少。囧囧秋月明，凭轩咏尧老。浪迹无蚩妍，然后君子道。领略归一致，南山有绮皓。交臂久变化，传火乃薪草。亹亹玄思清，胸中去机巧。物我俱忘怀，可以狎鸥鸟。"
"杂体诗三十首 其十九 许徵君询自叙","南北朝","江淹","张子暗内机，单生蔽外象。一时排冥筌，冷然空中赏。遣此弱丧情，资神任独往。采药白云隈，聊以肆所养。丹葩曜芳蕤，绿竹阴间敞。苕苕寄意胜，不觉凌虚上。曲棂激鲜飙，石室有幽响。去矣从所欲，得失非外奖。至哉操斤客，重明固已朗。五难既洒落，超迹绝尘网。"
"杂体诗三十首 其九 阮步兵籍咏怀","南北朝","江淹","青鸟海上游，鸴斯蒿下飞。浮沈不相宜，羽翼各有归。飘飘可终年，沆瀁安是非。朝云乘变化，光耀世所希。精卫衔木石，谁能测幽微。"
"杂体诗三十首 其十 张司空华离情","南北朝","江淹","秋月映帘栊，悬光入丹墀。佳人抚鸣琴，清夜守空帷。兰径少行迹，玉台生网丝。庭树发红彩，闺草含碧滋。延伫整绫绮，万里赠所思。愿垂湛露惠，信我皎日期。"
"杂体诗三十首 其十四 张黄门协苦雨","南北朝","江淹","丹霞蔽阳景，绿泉涌阴渚。水鹳巢层甍，山云润柱础。有弇兴春节，愁霖贯秋序。燮燮凉叶夺，戾戾飔风举。高谈玩四时，索居慕俦侣。青苕日夜黄，芳蕤成宿楚。岁暮百虑交，无以慰延伫。"
"杂体诗三十首 其二 李都尉陵从军","南北朝","江淹","樽酒送征人，踟蹰在亲宴。日暮浮云滋，握手泪如霰。悠悠清水川，嘉鲂得所荐。而我在万里，结友不相见。袖中有短书，愿寄双飞燕。"
"杂体诗三十首 其十二 陆平原机羁宦","南北朝","江淹","储后降嘉命，恩纪被微身。明发眷桑梓，永叹怀密亲。流念辞南澨，衔怨别西津。驱马遵淮泗，旦夕见梁陈。服义追上列，矫迹厕宫臣。朱黻咸髦士，长缨皆俊民。契阔承华内，绸缪逾岁年。日暮聊总驾，逍遥观洛川。殂殁多拱木，宿草凌寒烟。游子易感慨，踯躅还自怜。愿言寄三鸟，离思非徒然。"
"杂体诗三十首 其五 陈思王曹植赠友","南北朝","江淹","君王礼英贤，不吝千金璧。双阙指驰道，朱宫罗第宅。从容冰井台，清池映华薄。凉风荡芳气，碧树先秋落。朝与佳人期，日夕望青阁。褰裳摘明珠，徙倚拾蕙若。眷我二三子，辞义丽金雘。延陵轻宝剑，季布重然诺。处富不忘贫，有道在葵藿。"
"杂体诗三十首 其二十 殷东阳仲文兴瞩","南北朝","江淹","晨游任所萃，悠悠蕴真趣。云天亦辽亮，时与赏心遇。青松挺秀萼，蕙色出乔树。极眺清波深，缅映石壁素。莹情无馀滓，拂衣释尘务。求仁既自我，玄风岂外慕。直置忘所宰，萧散得遗虑。"
"杂体诗三十首 其三 班婕妤咏扇","南北朝","江淹","纨扇如团月，出自机中素。画作秦王女，乘鸾向烟雾。彩色世所重，虽新不代故。窃愁凉风至，吹我玉阶树。君子恩未毕，零落在中路。"
"杂体诗三十首 其二十七 袁太尉淑从驾","南北朝","江淹","宫庙礼哀敬，枌邑道严玄。恭洁由明祀，肃驾在祈年。诏徒登季月，戒凤藻行川。云旆象汉徙，宸网拟星悬。朱棹丽寒渚，金鍐映秋山。羽卫蔼流景，彩吹震沈渊。辨诗测京国，履籍鉴都廛。氓谣响玉律，邑颂被丹弦。文轸薄桂海，声教烛冰天。和惠颁上笏，恩渥浃下筵。幸侍观洛后，岂慕巡河前。服义方无沫，展歌殊未宣。"
"杂体诗三十首 其十七 郭弘农璞游仙","南北朝","江淹","崦山多灵草，海滨饶奇石。偃蹇寻青云，隐沦驻精魄。道人读丹经，方士炼玉液。朱霞入窗牖，曜灵照空隙。傲睨摘木芝，陵波采水碧。眇然万里游，矫掌望烟客。永得安期术，岂愁濛汜迫。"
"杂体诗三十首 其二十二 陶徵君潜田居","南北朝","江淹","种苗在东皋，苗生满阡陌。虽有荷锄倦，浊酒聊自适。日暮巾柴车，路暗光已夕。归人望烟火，稚子候檐隙。问君亦何为，百年会有役。但愿桑麻成，蚕月得纺绩。素心正如此，开径望三益。"
"杂体诗三十首 其八 嵇中散康言志","南北朝","江淹","曰余不师训，潜志去世尘。远想出宏域，高步超常伦。灵凤振羽仪，戢景西海滨。朝食琅玕实，夕饮玉池津。处顺故无累，养德乃入神。旷哉宇宙惠，云罗更四陈。哲人贵识义，大雅明庇身。庄生悟无为，老氏守其真。天下皆得一，名实久相宾。咸池飨爰居，钟鼓或愁辛。柳惠善直道，孙登庶知人。写怀良未远，感赠以书绅。"
"杂体诗三十首 其二十一 谢仆射混游览","南北朝","江淹","信矣劳物化，忧襟未能整。薄言遵郊衢，总辔出台省。凄凄节序高，寥寥心悟永。时菊耀岩阿，云霞冠秋岭。眷然惜良辰，徘徊践落景。卷舒虽万绪，动复归有静。曾是迫桑榆，岁暮从所秉。舟壑不可攀，忘怀寄匠郢。"
"杂体诗三十首 其二十八 谢光禄庄郊游","南北朝","江淹","肃舲出郊际，徙乐逗江阴。翠山方蔼蔼，青浦正沈沈。凉叶照沙屿，秋荣冒水浔。风散松架险，云郁石道深。静默镜绵野，四睇乱层岑。气清知雁引，露华识猿音。云装信解黻，烟驾可辞金。始整丹泉术，终觌紫芳心。行光自容裔，无使弱思侵。"
"杂体诗三十首 其二十五 谢法曹惠连赠别","南北朝","江淹","昨发赤亭渚，今宿浦阳汭。方作云峰异，岂伊千里别。芳尘未歇席，零泪犹在袂。停舻望极浦，弭棹阻风雪。风雪既经时，夜永起怀思。汛滥北湖游，苕亭南楼期。点翰咏新赏，开帙莹所疑。摘芳爱气馥，拾蕊怜色滋。色滋畏沃若，人事亦销铄。子衿怨勿往，谷风诮轻薄。共秉延州信，无惭仲路诺。灵芝望三秀，孤筠情所托。所托已殷勤，祗足搅怀人。今行嶀嵊外，衔思至海滨。觌子杳未僝，款睇在何辰。杂佩虽可赠，疏华竟无陈。无陈心悁劳，旅人岂游遨。幸及风雪霁，青春满江皋。解缆候前侣，还望方郁陶。烟景若离远，末响寄琼瑶。"
"杂体诗三十首 其二十三 谢临川灵运游山","南北朝","江淹","江海经邅回，山峤备盈缺。灵境信淹留，赏心非徒设。平明登云峰，杳与庐霍绝。碧障长周流，金潭恒澄彻。洞林带晨霞，石壁映初晰。乳窦既滴沥，丹井复寥泬。岩崿转奇秀，崟岑还相蔽。赤玉隐瑶溪，云锦被沙汭。夜闻猩猩啼，朝见鼯鼠逝。南中气候暖，朱华凌白雪。幸游建德乡，观奇经禹穴。身名竟谁辨，图史终磨灭。且泛桂水潮，映月游海澨。摄生贵处顺，将为智者说。"
"杂体诗三十首 其二十九 鲍参军昭戎行","南北朝","江淹","豪士枉尺璧，宵人重恩光。徇义非为利，执羁轻去乡。孟冬郊祀月，杀气起严霜。戎马粟不暖，军士冰为浆。晨上城皋坂，碛砾皆羊肠。寒阴笼白日，大谷晦苍苍。息徒税征驾，倚剑临八荒。鹪鹏不能飞，玄武伏川梁。铩翮由时至，感物聊自伤。竖儒守一经，未足识行藏。"
"杂体诗三十首 其十一 潘黄门岳述哀","南北朝","江淹","青春速天机，素秋驰白日。美人归重泉，凄怆无终毕。殡宫已肃清，松柏转萧瑟。俯仰未能弭，寻念非但一。抚衿悼寂寞，恍然若有失。明月入绮窗，仿佛想蕙质。销忧非萱草，永怀寄梦寐。梦寐复冥冥，何由觌尔形。我惭北海术，尔无帝女灵。驾言出远山，徘徊泣松铭。雨绝无还云，华落岂留英。日月方代序，寝兴何时平。"
"杂体诗三十首 其二十四 颜特进延之侍宴","南北朝","江淹","太微凝帝宇，瑶光正神县。揆日粲书史，相都丽闻见。列汉构仙宫，开天制宝殿。桂栋留夏飙，兰橑停冬霰。青林结冥濛，丹巘被葱茜。山云备卿霭，池卉具灵变。重阳集清氛，下辇降玄宴。骛望分环队，矖旷尽都甸。气生川岳阴，烟灭淮海见。中坐溢朱组，步檐簉琼弁。礼登伫睿情，乐阕延皇眄。测恩跻逾逸，沿牒懵浮贱。承荣重兼金，巡华过盈瑱。敢饰舆人咏，方惭渌水荐。"
"杂体诗三十首 其四 魏文帝曹丕游宴","南北朝","江淹","置酒坐飞阁，逍遥临华池。神飙自远至，左右芙蓉披。绿竹夹清水，秋兰被幽崖。月出照园中，冠佩相追随。客从南楚来，为我吹参差。渊鱼犹伏浦，听者未云罢。高文一何绮，小儒安足为。肃肃广殿阴，雀声愁北林。众宾还城邑，何用慰我心。"
"池上酬刘记室诗","南北朝","江淹","戚戚忧可结，结忧视春暮。紫荷渐曲池，皋兰覆径路。葱茜亘华堂，葐蒀杂绮树。为此久伫立，容易光阴度。水馆次文羽，山叶下暝露。怀赏入旧襟，悦物览新赋。惜我无雕文，报章惭复素。"
"灯夜和殷长史诗","南北朝","江淹","冬尽彩叶暮，金石亦怀伤。冰鳞不能起，水鸟望川梁。客子仿永夜，寂寞幽意长。卧歇丹丘采，坐失曾泉光。结眉惨成虑，销忧非羽觞。此心冀可缓，清芷在沅湘。"
"迁阳亭诗","南北朝","江淹","揽泪访亭候，兹地乃闽城。万古通汉使，千载连吴兵。瑶涧夐崭崒，铜山郁纵横。方水埋金雘，圆岸伏丹琼。下视雄虹照，俯看彩霞明。桂枝空命折，烟气坐自惊。剑径羞前检，岷山惭旧名。伊我从霜露，仆御复孤征。楚客心命绝，一愿闻越声。"
"齐凤皇衔书伎辞","南北朝","江淹","皇齐启运从瑶玑。灵凤衔书集紫微。和乐既洽神所依。超商卷夏耀英辉。永世寿昌声华飞。"
"齐藉田乐歌二首 其一 迎送神升歌","南北朝","江淹","羽銮从动，金驾时游。教腾义镜，乐缀前修。率先丹耦，躬遵绿畴。灵之圣之，岁殷泽柔。"
"齐藉田乐歌二首 其二 飨神歌","南北朝","江淹","琼斝既饰，绣簋以陈。方燮嘉种，永毓宵民。"
"吴中礼石佛诗","南北朝","江淹","幻生太浮诡，长思多沈疑。疑思不惭炤，诡生宁尽时。敬承积劫下，金光铄海湄。火宅敛焚炭，药草匝惠滋。常愿乐此道，诵经空山坻。禅心暮不杂，寂行好无私。轩骑久已诀，亲爱不留迟。忧伤漫漫情，灵意终不淄。誓寻青莲果，永入梵庭期。"
"应刘豫章别诗","南北朝","江淹","清尘播峤岫，远□被修□。□□□□代，高行乃厉天。俗态揽明懋，散□□才贤。裂□□□□，分□□尧甸。于时秋永永，江汉起残烟。猎猎风剪树，飒飒露伤莲。霞出海中云，水发江上泉。浸淫泉怀浦，泛滥云辞山。洲渚一扬袂，殒意元气前。愿效卷施草，春华冬复坚。"
"应谢主簿骚体","南北朝","江淹","山棂静兮悲凝凉。涧轩掩兮酒涵霜。曾风激兮绿苹断。积石闭兮紫苔伤。芝原寂少色。筠庭黯无光。沐予冠于极浦。驰予佩兮江阳。吊秋冬之已暮。忧与忧兮不忘。使杜蘅可剪而弃。夫何贵于芬芳。"
"步桐台诗","南北朝","江淹","客子畏霜雪，忧至竟悠哉。绮帷生网罗，宝刀积尘埃。思君出汉北，鞍马登楚台。岁彩合云光，平原秋色来。寂听积空意，凝望信长怀。蕙芬自有美，光景讵徘徊。山中忽缓驾，暮雪将盈阶。"
"赤亭渚诗","南北朝","江淹","吴江泛丘墟，饶桂复多枫。水夕潮波黑，日暮精气红。路长寒光尽，鸟鸣秋草穷。瑶水虽未合，珠霜窃过中。坐识物序晏，卧视岁阴空。一伤千里极，独望淮海风。远心何所类，云边有征鸿。"
"还故园诗","南北朝","江淹","汉臣泣长沙，楚客悲辰阳。古今虽不举，兹理亦宜伤。山中信寂寥，孤景吟空堂。北地三变露，南檐再逢霜。窃值寰海辟，仄见圭纬昌。浮云抱山川，游子御故乡。遽发桃花渚，适宿春风场。红草涵电色，绿树铄烟光。高歌傃关国，微叹依笙篁。请学碧灵草，终岁自芬芳。"
"陆东海谯山集诗","南北朝","江淹","杳杳长役思，思来使情浓。恒忌光氛度，藉蕙望春红。青莎被海月，朱华冒水松。轻风暧长岳，雄虹赫远峰。日暮崦嵫谷，参差彩云重。永愿白沙渚，游衍遂相从。丹山有琴瑟，不为忧伤容。"
"侍始安王石头城诗","南北朝","江淹","绪官承盛世，逢恩侍英王。结剑从深景，抚袖逐曾光。暮情郁无已，流望在川阳。平原忽超远，参差见南湘。何如塞北阴，云鸿尽来翔。揽镜照愁色，徒坐引忧方。山中如未夕，无使桂叶伤。"
"侍始安石头城","南北朝","江淹","开局绕天邑，襟邑抱尊华。"
"卧疾怨别刘长史诗","南北朝","江淹","四时煎日夜，玉露催紫荣。始怀未及叹，春意秋方惊。凉草散萤色，衰树敛蝉声。凭景魂且谧，卧堂怨巳生。承君客江潭，先愁鸿雁鸣。吴山饶离袂，楚水多别情。金坚碧不灭，桂华兰有英。无辍代上朝，岂惜镜中明。但见一叶落，哀恨方未平。"
"咏美人春游诗","南北朝","江淹","江南二月春，东风转绿蘋。不知谁家子，看花桃李津。白雪凝琼貌，明珠点绛唇。行人咸息驾，争拟洛川神。"
"学魏文帝诗","南北朝","江淹","西北有浮云，缭绕华阴山。惜哉时不遇，入夜值霜寒。秋风聒地起，吹我至幽燕。幽燕非我国，窈窕为谁贤。少年歌且止，歌声断客子。"
"征怨诗","南北朝","江淹","荡子从征久，凤楼箫管闲。独枕凋云鬓，孤灯损玉颜。何日边尘净，庭前征马还。"
"诗","南北朝","江淹","见上客兮心历乱，送短诗兮怀长叹。中人望兮蚕既饥，燮蹀暮兮思夜半。"
"诗","南北朝","江淹","河州多沙尘，风吹黄云起。"
"诗","南北朝","江淹","通渠运春流，幽谷涣□冰。荡秽出新泉，游望登重陵。"
"郊外望秋答殷博士诗","南北朝","江淹","白露掩江皋，青满平地芜。长夜亦何际，衔思久踟蹰。企余重兰贝，清才富金瑜。独艳始东山，擅丽终西都。云精无永滞，水碧岂雁濡。属我兹景半，赏尔若光初。折麻异离群，纫蕙非索居。频赠既雅歌，还怀谅短书。"
"采石上菖蒲诗","南北朝","江淹","瑶琴久芜没，金镜废不看。不见空闺里，纵横愁思端。缓步遵汀渚，扬枻泛春澜。电至烟流绮，水绿桂涵丹。凭酒竟未悦，半景方自叹。每为忧见及，杜若讵能宽。冀采石上草，得以驻馀颜。赤鲤傥可乘，云雾不复还。"
"采菱曲","南北朝","江淹","秋日心容与，涉水望碧莲。紫菱亦可采，试以缓愁年。参差万叶下，泛漾百流前。高彩隘通壑，香氛丽广川。歌出棹女曲，舞入江南弦。乘鼋非逐俗，驾鲤乃怀仙。众美信如此，无恨在清泉。"
"奏宣列之乐歌舞","南北朝","江淹","殷崇配天，周尊明祀。瑞合汾阴，庆同泰畤。青幕云舒，丹殿霞起。二曜惟新，五精告始。于以享之，景福是履。"
"牲出入歌","南北朝","江淹","祝详史具，礼备乐荐。有牲在陈，有鼓在县。腾烛象星，奔水类电。郊燎夙戒，駜彼乘駽。以伺质明，以伫神宴。"
"秋夕纳凉奉和刑狱舅诗","南北朝","江淹","萧条晚秋景，旻云承景斜。虚堂起青霭，崦嵫生暮霞。空居寂以欷，左右自幽歌。骑星谢屐尾，濯发惭阳阿。年歇玄圃璧，岁减天津波。金箫哀夜长，瑶琴怨暮多。四时通信黯，春风日夜过。楚水徒有兰，忧至竟如何。"
"秋至怀归诗","南北朝","江淹","怅然集汉北，还望岨山田。沄沄百重壑，参差万里山。楚关带秦陇，荆云冠吴烟。草色敛穷水，木叶变长川。秋至帝子降，客人伤婵娟。试访淮海使，归路成数千。蓬驱未止极，旌心徒自悬。若华想无慰，忧至定伤年。"
"荐豆呈毛血歌辞","南北朝","江淹","时恭时祀，有物有则。伊我上圣，实抱明德。牺象交陈，郁尊四塞。黍惟嘉谷，酒惟玄默。荐通苍祇，庆覃黎黑。愿灵之降，祚家佑国。"
"贻袁常侍诗","南北朝","江淹","昔我别楚水，秋月丽秋天。今君客吴坂，春色缥春泉。幽冀生碧草，沅湘含翠烟。铄铄霞上景，懵懵云外山。涉江竟何望，留滞空采莲。驻情光气下，凝怨琴瑟前。珠贝性明润，兰玉好芳坚。不以宿昔岨，怀愧期暮年。"
"效阮公诗十五首 其十二","南北朝","江淹","华树曜北林，芬芳空自宣。秋至白云起，蟪蛄号庭前。中心有所思，虚堂独浩然。安坐咏琴瑟，逍遥可永年。"
"效阮公诗十五首 其三","南北朝","江淹","白露淹庭树，秋风吹罗衣。忠信主不合，辞意将诉谁。独坐东轩下，鸡鸣夜已晞。总驾命宾仆，遵路起旋归。天命谁能见，人踪信可疑。"
"效阮公诗十五首 其六","南北朝","江淹","若木出海外，本自丹水阴。群帝共上下，鸾鸟相追寻。千龄犹旦夕，万世更浮沉。岂与异乡士，瑜瑕论浅深。"
"效阮公诗十五首 其十五","南北朝","江淹","至人贵无为，裁魂守寂寥。唯有驰骛士，风尘在一朝。舆马相跨跃，宾从共矜骄。天道好盈缺，春华故秋凋。不知北山民，商歌弄场苗。"
"效阮公诗十五首 其十四","南北朝","江淹","夕云映西山，蟋蟀吟桑梓。零露被百草，秋风吹桃李。君子怀苦心，感慨不能止。驾言远行游，驱马清河涘。寒暑更进退，金石有终始。光色俯仰间，英艳难久恃。"
"效阮公诗十五首 其四","南北朝","江淹","飘飘恍惚中，是非安所之。大道常不验，金火每如斯。慷慨少淑貌，便娟多令辞。宿昔秉心誓，灵明将见期。愿从丹丘驾，长弄华池滋。"
"效阮公诗十五首 其十一","南北朝","江淹","扰扰当途子，毁誉多埃尘。朝生舆马间，夕死衢路滨。藜藿应见弃，势位乃为亲。华屋争结绶，朱门竞弹巾。徒羡草木利，不爱金碧身。至德所以贵，河上有丈人。"
"效阮公诗十五首 其五","南北朝","江淹","阴阳不可知，鬼神惟杳冥。暂试武帝貌，一见李后灵。同情沦异物，有体入无形。贤圣共草昧，仁智焉足明。变化未有极，恍惚谁能精。"
"效阮公诗十五首 其九","南北朝","江淹","宵月辉西极，女圭映东海。佳丽多异色，芬葩有奇采。绮缟非无情，光阴命谁待。不与风雨变，长共山川在。人道则不然，消散随风改。"
"效阮公诗十五首 其一","南北朝","江淹","岁暮怀感伤，中夕弄清琴。戾戾曙风急，团团明月阴。孤云出北山，宿鸟惊东林。谁谓人道广，忧慨自相寻。宁知霜雪后，独见松竹心。"
"效阮公诗十五首 其八","南北朝","江淹","昔余登大梁，西南望洪河。时寒原野旷，风急霜露多。仲冬正惨切，日月少精华。落叶纵横起，飞鸟时相过。搔首广川阴，怀归思如何。常愿反初服，闲步颍水阿。"
"效阮公诗十五首 其十","南北朝","江淹","少年学击剑，从师至幽州。燕赵兵马地，唯见古时丘。登城望山水，平原独悠悠。寒暑有往来，功名安可留。"
"效阮公诗十五首 其七","南北朝","江淹","夏后乘两龙，高会在帝台。荣光河雒出，白云苍梧来。侍御多贤圣，升降有群才。四时有变化，盛明不徘徊。高阳邈已远，伫立谁语哉。"
"效阮公诗十五首 其十三","南北朝","江淹","假乘试行游，北望高山岑。翩翩征鸟翼，萧萧松柏阴。感时多辛酸，览物更伤心。性命有定理，祸福不可禁。唯见云际鹄，江海自追寻。"
"效阮公诗十五首 其二","南北朝","江淹","十年学读书，颜华尚美好。不逐世间人，斗鸡东郊道。富贵如浮云，金玉不为宝。一旦鹈鴂鸣，严霜被劲草。志气多感失，泪下沾怀抱。"
"寄丘三公诗","南北朝","江淹","昔我学冠剑，逢君在三川。何意风雨激，一诀异东西。菊秀空应夺，兰芳几时坚。常恐握手毕，黯如光绝天。安得明月珠，揽涕寄吴山。"
"悼室人诗十首 其十","南北朝","江淹","二妃丽潇湘，一有乍一无。佳人承云气，无下此幽都。当追帝女迹，出入泛灵舆。掩映金渊侧，游豫碧山隅。暧然时将罢，临风返故居。"
"悼室人诗十首 其四","南北朝","江淹","驾言出游衍，冀以涤心胸。复值烟雨散，清阴带山浓。素沙匝广岸，雄虹冠尖峰。出风舞森桂，落日暧圆松。还结生不念，楚客独无容。"
"悼室人诗十首 其二","南北朝","江淹","适见叶萧条，已复花庵郁。帐里春风荡，檐前还燕拂。垂涕视去景，摧心向徂物。今悲辄流涕，昔欢常飘忽。幽情一不弭，守叹谁能慰。"
"悼室人诗十首 其九","南北朝","江淹","神女色姱丽，乃出巫山湄。逶迤罗袂下，鄣日望所思。佳人独不然，户牖绝锦綦。感此增婵娟，屑屑涕自滋。清光澹且减，低意守空帷。"
"悼室人诗十首 其六","南北朝","江淹","窗尘岁时阻，闺芜日夜深。流黄夕不织，宁闻梭杼音。凉霭漂虚座，清香荡空琴。蜻引知寂寥，蛾飞测幽阴。乃抱生死悼，岂伊离别心。"
"悼室人诗十首 其五","南北朝","江淹","秋至捣罗纨，泪满未能开。风光肃入户，月华为谁来。结眉向珠网，沥思视青苔。鬓局将成葆，带减不须摧。我心若函烟，葐蒀满中怀。"
"悼室人诗十首 其八","南北朝","江淹","杼悲情虽滞，送往意所知。空座几时设，虚帷无久垂。暮气亦何劲，严风照天涯。梦寐无端际，惝恍有分离。意念每失乖，徒见四时亏。"
"悼室人诗十首 其七","南北朝","江淹","颢颢气薄暮，蔌蔌清衾单。阶前水光裂，树上雪花团。庭鹤哀以立，云鸡肃且寒。方东有苦泪，承夜非膏兰。从此永黯削，萱叶焉能宽。"
"悼室人诗十首 其一","南北朝","江淹","佳人永暮矣，隐忧遂历兹。宝烛夜无华，金镜昼恒微。桐叶生绿水，雾天流碧滋。蕙弱芳未空，兰深鸟思时。湘醽徒有酌，意塞不能持。"
"悼室人诗十首 其三","南北朝","江淹","夏云多杂色，红光铄蕤鲜。苒弱屏风草，潭拖曲池莲。黛叶鉴深水，丹华香碧烟。临彩方自吊，揽气以伤然。命知悲不绝，恒如注海泉。"
"惜晚春应刘秘书诗","南北朝","江淹","烟景抱空意，蘅杜缀幽心。心忧望碧叶，涵影顾青林。风光多树色，露华翻蕙阴。水苔方下蔓，石萝日上寻。霞衣已具带，仙冠不持簪。徒为多委郁，精魄还自临。始获琼歌赠，一点重如金。山中有杂桂，玉沥乃共斟。"
"望荆山诗","南北朝","江淹","奉义至江汉，始知楚塞长。南关绕桐柏，西岳出鲁阳。寒郊无留影，秋日悬清光。悲风挠重林，云霞肃川涨。岁晏君如何，零泪沾衣裳。玉柱空掩露，金樽坐含霜。一闻苦寒奏，再使艳歌伤。"
"清思诗五首 其二","南北朝","江淹","师旷操雅操，延子聆奇音。玄鹤徒翔舞，清角自浮沉。明琯东南逝，精丝西北临。白云瑶池曲，止使泪淫淫。"
"清思诗五首 其四","南北朝","江淹","白露滋金瑟，清风荡玉琴。空闺饶远念，虚堂生夜阴。兹夕一何哀，明月没西林。世人重时暮，道士情亦深。愿乘青鸟翼，径出玉山岑。"
"清思诗五首 其一","南北朝","江淹","赵后未至丽，阴妃非美极。情理傥可论，形有焉足识。帝女在河洲，晦映西海侧。阴阳无定光，杂错千万色。终岁如琼草，红华长翕赩。"
"清思诗五首 其三","南北朝","江淹","秋夜紫兰生，湛湛明月光。偃蹇灵芝采，容裔紫华堂。林木不拂盖，淇水宁渐裳。倏忽南江阴，照曜北海阳。从此长往来，万世无感伤。"
"清思诗五首 其五","南北朝","江淹","至德不可传，灵龟不可侣。草木还根蒂，精灵归妙理。我学杳冥道，谁能测穷已。须待九转成，终会长沙市。"
"铜爵妓","南北朝","江淹","武皇去金阁，英威长寂寞。雄剑顿无光，杂佩亦销烁。秋至明月圆，风伤白露落。清夜何湛湛，孤烛映兰幕。抚影怆无从，惟怀忧不薄。瑶色行应罢，红芳几为乐。徒登歌舞台，终成蝼蚁郭。"
"就谢主簿宿诗","南北朝","江淹","季月寒气重，滋兰错无芳。北风漂夜色，河凝皓如霜。怅哉心神晚，烛灭此深堂。芰衣如可赠，宁湿岨云梁。"
"渡西塞望江上诸山诗","南北朝","江淹","南国多异山，杂树共冬荣。潺湲夕涧急，嘈嘈晨鹍鸣。石林上参错，流沫下纵横。松气鉴青蔼，霞光铄丹英。望古一凝思，留滞桂枝情。结友爱远岳，采药好长生。当畏佳人晚，秋兰伤紫茎。海外果可学，岁暮诵仙经。"
"游黄蘖山诗","南北朝","江淹","长望竟何极，闽云连越边。南州饶奇怪，赤县多灵仙。金峰各亏日，铜石共临天。阳岫照鸾采，阴溪喷龙泉。残杌千代木，崷崒万古烟。禽鸣丹壁上，猿啸青崖间。秦皇慕隐沦，汉武愿长年。皆负雄豪威，弃剑为名山。况我葵藿志，松术横眼前。所若同远好，临风载悠然。"
"谣","南北朝","江淹","碧玉作碗银为盘。一刻一镂化双鸾。"
"谣","南北朝","江淹","秋雁度兮芳草残，琴柱急兮江上寒。愿一见兮道我意，千里远兮长路难。"
"感春冰遥和谢中书诗二首 其一","南北朝","江淹","江皋桐始华，敛衣望边亭。平原何寂寂，岛暮兰紫茎。芬披好草合，流烂新光生。冰雪徒皦洁，此焉空守贞。"
"感春冰遥和谢中书诗二首 其二","南北朝","江淹","暮意歌上眷，怅哉望佳人。揽洲之宿莽，命为瑶桂因。观书术不变，学古道恒真。若作商山客，寄谢丹水滨。"
"歌","南北朝","江淹","美人不见紫锦衾。黄泉应至何所禁。"
"歌","南北朝","江淹","曲台歌未徙。黄壤哭已亲。玉玦归无色。罗衣会生尘。骄才雄力君何怨。徒念薄命之苦辛。"
"歌","南北朝","江淹","芳洲之草行欲暮。桂水之波不可渡。绝世独立兮报君子之一顾。"
"赠炼丹法和殷长史诗","南北朝","江淹","琴高游会稽，灵变竟不还。不还有长意，长意希童颜。身识本烂熳，光曜不可攀。方验参同契，金灶炼神丹。顿舍心知爱，永却平生欢。玉牒裁可卷，珠蕊不盈箪。譬如明月色，流采映岁寒。一待黄冶就，青芬迟孤鸾。"
"杨花曲三首 其一","南北朝","汤惠休","葳蕤华结情，宛转风含思。掩涕守春心，折兰还自遗。"
"思公子","南北朝","邢邵","绮罗日减带，桃李无颜色。思君君未归，归来岂相识。"
"广陵岸送北使诗","南北朝","阴铿","行人引去节，送客舣归舻。即是观涛处，仍为郊赠衢。汀洲浪已息，邗江路不纡。亭嘶背枥马，樯啭向风乌。海上春云杂，天际晚帆孤。离舟对零雨，别渚望飞凫。定知能下泪，非但一杨朱。"
"五洲夜发诗","南北朝","阴铿","夜江雾里阔，新月迥中明。溜船惟识火，惊凫但听声。劳者时歌榜，愁人数问更。"
"开善寺诗","南北朝","阴铿","鹫岭春光遍，王城野望通。登临情不极，萧散趣无穷。莺随入户树，花逐下山风。栋里归云白，窗外落晖红。古石何年卧，枯树几春空。淹留惜未及，幽桂在芳丛。"
"江津送刘光禄不及诗","南北朝","阴铿","依然临送渚，长望倚河津。鼓声随听绝，帆势与云邻。泊处空馀鸟，离亭已散人。林寒正下叶，钓晚欲收纶。如何相背远，江汉与城闉。"
"行经古墓诗","南北朝","阴铿","偃松将古墓，年代理当深。表柱应堪烛，碑书欲有金。迥坟由路毁，荒隧受田侵。霏霏野雾合，昏昏陇日沈。悬剑今何在，风杨空自吟。"
"西游咸阳中诗","南北朝","阴铿","上林春色满，咸阳游侠多。城斗疑连汉，桥星象跨河。影里看飞毂，尘前听远珂。还家何意晚，无处不经过。"
"观钓诗","南北朝","阴铿","澄江息晚浪，钓侣枻轻舟。丝垂遥溅水，饵下暗通流。歌声时断续，楫影乍横浮。寄言濯缨者，沧浪终滞游。"
"闲居对雨诗","南北朝","阴铿","蘋藻降灵祗，聪明谅在斯。触石朝云起，从星夜月离。八川奔巨壑，万顷溢澄陂。绿野含膏润，青山带濯枝。嘉禾方合颖，秀麦已分歧。寄语纷纶学，持笔讵必知。"
"闲居对雨诗","南北朝","阴铿","四溟飞旦雨，三径绝来游。震位雷声发，离宫电影浮。山云遥似带，庭叶近成舟。茅檐下乱滴，石窦引环流。寄言一高士，如何麦不收。"
"侍宴赋得夹池竹诗","南北朝","阴铿","夹池一丛竹，垂翠不惊寒。叶酝宜城酒，皮裁薛县冠。湘川染别泪，衡岭拂仙坛。欲见葳蕤色，当来菟苑看。"
"和侯司空登楼望乡诗","南北朝","阴铿","怀土临霞观，思归想石门。瞻云望鸟道，对柳忆家园。寒田获里静，野日烧中昏。信美今何益，伤心自有源。"
"和傅郎岁暮还湘州诗","南北朝","阴铿","苍茫岁欲晚，辛苦客方行。大江静犹浪，扁舟独且征。棠枯绛叶尽，芦冻白花轻。戍人寒不望，沙禽迥未惊。湘波各深浅，空轸念归情。"
"和登百花亭怀荆楚诗","南北朝","阴铿","江陵一柱观，浔阳千里潮。风烟望似接，川路恨成遥。落花轻未下，飞丝断易飘。藤长还依格，荷生不避桥。阳台可忆处，唯有暮将朝。"
"和樊晋陵伤妾诗","南北朝","阴铿","画梁朝日尽，芳树落花辞。忽以千金笑，长作九泉悲。镜前尘剧粉，机上网多丝。户馀双入燕，床有一空帷。名香不可得，何见返魂时。"
"咏石诗","南北朝","阴铿","天汉支机罢，仙岭博棋馀。零陵旧是燕，昆池本学鱼。云移莲势出，苔驳锦纹疏。还当谷城下，别自解兵书。"
"咏鹤","南北朝","阴铿","依池屡独舞，对影或孤鸣。乍动轩墀步，时转入琴声。"
"奉送始兴王诗","南北朝","阴铿","良守别承明，枉道暂逢迎。去帆收锦䋏，归骑指兰城。纷糺连山暗，潺湲派水清。桂晚花方白，莲秋叶始轻。背飞伤客念，临歧悯圣情。分风不得远，何由送上征。"
"经丰城剑池诗","南北朝","阴铿","清池自湛澹，神剑久迁移。无复连星气，空馀似月池。夹筱澄深渌，含风结细漪。唯有莲花萼，还想匣中雌。"
"侯司空宅咏妓诗","南北朝","阴铿","佳人遍绮席，妙曲动鹍弦。楼似阳台上，池如洛水边。莺啼歌扇后，花落舞衫前。翠柳将斜日，俱照晚妆鲜。"
"南征闺怨诗","南北朝","阴铿","湘水旧言深，征客理难寻。独愁无处道，长悲不自禁。逢人憎解佩，从来懒听音。唯当有夜鹊，南飞似妾心。"
"游巴陵空寺诗","南北朝","阴铿","独眠虽已惯，秋来只自愁。火笼恒煖脚，行障镇床头。眉含黛俱敛，啼将粉共流。谁能无别恨，唯守一空楼。"
"班婕妤怨","南北朝","阴铿","柏梁新宠盛，长信昔恩倾。谁谓诗书巧，翻为歌舞轻。花月分窗进，苔草共阶生。接泪衫前满，单瞑梦里惊。可惜逢秋扇，何用合欢名。"
"罢故章县诗","南北朝","阴铿","秩满三秋暮，舟虚一水滨。漫漫遵归道，凄凄对别津。晨风下散叶，歧路起飞尘。长岑旧知远，莱芜本自贫。被里恒容吏，正朝不系民。惟当有一犊，留持赠后人。"
"晚出新亭诗","南北朝","阴铿","大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。"
"晚泊五洲诗","南北朝","阴铿","客行逢日暮，结缆晚洲中。戍楼因嵁险，村路入江穷。水随云度黑，山带日归红。遥怜一柱观，欲轻千里风。"
"雪里梅花诗","南北朝","阴铿","春近寒虽转，梅舒雪尚飘。从风还共落，昭日不俱销。叶开随足影，花多助重条。今来渐异昨，向晚判胜朝。"
"渡岸桥诗","南北朝","阴铿","画桥长且曲，傍险复凭流。写虹晴尚饮，图星昼不收。跨波连断岸，接路上危楼。栏高荷不及，池清影自浮。何必横南渡，方复似牵牛。"
"渡青草湖诗","南北朝","阴铿","洞庭春溜满，平湖锦帆张。沅水桃花色，湘流杜若香。穴去茅山近，江连巫峡长。带天澄迥碧，映日动浮光。行舟逗远树，度鸟息危樯。滔滔不可测，一苇讵能航。"
"游巴陵空寺诗","南北朝","阴铿","日宫朝绝磬，月殿夕无扉。网交双树叶，轮断七灯辉。香尽奁犹馥，幡尘画渐微。借问将何见，风气动天衣。"
"游始兴道馆诗","南北朝","阴铿","紫台高不极，清溪千仞馀。坛边逢药铫，洞里阅仙书。庭舞经乘鹤，池游被控鱼。稍昏蕙叶敛，欲暝槿花疏。徒教斧柯烂，会自不凌虚。"
"登武昌岸望诗","南北朝","阴铿","游人试历览，旧迹已丘墟。巴水萦非字，楚山断类书。荒城高仞落，古柳细条疏。烟芜遂若此，当不为能居。"
"赋咏得神仙诗","南北朝","阴铿","罗浮银是殿，瀛洲玉作堂。朝游云暂起，夕饵菊恒香。聊持履成燕，戏以石为羊。洪厓与松子，乘羽就周王。"
"新成安乐宫","南北朝","阴铿","新宫实壮哉，云里望楼台。迢递翔鹍仰，连翩贺燕来。重櫩寒雾宿，丹井夏莲开。砌石披新锦，梁花画早梅。欲知安乐盛，歌管杂尘埃。"
"蜀道难","南北朝","阴铿","王尊奉汉朝，灵关不惮遥。高岷长有雪，阴栈屡经烧。轮摧九折路，骑阻七星桥。蜀道难如此，功名讵可要。"
"七夕诗","南北朝","何逊","仙车驻七襄，凤驾出天潢。月映九微火，风吹百合香。来欢暂巧笑，还泪已沾裳。依稀如洛汭，倏忽似高唐。别离未得语，河汉渐汤汤。"
"九日侍宴乐游苑诗为西封侯作","南北朝","何逊","皇德无馀让，重规袭帝勋。垂衣化比屋，眷顾慎为君。翾飞悦有道，卉木荷平分。宸襟动时豫，岁序属凉氛。城霞旦晃朗，槐雾晓氤氲。鸾舆和八袭，凤驾启千群。羽觞欢湛露，佾舞奏承云。禁林终宴晚，华池物色曛。疏树翻高叶，寒流聚细文。晴轩连瑞气，同惹御香芬。日斜迢递宇，风起嵯峨云。运偶参侯服，恩洽厕朝闻。于焉藉多幸，岁暮仰游汾。"
"入东经诸暨县下浙江作诗","南北朝","何逊","疲身不自量，温腹无恒拟。未能守封植，何能固廉耻。一经可人言，三冬徒戏尔。虚信苍苍色，未究冥冥理。得彼既宜然，失之良有以。常言厌四壁，自觉轻千里。日夕聊望远，山川空信美。归飞天际没，云雾江边起。安邑乏主人，临卬多客子。乡乡自风俗，处处皆城市。所见无故人，含意终何已。"
"入西塞示南府同僚诗","南北朝","何逊","露清晓风冷，天曙江晃爽。薄云岩际出，初月波中上。黯黯连嶂阴，骚骚急沫响。回楂急碍浪，群飞争戏广。伊余本羁客，重暌复心赏。望乡虽一路，怀归成二想。在昔爱名山，自知欢独往。情游乃落魄，得性随怡养。年事以蹉跎，生平任浩荡。方还让夷路，谁知羡鱼网。"
"又答江革诗","南北朝","何逊","棘端虽非譬，至妙安可量。要知同罔象，然始见毫芒。"
"下方山诗","南北朝","何逊","寒鸟树间响，落星川际浮。繁霜白晓岸，苦雾黑晨流。鳞鳞逆去水，瀰瀰急还舟。望乡行复立，瞻途近更修。谁能百里地，萦绕千端愁。"
"下直出溪边望答虞丹徒敬诗","南北朝","何逊","夫君美章句，席丈珍梁楚。伊余忝摄官，含毫亦禁阻。直庐去咫尺，心期得宴语。休沐乃幽栖，别离未几许。伫立日将暮，相思忽无绪。溪北映初星，桥南望行炬。九重不可越，三爵何由举。"
"与沈助教同宿湓口夜别诗","南北朝","何逊","我为浔阳客，戒旦乃西游。君随春水驶，鸡鸣亦动舟。共泛湓之浦，旅泊次城楼。华烛已消半，更人数唱筹。行人从此别，去去不淹留。"
"与苏九德别诗","南北朝","何逊","宿昔梦颜色，咫尺思言偃。何况杳来期，各在天一面。踟躇暂举酒，倏忽不相见。春草似青袍，秋月如团扇。三五出重云，当知我忆君。萋萋若被径，怀抱不相闻。"
"与胡兴安夜别诗","南北朝","何逊","居人行转轼，客子暂维舟。念此一筵笑，分为两地愁。露湿寒塘草，月映清淮流。方抱新离恨，独守故园秋。"
"与崔录事别兼叙携手诗","南北朝","何逊","去夏予回首，言乃重行行。今春游派澨，访子犹武城。暂别年逾半，同归月未盈。复道中寒食，弥留旷不平。道术既为务，欢悰苦未并。及尔沈痾愈，值兹秋序明。石碛沿江静，沙流绕岸清。川平看鸟远，水浅见鱼惊。逝将穷履历，方欲恣逢迎。何言聚易散，乡棹尔孤征。我本倦游客，心念似悬旌。闻离常屑涕，是别尽凄清。况此忘怀地，相爱犹弟兄。脉脉留南浦，悠悠返上京。欲镊星星鬓，因君示友生。"
"与虞记室诸人咏扇诗","南北朝","何逊","如圭信非玷，学月但为轮。机杼蘼芜妾，裁缝箧笥人。摇风入素手，占曲掩朱唇。罗袖幸拂拭，微芳聊可因。"
"夕望江桥示萧咨议杨建康江主簿诗","南北朝","何逊","夕鸟已西度，残霞亦半消。风声动密竹，水影漾长桥。旅人多忧思，寒江复寂寥。尔情深巩落，予念返渔樵。何因适归愿，分路一扬镳。"
"门有车马客","南北朝","何逊","门有车马客，言是故乡来。故乡有书信，纵横印检开。开书看未极，行客屡相识。借问故乡人，潺湲泪不息。上言离别久，下言望应归。寸心将夜鹊，相逐向南飞。"
"为人妾思诗二首 其二","南北朝","何逊","机中刺绣所，窗下朝妆处。未忆神已伤，欲忘悲不去。"
"为人妾思诗二首 其一","南北朝","何逊","魂销形已去，钗落犹依枕。欲去泪无眦，不看悲复甚。"
"为人妾怨诗","南北朝","何逊","燕戏还檐际，花飞落枕前。寸心君不见，拭泪坐调弦。"
"从主移西州寓直斋内霖雨不晴怀郡中游聚诗","南北朝","何逊","寓直惭虎贲，沈迷岂职事。祈祈寒枝动，濛濛秋雨驶。不见眼中人，空想山南寺。双桐傍檐上，长杨夹门植。夙昔构良游，接膝同欢志。东西忽为阻，向隅怀独思。飒飒履声喧，扰扰群分异。卧闻复雷响，坐视重扃秘。欲寄一行书，何解三秋意。"
"日夕出富阳浦口和朗公诗","南北朝","何逊","客心愁日暮，徙倚空望归。山烟涵树色，江水映霞晖。独鹤凌空逝，双凫出浪飞。故乡千馀里，兹夕寒无衣。"
"日夕望江山赠鱼司马诗","南北朝","何逊","湓城带湓水，湓水萦如带。日夕望高城，耿耿青云外。城中多宴赏，丝竹常繁会。管声已流悦，弦声复凄切。歌黛惨如愁，舞腰凝欲绝。仲秋黄叶下，长风正骚屑。早雁出云归，故燕辞檐别。昼悲在异县，夜梦还洛汭。洛汭何悠悠，起望登西楼。的的帆向浦，团团月映洲。谁能一羽化，轻举逐飞浮。"
"王尚书瞻祖日诗","南北朝","何逊","昱昱丹旐振，亭亭素盖立。金铎欢已鸣，龙輀将复入。华台日未徙，荒坟路行湿。已矣将何如，宾驭皆洒泣。"
"见征人分别诗","南北朝","何逊","凄凄日暮时，亲宾俱伫立。征人拔剑起，儿女牵衣泣。候骑出萧关，追兵赴马邑。且当横行去，谁论裹尸入。"
"车中见新林分别甚盛诗","南北朝","何逊","金谷宾游盛，青门冠盖多。隔林望行幰，下阪听鸣珂。于时春未歇，麦气始清和。还入平原径，穷巷可张罗。"
"正钗联句","南北朝","何逊","竹台归欲碍，花林出未通。度簪先分影，转珥忽瞻风。双桥耀宝钿，阗阗密复丛。羞令挂缨阙，整插补馀空。"
"野夕答孙郎擢诗","南北朝","何逊","高树荫楼密，细草绿成被。黄鹂隐叶飞，蛱蝶萦空戏。阴岑自尔悦，寂寥予罕寄。相如阻禁闱，何由从简易。"
"边城思诗","南北朝","何逊","柳黄未吐叶，水绿半含苔。春色边城动，客思故乡来。"
"仰赠从兄兴宁寘南诗","南北朝","何逊","家世传儒雅，贞白仰馀徽。宗派已孤狭，财产又贫微。栖息同蜗舍，出入共荆扉。松笔时临沼，蒲简得垂帷。幸逢四海泰，日月耀增辉。相顾无羽翮，何由总奋飞。一朝异言宴，万里就暌违。远江飘素沫，高山郁翠微。相思对淼淼，相望隔巍巍。死灰终不然，长岑且未归。当怜此分袂，脉脉泪沾衣。"
"伤徐主簿诗","南北朝","何逊","世上逸群士，人间彻惣贤。毕池论赏赐，蒋径笃周旋。一旦辞东序，千秋送北邙。客箫虽有乐，邻笛遂还伤。提琴就阮籍，载酒觅杨雄。直荷□□水，斜柳细牵风。"
"刘博士江丞朱从事同顾不值作诗云尔","南北朝","何逊","故人笃久要，新知从暮室。崎岖枉道过，邂逅幽人出。心期不会面，怀之成首疾。向夕敞山扉，临窗玩馀帙。蜘蛛正网户，落花纷入膝。浸淫水上风，蔽亏霞中日。良辰一携手，住坐无俦匹。刘侯务属书，江生勤下笔。朱君博辞理，去去追名实。是顾一参差，何能更蓬筚。吾人少拘碍，得性便游逸。方欲俟褰裳，相从欢道术。"
"同虞记室登楼望远归诗","南北朝","何逊","登楼欲望远，遥遥见白衣。白衣犹远远，言是稍知非。对窗看宝瑟，入户弄鸣机。无令日光晚，门阁掩重扉。"
"咏早梅诗","南北朝","何逊","兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。"
"早朝车中听望诗","南北朝","何逊","诘旦钟声罢，隐隐禁门通。蘧车响北阙，郑履入南宫。宿雾开驰道，初日照相风。胥徒纷络驿，驺御或西东。暂喧耳目外，还保性灵中。方验游朝市，此说不为空。"
"至大雷联句","南北朝","何逊","高谈会良夕，满酒对羁情。闵闵风烟动，萧萧江雨声。密云穷浦暗，飞电远洲明。若非今宴适，讵使客愁轻。遥舟似连雁，远火若回星。江潭望如此，衔卮共君倾。"
"行经孙氏陵诗","南北朝","何逊","昔在零陵厌，神器若无依。逐兔争先捷，掎鹿兢因机。呼噏开伯道，叱咤掩江畿。豹变分奇略，虎视肃戎威。长蛇衄巴汉，骥马绝淮淝。交战无内御，重门岂外扉。成功举已弃，凶德复而违。水龙忽东骛，青盖乃西归。朅来已永久，年代暧微微。苔石疑文字，荆坟失是非。山莺空曙响，陇月自秋晖。银海终无浪，金凫会不飞。阒寂今如此，望望沾人衣。"
"行经范仆射故宅诗","南北朝","何逊","旅葵应蔓井，荒藤已上扉。寂寂空郊暮，无复车马归。潋滟故池水，苍茫落日晖。遗爱终何极，行路独沾衣。"
"西州直示同员诗","南北朝","何逊","日长禁户倦，即事思短晨。漏尽唱声急，此理复伤人。矛盾交为论，光璧带成珍。誓将收饮啄，得得任心神。"
"别沈助教诗","南北朝","何逊","可怜玉匣剑，复此飞凫舄。未觉爱生憎，忽见双成只。一朝别笑语，万事成畴昔。道遒若波澜，人生异金石。愿君深自爱，共念悲无益。"
"折花联句","南北朝","何逊","笑出春园里，望花联褰缬。欲以间珠钿，非为相思折。日照烂成绮，风来聚疑雪。试采一枝归，愿持因远别。"
"拟古联句","南北朝","何逊","家本青山下，好上青山上。青山不可上，一上一惆怅。匣中一明镜，好鉴明镜光。明镜不可鉴，一鉴一情伤。少知雅琴曲，好听雅琴声。雅琴不可听，一听一沾缨。"
"拟青青河边草转韵体为人作其人识节工歌诗","南北朝","何逊","春兰日应好，折花望远道。秋夜苦复长，抱枕向空床。吹台下促节，不言于此别。歌筵掩团扇，何时一相见。弦绝犹依轸，叶落才下枝。即此虽云别，方我未成离。"
"拟轻薄篇","南北朝","何逊","城东美少年，重身轻万亿。柘弹隋珠丸，白马黄金饰。长安九逵上，青槐荫道植。毂击晨已喧，肩排暝不息。走狗通西望，牵牛亘南直。相期百戏旁，去来三市侧。象床杳绣被，玉盘传绮食。倡女掩扇歌，小妇开帘织。相看独隐笑，见人还敛色。黄鹤悲故群，山枝咏新识。乌飞过客尽，雀聚行龙匿。酌羽方厌厌，此时欢未极。"
"还度五洲诗","南北朝","何逊","我行朔已晦，溯水复沿流。戎伤初不辨，动默自相求。眷言还九派，回舻出五洲。萧散烟雾晚，凄清江汉秋。沙汀暮寂寂，芦岸晚修修。以此南浦夜，重此北门愁。方圆既龃龉，贫贱岂怨尤。"
"和司马博士咏雪诗","南北朝","何逊","凝阶夜似月，拂树晓疑春。萧散忽如尽，徘徊已复新。暂蔽卷纨质，复惭施粉人。若逐微风起，谁言非玉尘。"
"和刘咨议守风诗","南北朝","何逊","弥旬苦凌乱，揆景候阡陌。昼想汝阳津，夜梦邯郸驿。愤风急惊岸，屯云仍触石。萧条疾帆流，磈礧冲波白。息榜已云久，维稍晨已积。苍苍极浦潮，杳杳长洲夕。本惭佽飞剑，宁慕澹台璧。纤罗若不□，跂予中上泽。"
"和萧咨议岑离闺怨诗","南北朝","何逊","晓河没高栋，斜月半空庭。窗中度落叶，帘外隔飞萤。含悲下翠帐，掩泣闭金屏。昔期今未返，春草寒复青。思君无转易，何异北辰星。"
"咏白鸥兼嘲别者诗","南北朝","何逊","可怜双白鸥，朝夕水上游。何言异栖息，雌住雄不留。孤飞出溆浦，独宿下沧洲。东西从此别，影响绝无由。"
"咏杂花诗","南北朝","何逊","井上发新花，谁言不经染。已如薄紫拂，复似浓红点。状锦无裁缝，依霞有舒敛。"
"咏春风诗","南北朝","何逊","可闻不可见，能重复能轻。镜前飘落粉，琴上响馀声。"
"咏春雪寄族人治书思澄诗","南北朝","何逊","可怜江上雪，回风起复灭。本欲映梅花，翻悲似玉屑。朝莺日弄响，暮条行可结。咸言不适时，安知非矫节。"
"咏娼妇诗","南北朝","何逊","暧暧高楼暮，华烛帐前明。罗帏雀钗影，宝瑟凤雏声。夜花枝上发，新月雾中生。谁念当窗牖，相望独盈盈。"
"咏照镜诗","南北朝","何逊","朱帘旦初卷，绮机朝未织。玉匣开鉴影，宝台临净饰。对影独含笑，看花时转侧。聊为出茧眉，试染夭桃色。羽钗如可间，金钿畏相逼。荡子行未归，啼妆坐沾臆。"
"咏舞妓","南北朝","何逊","管清罗荐合，弦惊雪袖迟。逐唱回纤手，听曲动蛾眉。凝情眄堕珥，微睇托含辞。日暮留嘉客，相看爱此时。"
"夜梦故人诗","南北朝","何逊","客心惊夜魂，言与故人同。开帘觉水动，映竹见床空。浦口望斜月，洲外闻长风。九秋时未晚，千里路难穷。已如臃肿木，复似飘飖蓬。相思不可寄，直在寸心中。"
"学古诗三首 其三","南北朝","何逊","昔随张博望，辞帝长杨宫。独好西山勇，思为北地雄。十年事河外，雪鬓别关中。季月边秋重，岩野散寒蓬。日隐龙城雾，尘起玉关风。全狐君已复，半菽我犹空。欲因上林雁，一见平陵桐。"
"学古诗三首 其二","南北朝","何逊","巩洛上东门，薄暮川流侧。浑浑车马道，行人不相识。日夕栖鸟远，浮云起新色。寸心空延伫，对面何由即。飞轮倘易去，易去因风力。"
"学古诗三首 其一","南北朝","何逊","长安美少年，羽骑暮连翩。玉羁玛瑙勒，金络珊瑚鞭。阵云横塞起，赤日下城圆。追兵待都护，烽火望祁连。虎落夜方寝，鱼丽晓复前。平生不可定，空信苍浪天。"
"学古赠丘永嘉征还诗","南北朝","何逊","龙马鱼肠剑，躞蹀起风尘。结客葱河返，喧喧动四邻。入墟犹忆旧，德卷复疑新。窥见应门出，遥识下机人。相悲泪欲下，离别方自陈。"
"往晋陵联句","南北朝","何逊","临别我伤悲，送归子自适。刘金不可散，卜盖何由惜。从来重分阴，未曾轻尺璧。故任情一异，于是望三益。尔自高楼寝，予返东皋陌。寄语落毛人，非复平原客。问舍且求田，音乱无可择。胜门成好事，盘纡欲何索。"
"苑中见美人诗","南北朝","何逊","罗袖风中卷，玉钗林下耀。团扇承落花，复持掩馀笑。"
"苑中诗","南北朝","何逊","苑门辟千扇，苑户开万扉。楼殿闻珠履，竹树隔罗衣。"
"苦热诗","南北朝","何逊","昔闻草木焦，今窥沙石烂。曀曀风逾静，曈曈日渐旰。习静閟衣巾，读书烦几案。卧思清露浥，坐待高星灿。蝙蝠户中飞，蠛蠓窗间乱。实无河朔饮，空有临淄污。遗金不自拾，恶木宁无干。愿以三伏晨，催促九秋换。"
"范广州宅联句","南北朝","何逊","洛阳城东西，却作经年别。昔去雪如花，今来花似雪。濛濛夕烟起，奄奄残晖灭。非君爱满堂，宁我安车辙。"
"从镇江州与游故别诗","南北朝","何逊","历稔共追随，一旦辞群匹。复如东注水，未有西归日。夜雨滴空阶，晓灯暗离室。相悲各罢酒，何时同促膝。"
"临行公车诗","南北朝","何逊","扰扰排曙扉，鳞鳞驱早驾。禁门俨犹闭，严城方警夜。道胜多增荣，拙蒲终难化。以兹畎浍质，重与沧溟舍。纚舟去浊河，揆景辞清灞。平生多意绪，怀抱皆徂谢。念此将如何，抚心独悲咤。"
"临别联句","南北朝","何逊","临别情多绪，送归涕如霰。君望长安城，予悲独不见。尔来同去国，予归方异县。怀别心独忧，手泪方溅溅。"
"南还道中送赠刘咨议别诗","南北朝","何逊","一官从府役，五稔去京华。遽逐春流返，归帆得望家。天末静波浪，日际敛烟霞。岸荠生寒叶，村梅落早花。游鱼上急水，独鸟赴行楂。目想平陵柏，心忆青门瓜。曲陌背通垣，长墟抵狭斜。善邻谈谷稼，故老述桑麻。寝兴从闲逸，视听绝喧哗。夫君日高兴，为乐坐骄奢。室堕倾城佩，门交接幰车。入塞长云雨，出国暂泥沙。握手分歧路，临川何怨嗟。"
"春夕早泊和刘咨议落日望水诗","南北朝","何逊","旅人嗟倦游，结缆坐春洲。日暮江风静，中川闻棹讴。草光天际合，霞影水中浮。单舻时向浦，独楫乍乘流。娈童泣垂钓，妖姬哭荡舟。客心自有绪，对此空复愁。"
"春暮喜晴酬袁户曹苦雨诗","南北朝","何逊","振衣喜初霁，褰裳对晚晴。落花犹未卷，时鸟故馀声。春芳空悦目，游客反伤情。乡园不可见，江水独自清。愿得同携手，归望对都城。"
"昭君怨","南北朝","何逊","昔闻白鹤弄，已自轸离情。今来昭君曲，还悲秋草生。"
"相送诗","南北朝","何逊","客心已百念，孤游重千里。江暗雨欲来，浪白风初起。"
"相送联句三首 其一","南北朝","何逊","寸阴常可惜，别至倍伤神。子瞻天际水，予望路中尘。悯悯歧路侧，去去平生亲。一朝事千里，流涕向三春。"
"相送联句三首 其二","南北朝","何逊","昔共入门笑，今成送别悲。君还旧聚处，为我一嚬眉。于今还促膝，自此客江湄。愿子俱停驾，看我独解维。"
"相送联句三首 其三","南北朝","何逊","高轩虽驻轸，馀日久无辉。以我辞乡泪，沾君送别衣。"
"看伏郎新婚诗","南北朝","何逊","雾夕莲出水，霞朝日照梁。何如花烛夜，轻扇掩红妆。良人复灼灼，席上自生光。所悲高驾动，环佩出长廊。"
"秋夕叹白发诗","南北朝","何逊","丝白不难染，蓬生直易扶。唯见星星鬓，独与众中殊。昔年十四五，率性颇廉隅。直是安被褐，非敢慕怀珠。何言志事晚，疲拙婴殊躯。逢时乃倏忽，失路亦斯须。郊郭勤二顷，形体憩一庑。涸蚌困鱼目，笼禽触四隅。宵长壁立静，廓处谢欢愉。月色临窗树，虫声当户枢。飞蛾拂夜火，坠叶舞秋株。逐物均乘鹤，违俗等双凫。故人倘未弃，求我谷之嵎。"
"秋夕仰赠从兄寘南诗","南北朝","何逊","阶蕙渐翻叶，池莲稍罢花。高树北风响，空庭秋月华。寸心怀是夜，寂寂漏方赊。抚弦乏欢娱，临觞独叹嗟。凄怆户凉入，徘徊檐影斜。无为淹戚里，见就还田家。"
"送韦司马别诗","南北朝","何逊","送别临曲渚，征人慕前侣。离言虽欲繁，离思终无绪。悯悯分手毕，萧萧行帆举。举帆越中流，望别上高楼。予起南枝怨，子结北风愁。逦逦山蔽日，汹汹浪隐舟。隐舟邈已远，徘徊落日晚。归衢并驾奔，别馆空筵卷。想子敛眉去，知予衔泪返。衔泪心依依，薄暮行人稀。暧暧入塘港，蓬门已掩扉。帘中看月影，竹里见萤飞。萤飞飞不息，独愁空转侧。北窗倒长簟，南邻夜闻织。弃置勿复陈，重陈长叹息。"
"送司马□入五城联句诗","南北朝","何逊","随风飘岸叶，行雨暗江流。居人会应返，空欲送行舟。"
"送褚都曹联句诗","南北朝","何逊","君随结客去，我乃倦游归。本愿同栖息，今成相背飞。"
"闺怨诗二首 其二","南北朝","何逊","闺阁行人断，房栊月影斜。谁能北窗下，独对后园花。"
"闺怨诗二首 其一","南北朝","何逊","竹叶响南窗，月光照东壁。谁知夜独觉，枕前双泪滴。"
"哭吴兴柳恽诗","南北朝","何逊","南州擅荆梓，上国称羽仪。伊人以戴德，李公伤在期。远识内无愠，深衷外有规。清文穷丽则，弘论尽高奇。多能诚所贵，小善聊复为。百步均射叶，八体妙临池。曲悟同神解，龟谋信有知。入朝耿长剑，出牧盛层麾。纳言信加首，丰貂亦在移。霞区两借寇，贪泉一举卮。翰飞矫未极，朝露溘先危。以兹旧馆想，况乃西日垂。蔓草生车辙，枯木卧崩坻。樽酒谁为满，灵衣空自披。眷言寻惠好，恸哭悲路歧。含毫徒有属，搦管竟无摛。"
"晓发诗","南北朝","何逊","早霞丽初日，清风消薄雾。水底见行云，天边看远树。且望沿溯剧，暂有江山趣。疾兔聊复起，爽地岂能赋。"
"离夜听琴诗","南北朝","何逊","别离既有绪，琴瑟反成悲。美人多怨态，亦复惨长眉。"
"宿南洲浦诗","南北朝","何逊","幽栖多暇豫，从役知辛苦。解缆及朝风，落帆依暝浦。违乡已信次，江月初三五。沉沉夜看流，渊渊朝听鼓。霜洲渡旅雁，朔飙吹宿莽。夜泪坐淫淫，是夕偏怀土。"
"寄江州褚咨议诗","南北朝","何逊","自与君别离，四序纷回薄。分手清江上，念别犹如昨。追忆边城游，奚寻平生乐。俱登巃嵷领，共坐逶迤阁。清吹或忘归，繁文时间作。连镳戏浅草，游幰遵长薄。五载同衣裘，一朝异暌索。夫君颇留滞，骖騑未沃若。伊家从入关，终是填沟壑。早秋正凄怆，馀晖晚销铄。林叶下仍飞，水花披未落。如何隔千里，无由举三爵。因君奏采莲，为余吟别鹤。"
"望新月示同羁诗","南北朝","何逊","初宿长淮上，破镜出云明。今夕千馀里，双蛾映水生。的的与沙静，滟滟逐波轻。望乡皆下泪，非我独伤情。"
"望廨前水竹诗","南北朝","顾?","萧萧丛竹映，澹澹平湖净。叶倒涟漪文，水漾檀栾影。相思不会面，相望空延颈。远天去浮云，长墟斜落景。幽痾与岁积，赏心随事屏。乡念一邅回，白发生俄顷。"
"聊作百一体诗","南北朝","何逊","灵辄困桑下，于陵拾李螬。历齿方嗟贱，灸背岂知豪。佣耕乏旅力，倚市惮劬劳。旷日无豆饭，方冬缺缊袍。清旦开蓬筚，举目想煎熬。枢机慎仆隶，媒蘖畏朋曹。万途皆自僻，一事岂他褒。匆匆昨不定，负杖出蓬蒿。逢施同沟壑，值设乃糠糟。生途稍冉冉，逝水日滔滔。咸言等木石，谁当出羽毛。"
"野夕答孙郎折诗","南北朝","何逊","山中气色满，墟上生烟露。杳杳星出云，啾啾雀隐树。虚馆无宾客，幽居乏欢趣。思君意不穷，长如流水注。"
"铜雀妓","南北朝","何逊","秋风木叶落，萧瑟管弦清。望陵歌对酒，向帐舞空城。寂寂檐宇旷，飘飘帷幔轻。曲终相顾起，日暮松柏声。"
"敬酬王明府","南北朝","何逊","星稀初可见，月出未成光。澄江照远火，夕霞隐连樯。贱躯临不测，玉体畏垂堂。念别已零泪，况乃思故乡。"
"渡连圻诗二首 其二","南北朝","何逊","连圻连不极，极望在云霞。绝壁无走兽，穷岸有盘楂。纠纷上巃嵷，穿豁下岩岈。鱼游若拥剑，猿挂似悬瓜。阴岸生驳藓，伏水拂澄沙。客子行行倦，年光处处华。石蒲生促节，岩树落高花。暮潮还入浦，夕鸟飞向家。寓目皆乡思，何时见狭斜。"
"渡连圻诗二首 其一","南北朝","何逊","此山多灵异，峻岨实非恒。洑流自洄纠，激濑视奔腾。悬崖抱奇崛，绝壁驾崚嶒。硣碌上争险，岞崿下相崩。百年积死树，千尺挂寒藤。诡怪终不测，回沈意难登。愿欲书闻见，聊以寄亲朋。"
"登石头城诗","南北朝","何逊","关城乃形势，地险差非一。马岭逐纡回，犬牙傍隆窣。百雉极襟带，亿庾兼量出。至理归无为，善守竟何恤。眺听穷耳目，远近备幽悉。扰扰见行人，晖晖视落日。连樯入回浦，飞盖交长术。天暮远山青，潮去遥沙出。薄宦恧师表，属辞惭愈疾。愿乘觳觫牛，还隐蒙笼室。"
"登禅冈寺望和虞记室诗","南北朝","何逊","南望南郭门，拱树稍云密。北窗北溱道，重楼雾中出。接树隐高蝉，交枝承落日。光阴不可舍，怀抱何由悉。"
"答丘长史诗","南北朝","何逊","宿昔敦远游，名分乃异路。千里溯波潮，一朝披云雾。从容舍密勿，缱绻论襟趣。披文极诋诃，析理穷章句。明钟信有待，巨海谁能喻。奔景骤西倾，还途忽东骛。黄花发岸草，赤叶翻高树。渔舟乍回归，沙禽时独赴。宴年时未几，离歌倏成赋。伊我念幽关，夫君思赞务。短翮方息飞，长辔日先驱。曝鳃□□走，逸翮康时务。握手异沈浮，佳期安可屡。"
"答江革联句不成","南北朝","何逊","日余乏文干，逢君善草札。工拙既不同，神气何由拔。"
"答高博士诗","南北朝","何逊","北窗凉夏音，幽居多卉木。飞蝶弄晚花，清池映疏竹。为宴得快性，安闲聊鼓腹。将子厌嚣尘，就予开耳目。"
"落日前墟望赠范广州云诗","南北朝","何逊","缘沟绿草蔓，扶楥杂华舒。轻烟澹柳色，重霞映日馀。遥遥长路远，寂寂行人疏。我心怀硕德，思欲命轻车。高门盛游侣，谁肯进畋渔。"
"赋咏联句","南北朝","何逊","弊履常决踵，眉高起半额。曼倩尔何为，独叹长安索。工商既惭巧，农士聊相易。蝘腹有馀资，鸿肩方可拍。摄职愧握兰，滥官悲执戟。连章既不敏，高谈岂能剧。逸翮任奋飞，窘步事羁勒。还鸟余能系，流言尔无惑。忧怀乃千载，永欢常数刻。直是悲别离，非关念通塞。日照汀沙素，山影波浪黑。尔限大江南，余归茂陵北。"
"道中赠桓司马季圭诗","南北朝","何逊","晨缆虽同解，晚洲阻洪入。犹如征鸟飞，差池不可及。本愿申羁旅，何言异翔集。君渡北江时，讵今南浦泣。"
"塘边见古冢诗","南北朝","何逊","行路一孤坟，路成坟欲毁。空疑年代积，不知陵谷徙。几逢秋叶黄，骤见春流瀰。金蚕不可织，玉树何时蕊。陌上驱驰人，笑歌自侈靡。今日非明日，所念谁怜此。"
"慈姥矶诗","南北朝","何逊","暮烟起遥岸，斜日照安流。一同心赏夕，暂解去乡忧。野岸平沙合，连山近雾浮。客悲不自已，江上望归舟。"
"摇扇联句","南北朝","何逊","纨扇已新制，荡妇复新妆。欲掩羞中笑，还飘袖里香。在握时摇动，当歌掩抑扬。谁云减罗袂，影日聊自障。"
"照水联句","南北朝","何逊","插花行理鬓，迁延去复归。虽怜水上影，复恐湿罗衣。临桥看黛色，映渚媚铅晖。不顾春荷动，弥畏小禽飞。"
"酬范记室云诗","南北朝","何逊","林密户稍阴，草滋阶欲暗。风光蕊上轻，日色花中乱。相思不独欢，伫立空为叹。清谈莫共理，繁文徒可玩。高唱子自轻，继音予可惮。"
"暮秋答朱记室诗","南北朝","何逊","游扬日色浅，骚屑风音劲。寒潭见底清，风色极天净。寸阴坐销铄，千里长辽迥。桃李尔繁华，松柏余本性。故心不存此，高文徒可咏。"
"嘲刘郎诗","南北朝","何逊","房栊灭夜火，窗户映朝光。妖女褰帷去，躞蹀初下床。雀钗横晓鬓，蛾眉艳宿妆。稍闻玉钏远，犹怜翠被香。宁知早朝客，差池已雁行。"
"增新曲相对联句","南北朝","何逊","酒阑日隐树，上客请调弦。娇人挟瑟至，逶迤未肯前。旧爱今何在，新声徒自怜。有曲无人听，徙倚高楼前。徘徊映日照，转侧被风吹。徒为相思响，伤春君不知。月昏楼上坐，含悲望别离。已切空床怨，复看花柳枝。"
"赠王左丞诗","南北朝","何逊","檐外莺啼罢，园里日光斜。游鱼乱水叶，轻燕逐风花。长墟上寒霭，晓树没归霞。九华暮已隐，抱郁徒交加。"
"初发新林诗","南北朝","何逊","伊昔负薪暇，慕义游梁楚。短翮忘连翩，追飞散容与。优游沐道教，渐渍淹寒暑。大德本无酬，轻生窃自许。舟归属海运，风积如鹏举。浮水暗舟舻，合岸喧徒侣。凛凛穷秋暮，初寒入洲渚。铙吹响清江，悬旗出长屿。危樯迥不进，沓浪高难拒。回首泣亲宾，中天望宛许。帝城犹隐约，家园无处所。去矣方悠悠，含意将何语。"
"赠江长史别诗","南北朝","何逊","二纪因兹辰，投分敦游处。况事兼年德，宴交无尔汝。中岁多乖违，由来难具叙。及君相藩牧，伊予客梁楚。出国乃参差，会归同处所。以兹笃惠好，何用忘羁旅。重得申平生，何年更暌阻。笼禽恨局促，逸翮超容与。饯道出郊坰，把袂临洲渚。长飙落江树，秋月照沙溆。远送子应归，棹开帆欲举。离舟欢未极，别至悲无语。安得生羽毛，从君入宛许。"
"赠诸游旧诗","南北朝","何逊","弱操不能植，薄伎竟无依。浅智终已矣，令名安可希。扰扰从役倦，屑屑身事微。少壮轻年月，迟暮惜光辉。一涂今未是，万绪昨如非。新知虽已乐，旧爱尽暌违。望乡空引领，极目泪沾衣。旅客长憔悴，春物自芳菲。岸花临水发，江燕绕樯飞。无由下征帆，独与暮潮归。"
"赠族人秣陵兄弟诗","南北朝","何逊","吾宗昔多士，文雅高缙绅。小子无学术，丁宁困负薪。傍枝实纷乱，领袖寄亲姻。名价齐两许，闺门比三陈。风力咸通迈，艺业并纷纶。元方振高羽，洛令初解巾。自尔典名郡，所在号清淳。齐儿敢为俗，蜀物岂随身。禄俸不妻子，讴吟乃吏民。孰云秽明德，惟在中圣人。若能遗酌我，称首当属仁。仲将本特达，坎壈犹贱贫。方成天下士，岂伊席上珍。外情或简易，内鉴甚人伦。时然临下邑，摘伏信如神。顾余晚脱略，怀抱日湮沦。游宦疲年事，来往厌江滨。十载犹先职，一官乃任真。土牛竟不进，刍狗空重陈。羁旅无俦匹，形影自相亲。萧索高秋暮，砧杵鸣四邻。霏霏入窗雨，漠漠暗床尘。所思不可见，邈若胡与秦。愿子加餐饭，良会在何辰。"
"读书大林寺","南北朝","吴迈","读书大林寺，航空天上来。泉石固所好，国耻恨未湔。众志乃成城，斯任须并肩。疥壁意云何，愿言共勉旃。"
"长别离","南北朝","吴迈远","生离不可闻，况复长相思。如何与君别，当我盛年时。蕙华每摇荡，妾心空自持。荣乏草木欢，悴极霜露悲。富贵貌难变，贫贱颜易衰。持此断君肠，君亦宜自疑。淮阴有逸将，折翮谢翻飞。楚有扛鼎士，出门不得归。正为隆准公，仗剑入紫微。君才定何如，白日下争晖。"
"长相思","南北朝","吴迈远","晨有行路客，依依造门端。人马风尘色，知从河塞还。时我有同栖，结宦游邯郸。将不异客子，分饥复共寒。烦君尺帛书，寸心从此殚。遣妾长憔悴，岂复歌笑颜。檐隐千霜树，庭枯十载兰。经春不举袖，秋落宁复看。一见愿道意，君门已九关。虞卿弃相印，担簦为同欢。闺阴欲早霜，何事空盘桓。"
"游庐山观道士石室诗","南北朝","吴迈远","蒙葺众山里，往来行迹稀。寻岭达仙居，道士披云归。似著周时冠，状披汉时衣。安知世代积，服古人不衰。得我宿昔情，知我道无为。"
"山中杂诗三首 其一","南北朝","吴均","山际见来烟，竹中窥落日。鸟向檐上飞，云从窗里出。"
"行路难五首 其一","南北朝","吴均","洞庭水上一株桐，经霜触浪困严风。昔时抽心曜白日，今旦卧死黄沙中。洛阳名工见咨嗟，一剪一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君子，遥遥夜夜宿未央。未央彩女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千载犹未知。"
"咏雪诗","南北朝","吴均","微风摇庭树，细雪下帘隙。萦空如雾转，凝阶似花积。不见杨柳春，徒看桂枝白。零泪无人道，相思空何益。"
"答柳恽诗","南北朝","吴均","清晨发陇西，日暮飞狐谷。秋月照层岭，寒风扫高木。雾露夜侵衣，关山晓催轴。君去欲何之，参差间原陆。一见终无缘，怀悲空满目。"
"酬别江主簿屯骑诗","南北朝","吴均","有客告将离，赠言重兰蕙。泛舟当泛济，结交当结桂。济水有清源，桂树多芳根。毛公与朱亥，俱在信陵门。赵瑟凤凰柱，吴醥金罍樽。我有北山志，留连为报恩。夫君皆逸翮，抟景复凌鶱。白云间海树，秋日暗平原。寒虫鸣趯趯，落叶飞翻翻。何用赠分首，自有北堂萱。"
"赠王桂阳诗","南北朝","吴均","松生数寸时，遂为草所没。未见笼云心，谁知负霜骨。弱干可摧残，纤茎易凌忽。何当数千尺，为君覆明月。"
"赠杜容成诗","南北朝","吴均","一燕海上来，一燕高堂息。一朝相逢遇，依然旧相识。问余来何迟，山川几纡直。答言海路长，风驶飞无力。昔别缝罗衣，春风初入帏。今来夏欲晚，桑扈薄树飞。"
"赠周散骑兴嗣诗二首 其一","南北朝","吴均","子云好饮酒，家在成都县。制赋已百篇，弹琴复千转。敬通不富豪，相如本贫贱。共作失职人，包山一相见。"
"游匡山简寂馆诗","南北朝","张正见","三梁涧本绝，千仞路犹通。即此神山内，银牖映仙宫。镜似临峰月，流如饮涧虹。幽桂无斜影，深松有劲风。惟当远人望，知在白云中。"
"别诗","南北朝","张融","白云山上尽，清风松下歇。欲识离人悲，孤台见明月。"
"九日侍宴乐游苑诗","南北朝","沈约","凭玉宅海，端扆御天。止流飞壑，静震腾川。凝神贯极，摛道漏泉。西裘委衽，南风在弦。暮芝始绿，年桂初丹。上林叶下，沧池水寒。霜沾玉树，雁动轻澜。停跸玉陛，徙卫璇墀。雕箱凤彩，羽盖鸾姿。虹旌迢递，翠华葳蕤。礼弘灞汭，义高洛湄。"
"八关斋诗","南北朝","沈约","因戒倦轮飘，习障从尘染。四衢道难辟，八正扉犹掩。得理未易期，失路方知险。迷涂既已复，豁悟非无渐。"
"八咏诗 其五 夕行闻夜鹤","南北朝","沈约","闻夜鹤。夜鹤叫南池。对此孤明月。临风振羽仪。伊吾人之菲薄。无赋命之天爵。抱局促之短怀。随冬春而哀乐。懿海上之惊凫。伤云间之离鹤。离鹤昔未离。迥发天北垂。忽值疾风起。暂下昆明池。复畏冬冰合。水宿非所宜。欲留不可住。欲去飞已疲。势逐疾风举。求温向衡楚。复值南飞鸿。参差共成侣。海上多云雾。苍茫失洲屿。自此别故群。独向潇湘渚。故群不离散。相依江海畔。夜止羽相切。昼飞影相乱。刷羽共浮沉。湛澹泛清浔。既不经离别。安知慕侣心。九冬负霜雪。六翮飞不任。且养凌云翅。俯仰弄清音。所望浮丘子。旦夕来相寻。"
"八咏诗 其二 会圃临春风","南北朝","沈约","临春风。春风起春树。游丝暧如网。落花雰似雾。先泛天渊池。还过细柳枝。蝶逢飞摇飏。燕值羽参池。扬桂旆。动芝盖。开燕裾。吹赵带。赵带飞参差。燕裾合且离。回簪复转黛。顾步惜容仪。容仪已炤灼。春风复回薄。氛氲桃李花。青跗含素萼。既为风所开。复为风所落。摇绿蒂。抗紫茎。舞春雪。杂流莺。曲房开兮金铺响。金铺响兮妾思惊。梧台未阴。淇川始碧。迎行雨于高唐。送归鸿于碣石。经洞房。响纨素。感幽闺。思帏帟。想芳园兮可以游。念兰翘兮渐堪摘。拂明镜之冬尘。解罗衣之秋襞。既铿锵以动佩。又絪缊而流射。始摇荡以入闺。终徘徊而缘隙。鸣珠帘于绣户。散芳尘于绮席。是时怅思妇。安能久行役。佳人不在兹。春风为谁惜。"
"八咏诗 其三 岁暮悯衰草","南北朝","沈约","悯衰草。衰草无容色。憔悴荒径中。寒荄不可识。昔时兮春日。昔日兮春风。含华兮佩实。垂绿兮散红。氛氲鳷鹊右。照耀望仙东。送归顾慕泣淇水。嘉客淹留怀上宫。岩陬兮海岸。冰多兮霰积。烂熳兮客根。攒幽兮寓隙。布绵密于寒皋。吐纤疏于危石。既惆怅于君子。倍伤心于行役。露缟枝于初旦。霜红天于始夕。凋芳卉之九衢。霣灵茅之三脊。风急崤道难。秋至客衣单。既伤檐下菊。复悲池上兰。飘落逐风尽。方知岁早寒。流萤暗明烛。雁声断才续。萎绝长信宫。芜秽丹墀曲。霜夺茎上紫。风销叶中绿。山变兮青薇。水折兮黄苇。秋鸿兮疏引。寒鸟兮聚飞。径荒寒草合。桐长旧岩围。园庭渐芜没。霜露日沾衣。愿逐晨征鸟。薄暮共西归。"
"八咏诗 其八 被褐守山东","南北朝","沈约","守山东。山东万岭郁青葱。两溪共一泻。水洁望如空。岸侧青莎被。岩间丹桂丛。上瞻既隐轸。下睇亦溟濛。远林响咆兽。近树聒鸣虫。路出若溪右。涧吐金华东。万仞倒危石。百丈注悬潨。制曳写流电。奔飞似白虹。洞井含清气。漏穴吐飞风。玉窦膏滴沥。石乳室空笼。峭崿途弥险。崖岨步才通。余舍平生之所爱。欻暮年而此逢。欲一去而不还。怅邹衣之未褫。揖林壑之清旷。事氓俗之纷诡。幸帝德之方升。值天纲之未毁。既除旧而布新。故化民而俗徙。播赵俗以南徂。扇齐风以东靡。乳雉方可驯。流蝗庶能弭。清心矫世浊。俭政革民侈。秩满归白云。淹留事芝髓。"
"八咏诗 其六 晨征听晓鸿","南北朝","沈约","听晓鸿。晓鸿度将旦。跨弱水之微澜。发成山之远岸。怵春归之未几。惊此岁之云半。出海涨之苍茫。入云途之瀰漫。无东西之可辨。孰遐迩之能算。微昔见于洲渚。赴秋期于江汉。集劲风于弱躯。负重雪于轻翰。寒溪可以饮。荒皋可以窜。溪水徒自清。微容岂足玩。秋蓬飞兮未极。塞草寒兮无色。吴山高兮高度。越水深兮深不测。羡明月之驰光。顾征禽之驶翼。翼伊余马之屡怀。知吾行之未极。夜绵绵而难晓。愁参差而盈臆。望山川悉无似。惟星河犹可识。孤雁夜南飞。客泪夜沾衣。春鸿旦暮返。客子方未归。岁去欢娱尽。年来容貌衰。揽衽形虽是。抚臆事多违。青緺虽长复易解。白云诚远讵难依。"
"八咏诗 其一 登台望秋月","南北朝","沈约","望秋月。秋月光如练。照曜三爵台。徘徊九华殿。九华玳瑁梁。华榱与璧珰。以兹雕丽色。持照明月光。凝华入黼帐。清辉悬洞房。先过飞燕户。却照班姬床。桂宫袅袅落桂枝。露寒凄凄凝白露。上林晚叶飒飒鸣。雁门早鸿离离度。湛秀质兮似规。委清光兮如素。照愁轩之蓬影。映金阶之轻步。居人临此笑以歌。别客对之伤且慕。经衰圃。映寒丛。凝清夜。带秋风。随庭雪以偕素。与池荷而共红。临玉墀之皎皎。含霜霭之濛濛。?天衢而徙度。轹长汉而飞空。隐岩崖而半出。隔帷幌而才通。散朱庭之奕奕。入青琐而玲珑。閒阶悲寡鹄。沙洲怨别鸿。文姬泣胡殿。昭君思汉宫。余亦何为者。淹留此山东。"
"八咏诗 其七 解佩去朝市","南北朝","沈约","去朝市。朝市深归暮。辞北缨而南徂。浮东川而西顾。逢天地之降祥。值日月之重光。当伊仁之菲薄。非余情之信芳。充待诏于金马。奉高宴于柏梁。观斗兽于虎圈。望窈窕于披香。游西园兮登铜雀。攀青琐兮眺重阳。讲金华兮议宣室。昼武帷兮夕文昌。佩甘泉兮履五柞。簪枍栺兮绂承光。托后车兮侍华幄。游渤海兮泛清漳。天道有盈缺。寒暑递炎凉。一朝卖玉碗。眷眷惜馀香。曲池无复处。桂枝亦销亡。清庙徒肃肃。西陵久茫茫。薄暮余多幸。嘉运重来昌。忝稽郡之南尉。典千里之光贵。别北芒于浊河。恋横桥于清渭。望前轩之早桐。对南阶之初卉。非余情之屡伤。寄兹焉兮能慰。眷昔日兮怀哉。日将暮兮归去来。"
"八咏诗 其四 霜来悲落桐","南北朝","沈约","悲落桐。落桐早霜露。燕至叶未抽。鸿来枝已素。本出龙门山。长枝仰刺天。上峰百丈绝。下趾万寻悬。幽根已盘结。孤枝复危绝。初不照光景。终年负霜雪。自顾无羽仪。不愿生曲池。芬芳本自乏。华实无可施。匠者特留眄。王孙少见之。分取孤生蘖。徙置北堂陲。宿茎抽晚干。新叶生故枝。故枝虽辽远。新叶颇离离。春风一朝至。荣华并如斯。自惟良菲薄。君恩徒照灼。顾已非嘉树。空用凭阿阁。愿作清庙琴。为舞双玄鹤。薜荔可为裳。文杏堪作梁。勿言草木贱。徒照君末光。末光不徒照。为君含噭咷。阳柯绿水弦。阴枝苦寒调。厚德非可任。敢不虚其心。若逢阳春至。吐绿照清浔。"
"十咏二首 其二 脚下履","南北朝","沈约","丹墀上飒沓，玉殿下趋锵。逆转珠佩响，先表绣袿香。裾开临舞席，袖拂绕歌堂。所叹忘怀妾，见委入罗床。"
"十咏二首 其一 领边绣","南北朝","沈约","纤手制新奇，刺作可怜仪。萦丝飞凤子，结缕坐花儿。不声如动吹，无风自袅枝。丽色傥未歇，聊承云鬓垂。"
"三日侍凤光殿曲水宴应制诗","南北朝","沈约","光迟蕙亩，气婉椒台。皇心爱矣，帝曰游哉。玉鸾徐骛，翠凤轻回。别殿广临，离宫洞启。川只奉寿，河宗相礼。清洛渐筵，长伊流陛。洄荡嘉羞，摇漾芳醴。轻歌易绕，弱舞难持。素云留管，玄鹤停丝。引思为岁，岁亦阳止。叨服贲身，身亦昌止。徒勤丹漆，终愧文梓。"
"三日侍林光殿曲水宴应制诗","南北朝","沈约","宴镐锵玉銮，游汾举仙軷。荣光泛彩旄，修风动芝盖。淑气婉登晨，天行耸云旆。帐殿临春御，帷宫绕芳荟。渐席周羽觞，分墀引回濑。穆穆玄化升，济济皇阶泰。将御遗风轸，远侍瑶台会。"
"三月三日率尔成章诗","南北朝","沈约","丽日属元巳，年芳具在斯。开花已匝树，流莺复满枝。洛阳繁华子，长安轻薄儿。东出千金堰，西临雁鹜陂。游丝映空转，高杨拂地垂。绿帻文照耀，紫燕光陆离。清晨戏伊水，薄暮宿兰池。象筵鸣宝瑟，金瓶泛羽卮。宁忆春蚕起，日暮桑欲萎。长袂屡已拂，彫胡方自炊。爱而不可见，宿昔减容仪。且当忘情去，叹息独何为。"
"三妇艳","南北朝","沈约","大妇拂玉匣，中妇结罗帷。小妇独无事，对镜画蛾眉。良人且安卧，夜长方自私。"
"上巳华光殿诗","南北朝","沈约","于维盛世即轩妫。朝酆宴镐复在斯。朝光灼烁映兰池。春风婉转入细枝。时莺顾慕声合离。轻波微动漾羽卮。河宗海若生蛟螭。浮梁径度跨回漪。朱颜始洽景将移。安得壮士驻奔曦。"
"大言应令诗","南北朝","沈约","隘此大泛庭，方知九垓局。穷天岂弥指，尽地不容足。"
"为邻人有怀不至诗","南北朝","沈约","影逐斜月来，香随远风入。言是定知非，欲笑翻成泣。"
"为临川王九日侍太子宴诗","南北朝","沈约","凉风北起，高雁南翻。叶浮楚水，草折梁园。凄凉霜野，惆怅晨鹍。云轻寒树，日丽秋原。三金广设，六羽高陈。寒英始献，凉酎初醇。靡靡神襟，锵锵群彦。思媚储猷，洽和奉宴。恩畅兰席，欢同桂殿。景遽乐推，临风以眷。丽景天枝，位非德举。任伍辰阶，祚均河楚。负岳未胜，瞻云难侣。望古兴惕，心焉载伫。"
"为南郡王侍皇太子释奠诗二首 其一","南北朝","沈约","陵季相沿，训随世殆。政缺雅乖，风漓化改。礼亡衽席，乐沉河海。三雍靡构，四教谁采。瞻震并峻，义属重丽。横书清道，晦彼生知。"
"为南郡王侍皇太子释奠诗二首 其二","南北朝","沈约","义重师匡，业贵虚受。襄野顺风，西河杜帚。表迹亏光，降情回首。道御百灵，神行万有。尊学尚矣，继列传徽。旗章或舛，兹道莫违。自堂及室，异轸同归。洋洋圣范，楚楚儒衣。"
"从军行","南北朝","沈约","惜哉征夫子，忧恨良独多。浮天出鳀海，束马渡交河。雪萦九折嶝，风卷万里波。维舟无夕岛，秣骥乏平莎。凌涛富惊沫，援木阙垂萝。江飔鸣叠屿，流云照层阿。玄埃晦朔马，白日照吴戈。寝兴动征怨，寤寐起还歌。晨装岂辍警，夕垒讵淹和。苦哉远征人，悲矣将如何。"
"从齐武帝琅琊城讲武应诏诗","南北朝","沈约","九功播祧墠，七德陈武悬。展事昌国图，息兵由重战。皇情咨阅典，出车迨辰选。饰徒映寒隰，翻绥临广甸。飒杳佩吴戈，参差腰夏箭。风旆舒复卷，云霞清似转。轻舞信徘徊，前歌且遥衍。秋原嘶代马，朱光浮楚练。虹壑写飞文，岩阿藻馀绚。发震岳灵从，扬旌水华变。凭高训武则，中天起遐眷。凤盖卷洪河，珠旗扫长汧。方待翠华举，远适瑶池宴。"
"六忆诗四首 其二","南北朝","沈约","忆坐时。点点罗帐前。或歌四五曲。或弄两三弦。笑时应无比。嗔时更可怜。"
"六忆诗四首 其四","南北朝","沈约","忆眠时。人眠强未眠。解罗不待劝。就枕更须牵。复恐傍人见。娇羞在烛前。"
"六忆诗四首 其一","南北朝","沈约","忆来时。灼灼上阶墀。勤勤叙别离。慊慊道相思。相看常不足。相见乃忘饥。"
"六忆诗四首 其三","南北朝","沈约","忆食时。临盘动容色。欲坐复羞坐。欲食复羞食。含哺如不饥。擎瓯似无力。"
"少年新婚为之咏诗","南北朝","沈约","山阴柳家女，莫言出田墅。丰容好姿颜，便僻工言语。腰肢既软弱，衣服亦华楚。红轮映早寒，画扇迎初暑。锦履并花纹，绣带同心苣。罗繻金薄厕，云鬓花钗举。我情已郁纡，何用表崎岖。托意眉间黛，申心口上朱。莫争三春价，坐丧千金躯。盈尺青铜镜，径寸合浦珠。无因达往意，欲寄双飞凫。裾开见玉趾，衫薄映凝肤。羞言赵飞燕，笑杀秦罗敷。白顾虽悴薄，冠盖耀城隅。高门列驺驾，广路从骊驹。何惭鹿卢剑，讵减府中趋。还家问乡里，讵堪持作夫。"
"日出东南隅行","南北朝","沈约","朝日出邯郸，照我丛台端。中有倾城艳，顾景织罗纨。延躯似纤约，遗视若回澜。瑶装映层绮，金服炫雕栾。幸有同匡好，西仕服秦官。宝剑垂玉贝，汗马饰金鞍。萦场类转雪，逸控写腾鸾。罗衣夕解带，玉钗暮垂冠。"
"长安有狭斜行","南北朝","沈约","青槐金陵陌，丹毂贵游士。方骖万乘巨，炫服千金子。咸阳不足称，临淄孰能拟。"
"长歌行","南北朝","沈约","连连舟壑改，微微市朝变。来功嗣往迹，莫武徂升彦。局涂顿远策，留欢恨奔箭。拊戚状惊澜，循休拟回电。岁去芳愿违，年来苦心荐。春貌既移红，秋林岂停茜。一位茂陵道，宁思柏梁宴。长戢兔园情，永别金华殿。声徽无惑简，丹青有馀绚。幽籥且未调，无使长歌倦。"
"长歌行","南北朝","沈约","春隰荑绿柳，寒墀积皓雪。依依往纪盈，霏霏来思结。思结缠岁晏，曾是掩初节。初节曾不掩，浮荣逐弦缺。弦缺更圆合，浮荣永沉灭。色随夏莲变，态与秋霜耋。道迫无异期，贤愚有同绝。衔恨岂云忘，天道无甄别。功名识所职，竹帛寻摧裂。生外苟难寻，坐为长叹设。"
"东武吟行","南北朝","沈约","天德深且旷，人世贱而浮。东枝才拂景，西壑已停辀。逝辞金门宠，去饮玉池流。霄辔一永矣，俗累从此休。"
"乐将殚恩未已应诏诗","南北朝","沈约","凄锵笙管遒，参差舞行乱。轻肩既屡举，长巾亦徐换。云鬓垂宝花，轻妆染微汗。群臣醉又饱，圣恩犹未半。"
"冬节后至丞相第诣世子车中作诗","南北朝","沈约","廉公失权势，门馆有虚盈。贵贱犹如此，况乃曲池平。高车尘未灭，珠履故馀声。宾阶绿钱满，客位紫苔生。谁当九原上，郁郁望佳城。"
"出重闱和傅昭诗","南北朝","沈约","鲁连扬一策，陈平出六奇。邯郸风雨散，白登烟雾维。排云出九地，陵定振五卮。"
"去东阳与吏民别诗","南北朝","沈约","微薄叨今幸，忝荷非昔期。唐风岂异世，钦明重在兹。饰骖去关辅，分竹入河淇。下车如昨日，曳组忽弥期。霜载凋秋草，风三动春旗。无以招卧辙，宁望后相思。"
"古意诗","南北朝","沈约","挟瑟丛台下，徙倚爱容光。伫立日已暮，戚戚苦人肠。露葵已堪摘，淇水未沾裳。锦衾无独暖，罗衣空自香。明月虽外照，宁知心内伤。"
"四时白纻歌五首 其四 冬白纻","南北朝","沈约","寒闺昼密罗幌垂，婉容丽色心相知。双去双还誓不移，长袖拂面为君施。"
"四时白纻歌五首 其五 夜白纻","南北朝","沈约","秦筝齐瑟燕赵女，一朝得意心相许。明月如规方袭予，夜长未央歌白纻。"
"四时白纻歌五首 其一 春白纻","南北朝","沈约","兰叶参差桃半红，飞芳舞縠戏春风。如娇如怨状不同，含笑流眄满堂中。翡翠群飞飞不息，愿在云间长比翼。佩服瑶草驻容色，舜日尧年欢无极。"
"四时白纻歌五首 其三 秋白纻","南北朝","沈约","白露欲凝草已黄，金管玉柱响洞房。双心一影俱回翔，吐情寄君君莫忘。"
"四时白纻歌五首 其二 夏白纻","南北朝","沈约","朱光灼烁照佳人，含情送意遥相亲。嫣然一转乱心神，非子之故欲谁因。"
"四城门诗","南北朝","沈约","六龙既惊轸，二鼠复驰光。衰龄难慎辅，暮质易凋伤。"
"正阳堂宴劳凯旋诗","南北朝","沈约","凯入同高宴，饮至均多祜。昔往歌采薇，今来欢杕杜。善战惟我皇，胜之不窥户。推毂授神谟，馀壮终能贾。浩荡金罍溢，周流玉觞傅。"
"白马篇","南北朝","沈约","白马紫金鞍，停镳过上兰。寄言狭斜子，讵知陇道难。赤坂途三折，龙堆路九盘。冰生肌里冷，风起骨中寒。功名志所急，日暮不遑餐。长驱入右地，轻举出楼兰。直去已垂涕，宁可望长安。匪期定远封，无羡轻车官。唯见恩义重，岂觉衣裳单。本持躯命答，幸遇身名完。"
"石塘濑听猿诗","南北朝","沈约","噭噭夜猿鸣，溶溶晨雾合。不知声远近，惟见山重沓。既欢东岭唱，复伫西岩答。"
"休沐寄怀诗","南北朝","沈约","虽云万重岭，所玩终一丘。阶墀幸自足，安事远遨游。临池清溽暑，开幌望高秋。园禽与时变，兰根应节抽。凭轩搴木末，垂堂对水周。紫箨开绿筱，白鸟映青畴。艾叶弥南浦，荷花绕北楼。送日隐层阁，引月入轻帱。爨熟寒蔬剪，宾来春蚁浮。来往既云勌，光景为谁留。"
"伤春诗","南北朝","沈约","弱草半抽黄，轻条未全绿。年芳被禁篽，烟华绕层曲。寒苔卷复舒，冬泉断方续。早花散凝金，初露泫成玉。"
"华山馆为国家营功德诗","南北朝","沈约","沐芳祷灵岳，稽首恭上玄。帝昔祈万寿，臣今请亿年。丹方缄洞府，河清时一传。锦书飞云字，玉简黄金编。"
"华阳先生登楼不复下赠呈诗","南北朝","沈约","侧闻上士说，尺木乃腾霄。云骈不展地，仙居多丽樵。卧待三芝秀，坐对百神朝。衔书必青鸟，佳客信龙镳。非止灵桃实，方见大椿凋。"
"团扇歌二首 其二","南北朝","沈约","团扇复团扇，持许自障面。憔悴无复理，羞与郎相见。"
"团扇歌二首 其一","南北朝","沈约","青青林中竹，可作白团扇。动摇玉郎手，因风托方便。"
"早发定山诗","南北朝","沈约","夙龄爱远壑，晚莅见奇山。标峰彩虹外，置岭白云间。倾壁忽斜竖，绝顶复孤圆。归海流漫漫，出浦水溅溅。野棠开未落，山樱发欲然。忘归属兰杜，怀禄寄芳荃。眷言采三秀，徘徊望九仙。"
"早行逢故人车中为赠诗","南北朝","沈约","残朱犹暧暧，馀粉尚霏霏。昨宵何处宿，今晨拂露归。"
"有所思","南北朝","沈约","西征登陇首，东望不见家。关树抽紫叶，塞草发青芽。昆明当欲满，蒲萄应作花。流泪对汉使，因书寄狭邪。"
"江南曲","南北朝","沈约","棹歌发江潭，采莲渡湘南。宜须闲隐处，舟浦予自谙。罗衣织成带，堕马碧玉篸。但令舟楫渡，宁计路崭嵌。"
"江南弄四首 其三 阳春曲","南北朝","沈约","杨柳垂地燕差池。缄情忍思落容仪。弦伤曲怨心自知。心自知。人不见。动罗裙。拂珠殿。"
"江南弄四首 其一 赵瑟曲","南北朝","沈约","邯郸奇弄出文梓。萦弦急调切流徵。玄鹤徘徊白云起。白云起。郁披香。离复合。曲未央。"
"江南弄四首 其四 朝云曲","南北朝","沈约","阳台氤氲多异色。巫山高高上无极。云来云去常不息。常不息。梦来游。极万世。度千秋。"
"江蓠生幽渚","南北朝","沈约","泽兰被荒径，孤芳岂自通。幸逢瑶池旷，得与金芝丛。朝承紫台露，夕润绿池风。既美修嫭女，复悦繁华童。夙昔玉霜满，旦暮翠条空。叶飘储胥右，芳歇露寒东。纪化尚盈昃，俗志信?隆。财殚交易绝，华落爱难终。所惜改欢眄，岂恨逐征蓬。愿回昭阳景，持照长门宫。"
"行园诗","南北朝","沈约","寒瓜方卧垄，秋菰亦满陂。紫茄纷烂熳，绿芋郁参差。初菘向堪把，时韭日离离。高梨有繁实，何减万年枝。荒渠集野雁，安用昆明池。"
"西地梨诗","南北朝","沈约","列茂河阳苑，蓄紫滥觞隈。翻黄秋沃若，落素春徘徊。"
"贞女引","南北朝","沈约","贞女信无矫，傍邻也见疑。轻生本非惜，贱躯良足悲。传芳托嘉树，弦歌寄好词。"
"齐讴行","南北朝","沈约","东秦称右地，川隰固夷昶。层峰驾苍云，浊河流素壤。青丘良杳郁，雪宫信疏敞。王佐改殷命，霸功缪周网。"
"初春诗","南北朝","沈约","扶道觅阳春，相将共携手。草色犹自腓，林中都未有。无事逐梅花，空教信杨柳。且复归去来，含情寄杯酒。"
"别范安成诗","南北朝","沈约","生平少年日，分手易前期。及尔同衰暮，非复别离时。勿言一樽酒，明日难重持。梦中不识路，何以慰相思。"
"却东西门行","南北朝","沈约","驱马城西阿，遥眺想京阙。望极烟原尽，地远山河没。摇装非短晨，还歌岂明发。修服怅边羁，瞻途眇乡谒。驰盖转徂龙，回星引奔月。乐去哀镜满，悲来壮心歇。岁华委徂貌，年霜移暮发。辰物久侵晏，征思坐沦越。清氛掩行梦，忧原荡瀛渤。一念起关山，千里顾丘窟。"
"君子有所思行","南北朝","沈约","晨策终南首，顾望咸阳川。戚里溯层阙，甲馆负崇轩。复途希紫阁，重台拟望仙。巴姬幽兰奏，郑女阳春弦。共矜红颜日，俱忘白发年。寂寥茂陵宅，照曜未央蝉。无以五鼎盛，顾嗤三经玄。"
"君子行","南北朝","沈约","良御惑燕楚，妙察乱渑淄。堤倾由漏壤，垣隙自危基。嚣途或妄践，党议勿轻持。"
"听蝉鸣应诏诗","南北朝","沈约","轻生宅园篽，复得栖嘉树。岂敢擅洪枝，轻条遭所遇。叶密形易扬，风回响难住。"
"园橘诗","南北朝","沈约","绿叶迎露滋，朱苞待霜润。但令入玉柈，金衣非所吝。"
"应王中丞思远咏月诗","南北朝","沈约","月华临静夜，夜静灭氛埃。方晖竟户入，圆影隙中来。高楼切思妇，西园游上才。网轩映珠缀，应门照绿苔。洞房殊未晓，清光信悠哉。"
"怀旧诗九首 其四 伤王谌","南北朝","沈约","长史体閒任，坦荡无外求。持身非诡遇，应物有虚舟。心从朋好尽，形为欢宴留。欢宴未终毕，零落委山丘。"
"怀旧诗九首 其一 伤王融","南北朝","沈约","元长秉奇调，弱冠慕前踪。眷言怀祖武，一篑望成峰。途艰行易跌，命舛志难逢。折风落迅羽，流恨满青松。"
"怀旧诗九首 其七 伤韦景猷","南北朝","沈约","韦叟识前载，博物备戎华。税骖止营校，沦迹委泥沙。始知庸听局，方悟大音赊。"
"怀旧诗九首 其八 伤刘沨","南北朝","沈约","处和无近累，天然有胜质。萧瑟负高情，耿介怀秋实。义贵良为重，兰摧非所恤。一罢平生言，宁知携手日。"
"怀旧诗九首 其六 伤李圭之","南北朝","沈约","少府怀贞节，忘躯济所奉。吏道勤不息，繁文长自拥。既阙优孟歌，身没谁为宠。"
"怀旧诗九首 其九 伤胡谐之","南北朝","沈约","豫州怀风范，绰然标雅度。处约志不渝，接广情无忤。颉颃事刀笔，纷纶递朱素。美志同山阿，浮年迫朝露。"
"怀旧诗九首 其三 伤庾杲之","南北朝","沈约","右率馥时誉，秀出冠朋僚。耸兹千仞气，振此百寻条。蕴藉含文雅，散朗溢风飙。楸槚今已合，容范尚昭昭。"
"怀旧诗九首 其二 伤谢朓","南北朝","沈约","吏部信才杰，文锋振奇响。调与金石谐，思逐风云上。岂言陵霜质，忽随人事往。尺璧尔何冤，一旦同丘壤。"
"怀旧诗九首 其五 伤虞炎","南北朝","沈约","东南既擅美，洛阳复称才。携手同欢宴，比迹共游陪。事随短秀落，言归长夜台。"
"拟青青河畔草","南北朝","沈约","漠漠床上尘，心中忆故人。故人不可忆，中夜长叹息。叹息想容仪，不言长别离。别离稍已久，空床寄杯酒。"
"泛永康江诗","南北朝","沈约","长枝萌紫叶，清源泛绿苔。山光浮水至，春色犯寒来。临睨信永矣，望美暧悠哉。寄言幽闺妾，罗袖勿空裁。"
"芳树","南北朝","沈约","发萼九华隈，开跗寒露侧。氤氲非一香，参差多异色。宿昔寒飙举，摧残不可识。霜雪交横至，对之长叹息。"
"赤松涧诗","南北朝","沈约","松子排烟去，英灵眇难测。惟有清涧流，潺湲终不息。神丹在兹化，云軿于此陟。愿受金液方，片言生羽翼。渴就华池饮，饥向朝霞食。何时当来还，延伫青岩侧。"
"还园宅奉酬华阳先生诗","南北朝","沈约","早欲寻名山，期待婚嫁毕。二事虽云已，此外复非一。忽闻龙图至，仍睹荣光溢。副朝首八元，开壤赋千室。冠缨曾弗露，风雨未尝栉。鸣玉响洞门，金蝉映朝日。惭无小人报，徒叨令尹秩。岂忘平生怀，靡盬不遑恤。"
"饮马长城窟","南北朝","沈约","介马渡龙堆，途萦马屡回。前访昌海驿，杂种寇轮台。旌幕卷烟雨，徒御犯冰埃。"
"麦李诗","南北朝","沈约","青玉冠西海，碧石弥外区。化为中园实，其下成路衢。在先良足贵，因小邈难逾。色润房陵缥，味夺寒水朱。摘持欲以献，尚食且踟蹰。"
"侍皇太子释奠宴诗","南北朝","沈约","尊学尚矣，道亦遐哉。启图观秘，辟苑兴才。事高东序，义迈云台。峨峨德傅，灼灼英台。复礼曲台，反乐宣榭。阙文内举，輶轩外驾。结朋千里，从师百舍。坠典必修，阙祀咸荐。回鸾献爵，摐金委奠。肆士辨仪，胥人掌县。仿佛神踪，徘徊灵眷。"
"侍宴乐游苑饯吕僧珍应诏诗","南北朝","沈约","丹浦非乐战，负重切君临。我皇秉至德，忘己用尧心。悯兹区宇内，鱼鸟失飞沈。推毂二崤道，扬旆九河阴。超乘尽三属，选士皆百金。戎车出细柳，饯席遵上林。命师诛后服，授律缓前禽。函轘方解带，峣武稍披襟。伐罪芒山曲，吊民伊水浔。将陪告成礼，待此未抽簪。"
"侍宴乐游苑饯徐州刺史应诏诗","南北朝","沈约","沃若动龙骖，参差凝凤管。金塘草未合，玉池泉将满。"
"侍宴咏反舌诗","南北朝","沈约","假容不足观，遗音犹可荐。幸蒙乔树恩，得以闻高殿。"
"侍宴谢朏宅饯东归应诏诗","南北朝","沈约","皇情怅东■，羽旆拂南廛。夏云清朝景，秋风扬早蝉。饮和陪下席，论道光上筵。"
"侍游方山应诏诗","南北朝","沈约","清汉夜昭皙，扶桑晓陆离。发歌摐阳下，建羽朝夕池。摐金浮水若，耸跸诏山祗。一沾九霄露，藜藿终自知。"
"和王卫军解讲诗","南北朝","沈约","妙轮辍往驾，宝树未开音。甘露为谁演，得一标道心。眇眇玄涂旷，高义总成林。七花屏尘相，八解濯芳襟。"
"和王中书德充咏白云诗","南北朝","沈约","白云自帝乡，氛氲屡回没。蔽亏昆山树，含吐瑶台月。秋风西北起，飘我过城阙。城阙已参差，白云复离离。皎洁在天汉，倒影入华池。将过丹丘野，时至碧林垂。九重迎飞燕，万里送翔螭。"
"和左丞庾杲之移病诗","南北朝","沈约","岁暮岂云聊，参差忧与疾。匪浣孰能赐，持身固无述。握兰空盈把，待漏终不溢。嚣喧满眼前，簿领纷盈膝。安用谈天辩，徒劳梦赐笔。挂冠若东都，山林宁复出。"
"和刘中书仙诗二首 其二","南北朝","沈约","殊庭不可及，风熛多异色。霞衣不待缝，云锦不须织。"
"和刘中书仙诗二首 其一","南北朝","沈约","清旦发玄洲，日暮宿丹丘。昆山西北映，流泉东南流。霓裳拂流电，云车委轻霰。峥嵘上不睹，寥廓下无见。"
"和刘雍州绘博山香炉诗","南北朝","沈约","范金诚可则，摛思必良工。凝芳自朱燎，先铸首山铜。瑰姿信岩崿，奇态实玲珑。峰嶝互相拒，岩岫杳无穷。赤松游其上，敛足御轻鸿。蛟螭盘其下，骧首盼层穹。岭侧多奇树，或孤或复丛。岩间有佚女，垂袂似含风。翚飞若未已，虎视郁馀雄。登山起重障，左右引丝桐。百和清夜吐，兰烟四面充。如彼崇朝气，触石绕华嵩。"
"和陆慧晓百姓名诗","南北朝","沈约","建都望淮海，树阙表衡稽。井干风云出，柏梁星汉齐。皇王临万宇，惠化覃黔黎。吉士服仁义，宿昔秉华圭。庸贤起幽谷，钦言非象犀。端委康国步，偃息召邦携。举政方分策，易纪粲金泥。伊余沐嘉幸，由是别园畦。曾微涓露答，光景遂云西。方随炼丹子，薄暮矫行迷。"
"和竟陵王抄书诗","南北朝","沈约","教微因弛辔，维峻属贞期。义乖良未远，斯文焕在兹。超河综绝礼，冠楚缀沦诗。披縢辨蠹册，酌醴访深疑。澄流黜往性，泛略引前滋。汉壁含遗篆，名山多逸词。绿编方委阁，素简日盈辎。空幸参鸳鹭，比秀恧琼芝。挹流既知广，复道还自嗤。"
"和竟陵王游仙诗二首 其一","南北朝","沈约","夭矫乘绛仙，螭衣方陆离。玉銮隐云雾，溶溶纷上驰。瑶台风不息，赤水正涟漪。峥嵘玄圃上，聊攀琼树枝。"
"和竟陵王游仙诗二首 其二","南北朝","沈约","朝止阊阖宫，暮宴清都阙。腾盖隐奔星，低銮避行月。九疑纷相从，虹旌乍升没。青鸟去复还，高唐云不歇。若华有馀照，淹留且晞发。"
"咏山榴诗","南北朝","沈约","灵园同佳称，幽山有奇质。停采久弥鲜，含华岂期实。长愿微名隐，无使孤株出。"
"咏甘蕉诗","南北朝","沈约","抽叶固盈丈，擢本信兼围。流甘掩椰实，弱缕冠絺衣。"
"咏竹火笼诗","南北朝","沈约","结根终南下，防露复披云。虽为九华扇，聊可涤炎氛。安能偶狐白，鹤夘织成文。覆持鸳鸯被，百和吐氛氲。忽为纤手用，岁暮待罗裙。"
"咏竹诗","南北朝","沈约","无人赏高节，徒自抱贞心。"
"咏竹槟榔盘诗","南北朝","沈约","梢风有劲质，柔用道非一。平织方以文，穹成圆且密。荐羞虽百品，所贵浮天实。幸承欢醑馀，宁辞嘉宴毕。"
"咏馀雪诗","南北朝","沈约","阴庭覆素芷，南阶褰绿葹。玉台新落构，青山已半亏。"
"咏帐诗","南北朝","沈约","甲帐垂和璧，螭云张桂宫。隋珠既吐曜，翠被复含风。"
"咏杜若诗","南北朝","沈约","生在穷绝地，岂与世相亲。不顾逢采撷，本欲芳幽人。"
"咏芙蓉诗","南北朝","沈约","微风摇紫叶，轻露拂朱房。中池所以绿，待我泛红光。"
"咏孤桐诗","南北朝","沈约","龙门百尺时，排云少孤立。分根荫玉池，欲待高鸾集。"
"咏青苔诗","南北朝","沈约","缘阶已漠漠，泛水复绵绵。微根如欲断，轻丝似更联。长风隐细草，深堂没绮钱。萦郁无人赠，葳蕤徒可怜。"
"咏桃诗","南北朝","沈约","风来吹叶动，风去畏花伤。红英已照灼，况复含日光。歌童暗理曲，游女夜缝裳。讵减当春泪，能断思人肠。"
"咏梧桐诗","南北朝","沈约","秋还遽已落，春晓犹未荑。微叶虽可贱，一剪或成圭。"
"咏梨应诏诗","南北朝","沈约","大谷来既重，岷山道又难。摧折非所吝，但令入玉盘。"
"咏笙诗","南北朝","沈约","彼美实枯枝，孤筱定参差。鹍鸡已啁哳，枣下复林离。本期王子宴，宁待洛滨吹。"
"咏菰诗","南北朝","沈约","结根布洲渚，垂叶满皋泽。匹彼露葵羹，可以留上客。"
"咏雪应令诗","南北朝","沈约","思鸟聚寒芦，苍云轸暮色。夜雪合且离，晓风惊复息。婵娟入绮窗，徘徊鹜情极。弱挂不胜枝，轻飞屡低翼。玉山聊可望，瑶池岂难即。"
"咏鹿葱诗","南北朝","沈约","野马不任骑。兔丝不任织。既非中野花。无堪麇麚食。"
"咏湖中雁诗","南北朝","沈约","白水满春塘，旅雁每回翔。唼流牵弱藻，敛翮带馀霜。群浮动轻浪，单泛逐孤光。悬飞竟不下，乱起未成行。刷羽同摇漾，一举还故乡。"
"咏筝诗","南北朝","沈约","秦筝吐绝调，玉柱扬清曲。弦依高张断，声随妙指续。徒闻音绕梁，宁知颜如玉。"
"咏新荷应诏诗","南北朝","沈约","勿言草卉贱，幸宅天池中。微根才出浪，短干未摇风。宁知寸心里，蓄紫复含红。"
"咏篪诗","南北朝","沈约","江南箫管地，妙响发孙枝。殷勤寄玉指，含情举复垂。雕梁再三绕，轻尘四五移。曲中有深意，丹诚君讵知。"
"咏檐前竹诗","南北朝","沈约","萌开箨已垂，结叶始成枝。繁荫上蓊茸，促节下离离。风动露滴沥，月照影参差。得生君户牖，不愿夹华池。"
"夜夜曲","南北朝","沈约","河汉纵且横，北斗横复直。星汉空如此，宁知心有忆。孤灯暧不明，寒机晓犹织。零泪向谁道，鸡鸣徒叹息。"
"夜夜曲","南北朝","沈约","北斗阑干去，夜夜心独伤。月辉横射枕，灯光半隐床。"
"奉华阳王外兵诗","南北朝","沈约","餐玉驻年龄，吞霞反容质。眇识青丘树，回见扶桑日。烂熳蜃云舒，嵚崟山海出。"
"奉和竟陵王经刘瓛墓诗","南北朝","沈约","表闾钦逸轨，轼墓礼真魂。化涂终眇默，神理暧犹存。尘经未辍幌，高衡已委门。日芜子云舍，徒望董生园。华阴无遗布，楚席有灵樽。玄泉倘能慰，长夜且勿论。"
"奉和竟陵王药名诗","南北朝","沈约","丹草秀朱翘，重台架危岊。木兰露易饮，射干枝可结。阳隰采辛夷，寒山望积雪。玉泉亟周流，云华乍明灭。合欢叶暮卷，爵林声夜切。垂景迫连桑，思仙慕云埒。荆实剖丹瓶，龙刍汗奔血。照握乃夜光，盈车非玉屑。细柳空葳蕤，水萍终委绝。黄符若可挹，长生永昭皙。"
"奉和竟陵王郡县名诗","南北朝","沈约","西都富轩冕，南宫溢才彦。高阙连朱雉，方渠渐游殿。广川肆河济，长岑绕崤汧。曲梁济危渚，平皋骋悠眄。清渊皎澄彻，曾山郁葱茜。阳泉濯春藻，阴丘聚寒霰。西华不可留，东光促奔箭。望都游子怀，临戎征马倦。既豫平台集，复齿南皮宴。一窥长安城，羞言杜陵掾。"
"玩庭柳诗","南北朝","沈约","轻阴拂建章，夹道连未央。因风结复解，沾露柔且长。楚妃思欲绝，班女泪成行。游人未应去，为此还故乡。"
"直学省愁卧诗","南北朝","沈约","秋风吹广陌，萧瑟入南闱。愁人掩轩卧，高窗时动扉。虚馆清阴满，神宇暧微微。网虫垂户织，夕鸟傍檐飞。缨佩空为忝，江海事多违。山中有桂树，岁暮可言归。"
"细言应令诗","南北朝","沈约","开馆尺棰馀，筑榭微尘里。蜗角列州县，毫端建朝市。"
"织女赠牵牛诗","南北朝","沈约","红妆与明镜，二物本相亲。用持施点画，不照离居人。往秋虽一照，一照复还尘。尘生不复拂，蓬首对河津。冬夜寒如此，宁遽道阳春。初商忽云至，暂得奉衣巾。施衿已成故，每聚忽如新。"
"钓竿","南北朝","沈约","桂舟既容与，绿浦复回纡。轻丝动弱芰，微楫起单凫。扣舷忘日暮，卒岁以为娱。"
"饯谢文学离夜诗","南北朝","沈约","汉池水如带，巫山云似盖。瀄汩背吴潮，潺湲横楚濑。一望沮漳水，宁思江海会。以我径寸心，从君千里外。"
"临高台","南北朝","沈约","高台不可望，望远使人愁。连山无断绝，河水复悠悠。所思竟何在，洛阳南陌头。可望不可见，何用解人忧。"
"临碣石","南北朝","沈约","碣石送返潮，登罘礼朝日。溟涨无端倪，山岛互崇崒。骥老心未穷，酬恩岂终毕。"
"前缓声歌","南北朝","沈约","羽人广宵宴，帐集瑶池东。开霞泛彩霭，澄雾迎香风。龙驾出黄苑，帝服起河宫。九疑轥烟雨，三山驭螭鸿。玉銮乃排月，瑶軷信凌空。神行烛玄漠，帝旆委曾虹。箫歌美嬴女，笙吹悦姬童。琼浆且未洽，羽辔已腾空。息凤曾城曲，灭景清都中。隆佑集皇代，委祚溢华嵩。"
"庭雨应诏诗","南北朝","沈约","出空宁可图，入庭倍难赋。非烟复非云，如丝复如雾。霢霂裁欲垂，霏微不能注。虽无千金质，聊为一辰趣。"
"怨歌行","南北朝","沈约","时屯宁易犯，俗险信难群。坎坛元淑赋，顿挫敬通文。遽沦班姬宠，夙窆贾生坟。短俗同如此，长叹何足云。"
"春咏诗","南北朝","沈约","杨柳乱如丝，绮罗不自持。春草黄复绿，客心伤此时。青苔已结洧，碧水复盈淇。日华照赵瑟，风色动燕姬。襟前万行泪，故是一相思。"
"昭君辞","南北朝","沈约","朝发披香殿，夕济汾阴河。于兹怀九逝，自此敛双蛾。沾妆疑湛露，绕臆状流波。日见奔沙起，稍觉转蓬多。胡风犯肌骨，非直伤绮罗。衔涕试南望，关山郁嵯峨。始作阳春曲，终成苦寒歌。惟有三五夜，明月暂经过。"
"洛阳道","南北朝","沈约","洛阳大道中，佳丽实无比。燕裙傍日开，赵带随风靡。领上蒲萄绣，腰中合欢绮。佳人殊未来，薄暮空徙倚。"
"相逢狭路间","南北朝","沈约","相逢洛阳道，击声流水车。路逢轻薄子，伫立问君家。君家诚易知，易知复易忆。龙马满街衢，飞盖交门侧。大子万户侯，中子飞而食。小子始从官，朝夕温省直。三子俱入门，赫奕多羽翼。若若青组纡，烟烟金铛色。大妇绕梁歌，中妇回文织。小妇独无事，闭门聊且即。绿绮试一弹，玄鹤方鼓翼。"
"秋夜诗","南北朝","沈约","月落宵向分，紫烟郁氛氲。曀曀萤入雾，离离雁出云。巴童暗理瑟，汉女夜缝裙。新知乐如是，久要讵相闻。"
"秋晨羁怨望海思归诗","南北朝","沈约","分空临澥雾，披远望沧流。八桂暧如画，三桑眇若浮。烟极希丹水，月远望青丘。"
"送别友人诗","南北朝","沈约","君东我亦西，衔悲涕如霰。浮云一南北，何由展言宴。方作异乡人，赠子同心扇。遥裔发海鸿，连翻出檐燕。春秋更去来，参差不相见。"
"效古诗","南北朝","沈约","可怜桂树枝，单雄忆故雌。岁暮异栖宿，春至犹别离。山河隔长路，路远绝容仪。岂云无可匹，寸心终不移。"
"留真人东山还诗","南北朝","沈约","连峰竟无已，积翠远微微。寥戾野风急，芸黄秋草腓。我来岁云暮，于此怅怀归。霜雪方共下，宁止露沾衣。待余两岐秀，去去掩柴扉。"
"宿东园诗","南北朝","沈约","陈王斗鸡道，安仁采樵路。东郊岂异昔，聊可閒余步。野径既盘纡，荒阡亦交互。槿篱疏复密，荆扉新且故。树顶鸣风飙，草根积霜露。惊麇去不息，征鸟时相顾。茅栋啸愁鸱，平冈走寒兔。夕阴带层阜，长烟引轻素。飞光忽我遒，岂止岁云暮。若蒙西山药，颓龄倘能度。"
"悼亡诗","南北朝","沈约","去秋三五月，今秋还照梁。今春兰蕙草，来春复吐芳。悲哉人道异，一谢永销亡。帘屏既毁撤，帷席更施张。游尘掩虚座，孤帐覆空床。万事无不尽，徒令存者伤。"
"梁三朝雅乐歌十九首 其六 介雅","南北朝","沈约","百福四象初，万寿三元始。拜献惟衮职，同心协卿士。北极永无穷，南山何足拟。"
"梁三朝雅乐歌十九首 其七","南北朝","沈约","寿随百礼洽，庆与三朝升。惟皇集繁祉，景福互相仍。申锡永无遗，穰简必来应。"
"梁三朝雅乐歌十九首 其八","南北朝","沈约","百味既含馨，六饮莫能尚。玉罍信湛湛，金卮颇摇漾。敬举发天和，祥祉流嘉贶。"
"梁三朝雅乐歌十九首 其一 俊雅","南北朝","沈约","设官分职，髦俊攸俟。髦俊伊何，贵德尚齿。唐乂咸事，周宁多士。区区卫国，犹赖君子。汉之得人，帝猷乃理。"
"梁三朝雅乐歌十九首 其二","南北朝","沈约","开我八袭，辟我九重。珩佩流响，缨绂有容。衮衣前迈，列辟云从。义兼东序，事美西雍。分阶等肃，异列齐恭。"
"梁三朝雅乐歌十九首 其三","南北朝","沈约","重列北上，分庭异陛。百司扬职，九宾相礼。齐宋舅甥，鲁卫兄弟。思皇蔼蔼，群龙济济。我有嘉宾，实惟恺悌。"
"梁三朝雅乐歌十九首 其四 胤雅","南北朝","沈约","自昔殷代，哲王迭有。降及周成，惟器是守。上天乃眷，大梁既受。灼灼重明，仰承元首。体乾作贰，命服斯九。置保置师，居前居后。前星比耀，克隆万寿。"
"梁三朝雅乐歌十九首 其五 寅雅","南北朝","沈约","礼莫违，乐具举。延藩辟，朝帝所。执桓蒲，列齐莒。垂衮毳，纷容与。升有仪，降有序。齐簪绂，忘笑语。始矜严，终酣醑。"
"梁三朝雅乐歌十九首 其十七 雍雅","南北朝","沈约","明明在上，其仪有序。终事靡愆，收铏撤俎。乃升乃降，和乐备举。天德莫违，人谋是与。敬行礼达，兹焉燕语。"
"梁三朝雅乐歌十九首 其十八","南北朝","沈约","我馂惟阜，我肴孔庶。嘉味既充，食旨斯饫。属厌无爽，冲和在御。击壤齐欢，怀生等豫。烝庶乃粒，实由仁恕。"
"梁三朝雅乐歌十九首 其十九","南北朝","沈约","百司警列，皇在在陛。既饫且醑，卒食成礼。其容穆穆，其仪济济。凡百庶僚，莫不恺悌。奄有万国，抑由天启。"
"梁三朝雅乐歌十九首 其九 需雅","南北朝","沈约","实体平心待和味。庶羞百品多为贵。或鼎或鼒宣九沸。楚桂胡盐芼芳卉。加笾列俎雕且蔚。"
"梁三朝雅乐歌十九首 其十","南北朝","沈约","五味九变兼六和。令芳甘旨庶且多。三危之露九期禾。圆案方丈粲星罗。皇举斯乐同山河。"
"梁三朝雅乐歌十九首 其十一","南北朝","沈约","九州上腴非一族。玄芝碧树寿华木。终朝采之不盈掬。用拂腥膻和九谷。既甘且饫致遐福。"
"梁三朝雅乐歌十九首 其十二","南北朝","沈约","人欲所大味为先。兴和尽敬咸在旃。碧鳞朱尾献嘉鲜。红毛绿翼坠轻翾。臣拜稽首万斯年。"
"梁三朝雅乐歌十九首 其十三","南北朝","沈约","击钟以俟惟大国。况乃御天流至德。侑食斯举扬盛则。其礼不愆仪不忒。风猷所被深且塞。"
"梁三朝雅乐歌十九首 其十四","南北朝","沈约","膳夫奉职献芳滋。不麛不夭咸以时。调甘适苦别渑淄。其德不爽受福厘。于焉逸豫永无期。"
"梁三朝雅乐歌十九首 其十五","南北朝","沈约","备味斯飨惟至圣。咸降人神礼为盛。或风或雅流歌咏。负鼎言归启殷命。悠悠四海同兹庆。"
"梁三朝雅乐歌十九首 其十六","南北朝","沈约","道我六穗罗八珍。洪鼎自爨匪劳薪。荆包海物必来陈。滑甘滫?味和神。以斯至德被无垠。"
"梁大壮大观舞歌二首 其一 大壮舞歌","南北朝","沈约","高高在上，实爱斯人。眷求圣德，大拯彝伦。率土方燎，如火在薪。惵惵黔首，暮不及晨。朱光启耀，兆发穹旻。我皇郁起，龙跃汉津。言届牧野，电激雷震。阙巩之甲，彭濮之人。或貔或武，漂杵浮轮。我邦虽旧，其命维新。六伐乃止，七德必陈。君临万国，遂抚八寅。"
"梁大壮大观舞歌二首 其二 大观舞歌","南北朝","沈约","皇矣帝烈，大哉兴圣。奄有四方，受天明命。居上不怠，临下惟敬。举无愆则，动无失正。物从其本，人遂其性。昭播九功，肃齐八柄。宽以惠下，德以为政。三趾晨仪，重轮夕映。栈壑忘阻，梯山匪夐。如曰有恒，与天无竟。载陈金石，式流舞咏。咸英韶夏，于兹比盛。"
"梁小庙乐歌二首 其二 登歌","南北朝","沈约","光流者远，礼贵弥申。嘉飨云备，盛典必陈。追养自本，立爱惟亲。皇情乃慕，帝服来尊。驾齐六辔，旗耀三辰。感兹霜露，事彼冬春。以斯孝德，永被烝民。"
"梁小庙乐歌二首 其一 舞歌","南北朝","沈约","閟宫肃肃，清庙济济。于穆夫人，固天攸启。祚我梁德，膺斯盛礼。文㮰达向，重檐丹陛。饰我俎彝，洁我粢盛。躬事奠飨，推尊尽敬。悠悠万国，具承兹庆。大孝追远，兆庶攸咏。"
"梁北郊登歌二首 其一","南北朝","沈约","方坛既塪，地只已出。盛典弗愆，群望咸秩。乃升乃献，敬成礼卒。灵降无兆，神飨载谧。允矣嘉祚，其升如日。"
"梁北郊登歌二首 其二","南北朝","沈约","至哉坤元，实惟厚载。躬兹奠飨，诚交显晦。或升或降，摇珠动佩。德表成物，庆流皇代。纯虾不愆，祺福是赉。"
"梁甫吟","南北朝","沈约","龙驾有驰策，日御不停阴。星龠亟回变，气化坐盈侵。寒光稍眇眇，秋塞日沉沉。高窗仄馀火，倾河驾腾参。飙风折暮草，惊箨霣层林。时云霭空远，渊水结清深。奔枢岂易纽，珠庭不可临。怀仁每多意，履顺孰能禁。露清一唯促，缓志且移心。哀歌步梁甫，叹绝有遗音。"
"梁宗庙歌七首 其一","南北朝","沈约","功高礼洽，德尊乐备。三献具举，百司在位。诚敬罔愆，幽明同致。茫茫亿兆，无思不遂。盖之如天，容之如地。"
"梁宗庙歌七首 其二","南北朝","沈约","殷兆玉筐，周始邠王。于赫文祖，基我大梁。肇土七十，奄有四方。帝轩百祀，人思未忘。永言圣烈，祚我无疆。"
"梁宗庙歌七首 其三","南北朝","沈约","有夏多罪，殷人涂炭。四海倒悬，十室思乱。自天命我，歼凶殄难。既跃乃飞，言登天汉。爰享爰格，福禄攸赞。"
"梁宗庙歌七首 其四","南北朝","沈约","牺象既饰，罍俎斯具。我郁载馨，黄流乃注。峨峨卿士，骏奔是务。佩上鸣阶，缨还拂树。悠悠亿兆，天临日煦。"
"梁宗庙歌七首 其五","南北朝","沈约","猗与至德，光被黔首。铸镕苍昊，甄陶区有。恪恭三献，对扬万寿。比屋可封，含生无咎。匪徒七百，天长地久。"
"梁宗庙歌七首 其六","南北朝","沈约","有命自天，于皇后帝。悠悠四海，莫不来祭。繁祉具膺，八神耸卫。福至有兆，庆来无际。播此馀休，于彼荒裔。"
"梁宗庙歌七首 其七","南北朝","沈约","祀典昭洁，我礼莫违。八簋充室，六龙解騑。神宫肃肃，灵寝微微。嘉荐既飨，景福攸归。至德光被，洪祚载辉。"
"梁明堂登歌五首 其四 歌白帝辞","南北朝","沈约","神在秋方，帝居西皓。允兹金德，裁成万宝。鸿来雀化，参见火斜。幕无玄鸟，菊有黄华。载列笙磬，式陈彝俎。灵罔常怀，惟德是与。"
"梁明堂登歌五首 其二 歌赤帝辞","南北朝","沈约","炎光在离，火为威德。执礼昭训，持衡受则。靡草既凋，温风以至。嘉荐惟旅，时羞孔备。齐缇在堂，笙镛在下。匪惟七百，无绝终始。"
"梁明堂登歌五首 其一 歌青帝辞","南北朝","沈约","帝居在震，龙德司春。开元布泽，含和尚仁。群居既散，岁云阳止。饬农分地，民粒惟始。雕梁绣栱，丹楹玉墀。灵威以降，百福来绥。"
"梁明堂登歌五首 其三 歌黄帝辞","南北朝","沈约","郁彼中坛，含灵阐化。回环气象，轮无辍驾。布德焉在，四序将收。音宫数五，饭稷骖骝。宅屏居中，旁临外宇。升为帝尊，降为神主。"
"梁明堂登歌五首 其五 歌黑帝辞","南北朝","沈约","德盛乎水，玄冥纪节。阴降阳腾，气凝象閟。司智莅坎，驾铁衣玄。祈寒拆地，晷度回天。悠悠四海，骏奔奉职。祚我无疆，永隆民极。"
"梁南郊登歌诗二首 其一","南北朝","沈约","暾既明，礼告成。惟圣祖，主上灵。爵已献，罍又盈。息羽龠，展歌声。僾如在，结皇情。"
"梁南郊登歌诗二首 其二","南北朝","沈约","礼容盛，尊俎列。玄酒陈，陶匏设。献清酒，致虔洁。王既升，乐已阕。降苍昊，垂芳烈。"
"梁雅乐歌六首 其一 皇雅","南北朝","沈约","帝德实广运，车书靡不宾。执瑁朝群后，垂旒御百神。八荒重译至，万国婉来亲。"
"梁雅乐歌六首 其二","南北朝","沈约","华盖拂紫微，勾陈绕太一。容裔被缇组，参差罗䍐毕。星回昭以烂，天行徐且谧。"
"梁雅乐歌六首 其三","南北朝","沈约","清跸朝万㝢，端冕临正阳。青絇黄金繶，衮衣文绣裳。既散华虫采，复流日月光。"
"梁雅乐歌六首 其四 涤雅","南北朝","沈约","将修盛礼，其仪孔炽。有腯斯牲，国门是置。不黎不㾞，靡愆靡忌。呈肌献体，永言昭事。俯休皇德，仰绥灵志。百福具膺，嘉祥允洎。骏奔伊在，庆覃遐嗣。"
"梁雅乐歌六首 其五 牷雅","南北朝","沈约","反本兴敬，复古昭诚。礼容宿设，祀事孔明。华俎待献，崇碑丽牲。充哉茧握，肃矣簪缨。其膋既启，我豆既盈。庖丁游刃，葛卢验声。多祉攸集，景福来并。"
"献雅","南北朝","沈约","神宫肃肃，天仪穆穆。礼献既同，膺兹厘福。我有馨明，无愧史祝。"
"禋雅 其一","南北朝","沈约","紫宫昭焕，太乙微玄。降临下土，尊高上天。载陈圭币，式备牲牷。云箛清引，栒虡高悬。俯昭象物，仰致高烟。肃彼灵祉，咸达皇虔。"
"禋雅 其二","南北朝","沈约","盛乐斯举，协徵调宫。灵飨庆洽，祉积化融。八变有序，三献已终。坎牲瘗玉，酬德报功。振垂成吕，投壤生风。道无虚致，事由感通。于皇盛烈，比祚华嵩。"
"梁雅乐歌六首 其六 諴雅","南北朝","沈约","怀忽慌，瞻浩荡。尽诚洁，致虔想。出杳冥，降无象。皇情肃，具僚仰。人礼盛，神途敞。僾明灵，申敬享。感苍极，洞玄象。"
"梁雅乐歌六首 其七 諴雅","南北朝","沈约","地德溥，昆丘峻。扬羽翟，鼓应朄。出尊祗，展诚信。招海渎，罗岳镇。惟福祉，咸昭晋。"
"梁雅乐歌六首 其八 諴雅","南北朝","沈约","我有明德，馨非稷黍。牲玉孔备，嘉荐惟旅。金悬宿设，和乐具举。礼达幽明，敬行尊俎。钟鼓云送，遐福是与。"
"梁鼓吹曲十二首 其十一 于穆","南北朝","沈约","于穆君臣。君臣和以肃。关王道。定天保。乐均灵囿。宴同在镐。前庭悬鼓钟。左右列笙镛。缨佩俯仰。有则修礼容。翔振鹭。骋群龙。隆周何足拟。远与唐比踪。"
"梁鼓吹曲十二首 其一 木纪谢","南北朝","沈约","木纪谢，火运昌。炳南陆，耀炎光。民去癸，鼎归梁。鲛鱼出，庆云翔。韊五帝，轶三王。德无外，化溥将。仁荡荡，义汤汤。浸金石，达昊苍。横四海，被八荒。舞干戚，垂衣裳。对天眷，坐岩廊。胤有锡，祚无疆。风教远，礼容盛。感人神，宣舞咏。降繁祉，延嘉庆。"
"梁鼓吹曲十二首 其六 汉东流","南北朝","沈约","汉东流。江之汭。逆徒蜂聚。旌旗纷蔽。仰震威灵。乘高骋锐。至仁解网。穷鸟入怀。因此龙跃。言登泰阶。"
"梁鼓吹曲十二首 其九 石首局","南北朝","沈约","石首局，北墉墐。新堞严，东垒峻。共表里，遥相镇。矢未飞，鼓方振。竞衔璧，并舆榇。酒池扰，象廊震。同伐谋，兼善陈。辟应和，扫煨烬。剪庶恶，靡馀胤。"
"梁鼓吹曲十二首 其五 忱威","南北朝","沈约","忱威授律命苍兕。言薄加湖灌秋水。回澜瀄汩泛增雉。争河投岸掬盈指。犯刃婴戈洞流矢。资此威烈齐文轨。"
"梁鼓吹曲十二首 其八 昏主恣淫慝","南北朝","沈约","昏主恣淫慝，皆曰自昌盛。上仁矜亿兆，誓师为请命。既齐丹浦战，又符甲子辰。龛难伐有罪，伐罪吊斯民。悠悠亿万姓，于此睹阳春。"
"梁鼓吹曲十二首 其二 贤首山","南北朝","沈约","贤首山。险而峻。乘岘凭临胡阵。骋奇谋。奋卒徒。断白马。塞飞狐。殪日逐。歼骨都。刃谷蠡。馘林胡。草既润。原亦涂。轮无反。幕有乌。扫残孽。震戎逋。扬凯奏。展欢酺。咏杕杜。旋京吴。"
"梁鼓吹曲十二首 其三 桐柏山","南北朝","沈约","桐柏山。淮之首。肇基帝迹。遂光区有。大震边关。殪獯丑。农既劝。民惟阜。穗充庭。稼盈亩。迨嘉辰。?芳糗。纳寒场。为春酒。昭景福。介眉寿。天斯长。地斯久。化无极。功无朽。"
"梁鼓吹曲十二首 其十二 惟大梁","南北朝","沈约","惟大梁。开运。受箓。膺图。君八极。冠带被五都。四海并和会。排阙款塞无异涂。"
"梁鼓吹曲十二首 其十 期运集","南北朝","沈约","期运集。惟皇膺宝符。龙跃清汉渚。凤起方城隅。讴歌共适夏。狱讼两违朱。二仪启嘉祚。千载犹旦暮。舞蹈流帝功。金玉昭王度。"
"梁鼓吹曲十二首 其四 道亡","南北朝","沈约","道亡数极归永元。悠悠兆庶尽含冤。沈河莫极皆无安。赴海谁授矫龙翰。自樊汉仙波流水清且澜。救此倒悬拯涂炭。誓师刘旅赫灵断。率兹八百驱十乱。登我圣明去多难。长夜杳冥忽云旦。"
"梁鼓吹曲十二首 其七 鹤楼峻","南北朝","沈约","鹤楼峻。连翠微。因岩设险池永归。唇亡齿惧。薄言震。耀灵威。凶众稽颡。天不能违。金汤无所用。功烈长巍巍。"
"梁鞞舞歌 明之君六首 其一","南北朝","沈约","大梁七百始，天监三元初。圣功澄宇县，帝德总车书。熙熙亿兆臣，其志皆欢愉。"
"梁鞞舞歌 明之君六首 其二","南北朝","沈约","刑措甫自今。隆平亦肇兹。神武超楚汉。安用道邠岐。百拜奄来宅。执玉咸在斯。象天则地体无为。"
"梁鞞舞歌 明之君六首 其三","南北朝","沈约","礼缉民用扰。乐谐风自移。舜琴终已绝。尧衣今复垂。象天则地体无为。"
"梁鞞舞歌 明之君六首 其四","南北朝","沈约","治兵战六兽。为邦命九官。灵蛇及瑞羽。分素复衔丹。望就逾轩顼。铿锵掩咸护。九尾扰成群。八象鸣相顾。象天则地化云布。"
"梁鞞舞歌 明之君六首 其五","南北朝","沈约","有为臣所执，司契君之道。运行乃四时，无言信苍昊。宸居体冲寂，忘怀定天保。"
"梁鞞舞歌 明之君六首 其六","南北朝","沈约","至德同自然，裁成侔玄造。珍祥委天贶，灵物开地宝。窈窕降青琴，参差就朱草。"
"梦见美人诗","南北朝","沈约","夜闻长叹息，知君心有忆。果自阊阖开，魂交睹颜色。既荐巫山枕，又奉齐眉食。立望复横陈，忽觉非在侧。那知神伤者，潺湲泪沾臆。"
"寒松诗","南北朝","沈约","梢耸振寒声，青葱标暮色。疏叶望岭齐，乔干凌云直。"
"循役朱方道路诗","南北朝","沈约","分繻出帝京，升装奉皇穆。洞野属沧溟，联郊溯河服。日映青丘岛，尘起邯郸陆。江移林岸微，岩深烟岫复。岁严摧磴草，午寒散峤木。萦蔚夕飙卷，蹉跎晚云伏。霞志非易从，旌躯信难牧。岂慕淄宫梧，方辞兔园竹。羁心亦何言，迷踪庶能复。"
"悲哉行","南北朝","沈约","旅游媚年春，年春媚游人。徐光旦垂彩，和露晓凝津。时嘤起稚叶，蕙气动初蘋。一朝阻旧国，万里隔良辰。"
"游沈道士馆诗","南北朝","沈约","秦皇御宇宙，汉帝恢武功。欢娱人事尽，情性犹未充。锐意三山上，托慕九霄中。既表祈年观，复立望仙宫。宁为心好道，直由意无穷。曰余知止足，是愿不须丰。遇可淹留处，便欲息微躬。山嶂远重叠，竹树近蒙笼。开襟濯寒水，解带临清风。所累非物外，为念在玄空。朋来握石髓，宾至驾轻鸿。都令人径绝，惟使云路通。一举凌倒景，无事适华嵩。寄言赏心客，岁暮尔来同。"
"游金华山诗","南北朝","沈约","远策追夙心，灵山协久要。天倪临紫阙，地道通丹窍。未乘琴高鲤，且纵严陵钓。若蒙羽驾迎，得奉金书召。高驰入阊阖，方睹灵妃笑。"
"游钟山诗应西阳王教 其一","南北朝","沈约","灵山纪地德，地险资岳灵。终南表秦观，少室迩王城。翠凤翔淮海，衿带绕神坰。北阜何其峻，林薄杳葱青。"
"游钟山诗应西阳王教 其四","南北朝","沈约","多值息心侣，结架山之足。八解鸣涧流，四禅隐岩曲。窈冥终不见，萧条无可欲。所愿从之游，寸心于此足。"
"游钟山诗应西阳王教 其五","南北朝","沈约","君王挺逸趣，羽旆临崇基。白云随玉趾，青霞杂桂旗。淹留访五药，顾步伫三芝。于焉仰镳驾，岁暮以为期。"
"游钟山诗应西阳王教 其二","南北朝","沈约","发地多奇岭，干云非一状。合沓共隐天，参差互相望。郁律构丹巘，崚嶒起青嶂。势随九疑高，气与三山壮。"
"游钟山诗应西阳王教 其三","南北朝","沈约","即事既多美，临眺殊复奇。南瞻储胥观，西望昆明池。山中咸可悦，赏逐四时移。春光发陇首，秋风生桂枝。"
"湘夫人","南北朝","沈约","潇湘风已息，沅澧复安流。扬蛾一含睇，㛹娟好且修。捐玦置澧浦，解佩寄中洲。"
"登玄畅楼诗","南北朝","沈约","危峰带北阜，高顶出南岑。中有陵风榭，回望川之阴。岸险每增减，湍平互浅深。水流本三派，台高乃四临。上有离群客，客有慕归心。落晖映长浦，焕景烛中浔。云生岭乍黑，日下溪半阴。信美非吾土，何事不抽簪。"
"登高望春诗","南北朝","沈约","登高眺京洛，街巷何纷纷。回首望长安，城阙郁盘桓。日出照钿黛，风过动罗纨。齐童蹑朱履，赵女扬翠翰。春风摇杂树，葳蕤绿且丹。宝瑟玫瑰柱，金羁玳瑁鞍。淹留宿下蔡，置酒过上兰。解眉还复敛，方知巧笑难。佳期空靡靡，含睇未成欢。嘉客不可见，因君寄长叹。"
"携手曲","南北朝","沈约","舍辔下雕辂，更衣奉玉床。斜簪映秋水，开镜比春妆。所畏红颜促，君恩不可长。鵁冠且容裔，岂吝桂枝亡。"
"新安江至清浅深见底贻京邑同游诗","南北朝","沈约","眷言访舟客，兹川信可珍。洞彻随清浅，皎镜无冬春。千仞写乔树，百丈见游鳞。沧浪有时浊，清济涸无津。岂若乘斯去，俯映石磷磷。纷吾隔嚣滓，宁假濯衣巾。愿以潺湲水，沾君缨上尘。"
"酬孔通直逖怀蓬居诗","南北朝","沈约","阊阖既洞启，龙楼亦高辟。两宫集鸾步，二闱引通籍。伊尔事清途，纷吾供贱役。"
"酬华阳陶先生诗","南北朝","沈约","三清未可觌，一气且空存。所愿回光景，拯难拔危魂。若蒙丸丹赠，岂惧六龙奔。"
"酬谢宣城朓诗","南北朝","沈约","王乔飞凫舄，东方金马门。从宦非宦侣，避世不避喧。揆予发皇鉴，短翮屡飞翻。晨趋朝建礼，晚沐卧郊园。宾至下尘榻，忧来命绿樽。昔贤侔时雨，今守馥兰荪。神交疲梦寐，路远隔思存。牵拙谬东汜，浮惰及西昆。顾循良菲薄，何以俪玙璠。将随渤澥去，刷羽泛清源。"
"豫章行","南北朝","沈约","燕陵平而远，易河清且驶。一见尘波阻，临途引征思。双剑爱匣同，孤鸾悲影异。宴言诚易纂，清歌信难嗣。卧闻夕钟急，坐阅朝光亟。往欢坠壮心，来戚满衰志。殂芳无再馥，沦灰定还炽。夏台尚可忘，荣辱亦奚事。愧微旷士节，徒感鄙生饵。劳哉纳辰和，地远托声寄。"
"憩郊园和约法师采药诗","南北朝","沈约","郭外三千亩，欲以贸朝饘。繁蔬既绮布，密果亦星悬。"
"赠刘南郡季连诗","南北朝","沈约","鸿汉景德，盛楚连徽。灼灼中垒，入奥知微。殊源别派，复属清辉。伊我兰执，升堂启扉。宴游忽永，心期靡悔。代历四朝，年逾十载。朋居缱绻，余违尔诲。岂独秋兰，结言为佩。事有离会，心未江湖。昔分湘济，今别荆吴。安得理翰，同飞故都。情劳伊尔，念切纷吾。追念生平，欢友非一。讽雩斯五，披林者七。方驾清衢，置酒兰室。离役代有，兴言涕溢。山邦务寡，陕辅任隆。才否虽异，劳逸不同。幽岩何有，丹桂为丛。结枝以赠，寄之飞鸿。峨峨令藩，腾芳戚右。缉兹江汉，实寄僚首。在德易充，为名难朽。愿言可获，岁暮携手。"
"赠沈录事江水曹二大使诗","南北朝","沈约","伊我洪族，源浚流长。奕奕清济，代有兰芳。允兹二秀，挺干朝阳。于彼原隰，徽命是将。受言帝庭，观风上牧。逸翰双举，为腓为服。遍轨瓯吴，萦涂海陆。岌岌貂冕，辚辚华毂。帝格文祖，握瑞持衡。庆逾高邑，兆属大横。王道无外，乾路昭亨。近臣展事，上介倅行。微微下国，川纡路阻。蔼蔼王人，匪遑宁处。巡仪既畅，私宴亦叙。置酒式歌，披衿寤语。戒途在日，复路回舟。霜结暮草，风卷寒流。情劳东眷，望泫西浮。崇君远业，敬尔芳猷。"
"襄阳蹋铜蹄歌三首 其三","南北朝","沈约","蹀鞚飞尘起，左右自生光。男儿得富贵，何必在归乡。"
"襄阳蹋铜蹄歌三首 其二","南北朝","沈约","生长宛水上，从事襄阳城。一朝遇神武，奋翼起先鸣。"
"襄阳蹋铜蹄歌三首 其一","南北朝","沈约","分手桃林岸，送别岘山头。若欲寄音信，汉水向东流。"
"赠范晔诗","南北朝","陆凯","折花逢驿使，寄与陇头人。江南无所有，聊赠一枝春。"
"玉树后庭花","南北朝","陈叔宝","丽宇芳林对高阁，新妆艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。"
"之零陵郡次新亭诗","南北朝","范云","江干远树浮，天末孤烟起。江天自如合，烟树还相似。沧流未可源，高帆去何已。"
"古意赠王中书诗","南北朝","范云","摄官青琐闼，遥望凤皇池。谁云相去远，脉脉阻光仪。岱山饶灵异，沂水富英奇。逸翮凌北海，抟飞出南皮。遭逢圣明后，来栖桐树枝。竹花何莫莫，桐叶何离离。可栖复可食，此外亦何为。岂知鹪鹩者，一粒有馀赀。"
"四色诗四首 其二","南北朝","范云","差池朱燕去，缤翻赤雁归。瀺灂丹鱼聚，联翻血鸟飞。"
"四色诗四首 其一","南北朝","范云","折柳青门外，握兰翠疏中。绿苹骋春日，碧渚澹时风。"
"四色诗四首 其三","南北朝","范云","素鳞飏北渚，白水杜南宛。献环润玉塞，归珠照琼辕。"
"四色诗四首 其四","南北朝","范云","乌林叶将霣，墨池水就乾。玄豹藏暮雨，黑豹凌夜寒。"
"州名诗","南北朝","范云","司春命初铎，青耦肆中樊。逸豫诚何事，稻梁复宜敦。徐步遵广隰，冀以写忧源。杨柳垂场圃，荆棘生庭门。交情久所见，益友能孰存。"
"当对酒","南北朝","范云","对酒心自足，故人来共持。方悦罗衿解，谁念发成丝。徇性良为达，求名本自欺。迨君当歌日，及我倾樽时。"
"自君之出矣","南北朝","范云","自君之出矣，罗帐咽秋风。思君如蔓草，连延不可穷。"
"别诗","南北朝","范云","孤烟起新丰，候雁出云中。草低金城雾，木下玉门风。别君河初满，思君月屡空。折桂衡山北，摘兰沅水东。兰摘心焉寄，桂折意谁通。"
"园橘诗","南北朝","范云","芳条结寒翠，圆实变霜朱。徙根楚州上，来覆广庭隅。"
"巫山高","南北朝","范云","巫山高不极，白日隐光辉。霭霭朝云去，溟溟暮雨归。岩悬兽无迹，林暗鸟疑飞。枕席竟谁荐，相望空依依。"
"拟古五杂组诗","南北朝","范云","五杂组，会涂山。往复还，两崤关。不得已，孀与鳏。"
"拟古四色诗","南北朝","范云","丹如桓公庙，青如夕郎门。黑如南岩䃤，白如东山猿。"
"咏井诗","南北朝","范云","乃鉴长林时，有浚广庭前。即源已为浪，因方自成圆。兼冬积温水，叠暑泌寒泉。不甘未应竭，既涸断来翾。"
"咏早蝉诗","南北朝","范云","生随春冰薄，质与秋尘轻。端绥挹霄液，飞音承露清。"
"咏桂树诗","南北朝","范云","南中有八树，繁华无四时。不识风霜苦，安知零落期。"
"咏寒松诗","南北朝","范云","修条拂层汉，密叶障天浔。凌风知劲节，负雪见贞心。"
"奉和齐竟陵王郡县名诗","南北朝","范云","抚戈金城外，解佩玉门中。白马腾远雪，苍松壮寒风。临泾方辨渭，安夷始和戎。取禾广田北，驱兽飞狐东。新城多雉堞，故市绝商工。海西舟楫断，云南烟雾通。罄节畴盛德，宣力照武功。还饮渔阳水，归转杜陵蓬。"
"建除诗","南北朝","范云","建国负东海，衣冠成营丘。除道梁淄水，结驷登之罘。满座咸嘉友，苹藻绝时羞。平望极聊摄，直视尽姑尤。定交无恒所，同志互相求。执手欢高宴，举白穷献酬。破琴岂重赏，临濠宁再俦。危生一朝露，蝼蚁将见谋。成功退不处，为名自此收。收名弃车马，单步反蜗牛。开渠纳秋水，相土播春畴。闭门谢世人，何欲复何求。"
"治西湖诗","南北朝","范云","史氏导漳水，西门溉河潮。图始未能悦，克终良可要。拥锸劝年首，提爵劳春朝。平皋草色嫩，通林鸟声娇。已集故池鹜，行莳新田苗。何吁畚筑苦，方骧鱼稻饶。"
"述行诗","南北朝","范云","振策出燕代，驱车背朔并。翩翩朱盖转，萧萧良马鸣。"
"饯谢文学离夜诗","南北朝","范云","阳台雾初解，梦渚水裁渌。远山隐且见，平沙断还绪。分弦饶苦音，别唱多凄曲。尔拂后车尘，我事东皋粟。"
"贻何秀才诗","南北朝","范云","桂叶竟穿荷，蒲心争出波。有鷕惊苹芰，绵蛮弄藤萝。临花空相望，对酒不能歌。闻君饶绮思，摛掞足为多。布鼓诚自鄙，何事绝经过。"
"送别诗","南北朝","范云","东风柳线长，送郎上河梁。未尽樽前酒，妾泪已千行。不愁书难寄，但恐鬓将霜。望怀白首约，江上早归航。"
"送沈记室夜别诗","南北朝","范云","桂水澄夜氛，楚山清晓云。秋风两乡怨，秋月千里分。寒枝宁共采，霜猿行独闻。扪萝忽遗我，折桂方思君。"
"闺思诗","南北朝","范云","春草醉春烟，深闺人独眠。积恨颜将老，相思心欲燃。几回明月夜，飞梦到郎边。"
"效古诗","南北朝","范云","寒沙四面平，飞雪千里惊。风断阴山树，雾失交河城。朝驱左贤阵，夜薄休屠营。昔事前军幕，今逐嫖姚兵。失道刑既重，迟留法未轻。所赖今天子，汉道日休明。"
"酌修仁水赋诗","南北朝","范云","三枫何习习，五渡何悠悠。且饮修仁水，不挹背邪流。"
"望织女诗","南北朝","范云","盈盈一水边，夜夜空自怜。不辞精卫苦，河流未可填。寸情百重结，一心万处悬。愿作双青鸟，共舒明镜前。"
"咏井诗","南北朝","范云","因旧未尝改，缘甘故先竭。历稔久无禽，一朝见开渫。泌泉既斯涌，短绠将安设。已获丁氏利，方见管公绁。"
"渡黄河诗","南北朝","范云","河流迅且浊，汤汤不可陵。桧楫难为榜，松舟才自胜。空庭偃旧木，荒畴馀故塍。不睹人行迹，但见狐兔兴。寄言河上老，此水何当澄。"
"登三山诗","南北朝","范云","仄径崩且危，丛岩耸复垂。石藤多卷节，水树绕蟠枝。海中昔自重，江上今如斯。"
"登城怨诗","南北朝","范云","楚妃歌修竹，汉女奏幽兰。独以闺中笑，岂知城上寒。"
"答句曲陶先生诗","南北朝","范云","终朝吐祥雾，薄晚孕奇烟。洞涧生芝草，重崖出醴泉。中有怀真士，被褐守冲玄。石户栖十秘，金坛谒九仙。乘鹓方履汉，辔鹤上腾天。"
"答何秀才诗","南北朝","范云","少年射策罢，擢第云台中。已轻淄水耋，复笑广州翁。麟阁伫雠校，虎观迟才通。方见雕篆合，谁与畋渔同。待尔金闺北，予艺青门东。"
"数名诗","南北朝","范云","一鼓有馀气，趫勇正纷纭。二广无遗略，雄虎自为群。三河尚扰攘，楯橹起橨榅。四巡驻青跸，瘗玉旷亭云。五十又舒旆，旗帜日缤纷。六郡良家子，慕义轻从军。七获美前载，克俊嘉昔闻。八音伫繁律，将以安司勋。九命既斯复，金璧固宜分。十难康有道，延首望卿云。"
"赠张徐州谡诗","南北朝","范云","田家樵采去，薄暮方来归。还闻稚子说，有客款柴扉。傧从皆珠玳，裘马悉轻肥。轩盖昭墟落，传瑞生光辉。疑是徐方牧，既是复疑非。思旧昔言有，此道今已微。物情弃疵贱，何独顾衡闱。恨不具鸡黍，得与故人挥。怀情徒草草，泪下空霏霏。寄书云间雁，为我西北飞。"
"赠沈左卫诗","南北朝","范云","伊昔沾嘉惠，出入承明宫。游息万年下，经过九龙中。越鸟憎北树，胡马畏南风。愿言反渔蓨，津梁肯见通。"
"赠俊公道人诗","南北朝","范云","秋蓬飘秋甸，寒藻泛寒池。风条振风响，霜叶断霜枝。幸及清江满，无使明月亏。月亏君不来，相期竟悠哉。"
"木兰辞","南北朝","无名氏","唧唧复唧唧，木兰当户织。不闻机杼声，唯闻女叹息。问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边。不闻爷娘唤女声，但闻黄河流水鸣溅溅。旦辞黄河去，暮至黑山头。不闻爷娘唤女声，但闻燕山胡骑鸣啾啾。万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。爷娘闻女来，出郭相扶将。阿姊闻妹来，当户理红妆。小弟闻姊来，磨刀霍霍向猪羊。开我东阁门，坐我西阁床。脱我战时袍，着我旧时裳。当窗理云鬓，对镜帖花黄。出门看火伴，火伴皆惊忙。同行十二年，不知木兰是女郎。雄兔脚扑朔，雌兔眼迷离。两兔傍地走，安能辨我是雄雌。"
"长干曲","南北朝","无名氏","逆浪故相邀，菱舟不怕遥。妾家扬子住，便弄广陵潮。"
"江南曲","南北朝","柳恽","汀洲采白蘋，日落江南春。洞庭有归客，潇湘逢故人。故人何不返，春华复应晚。不道新知乐，只言行路远。"
"采菱曲","南北朝","徐勉","相携及嘉月，采菱渡北渚。微风吹棹歌，日暮相容与。采采不能归，望望方延伫。傥逢遗佩人，预以心相许。"
"山池应令诗","南北朝","徐陵","画舸图仙兽，飞艎挂采斿。榜人事金桨，钓女饰银钩。细萍时带楫，低荷乍入舟。猿啼知谷晚，蝉咽觉山秋。"
"山斋诗","南北朝","徐陵","桃源惊往客，鹤峤断来宾。复有风云处，萧条无俗人。山寒微有雪，石路本无尘。竹径蒙笼巧，茅斋结构新。烧香披道记，悬镜厌山神。砌水何年溜，檐桐几度春。云霞一已绝，宁辨汉将秦。"
"中妇织流黄","南北朝","徐陵","落花还井上，春机当户前。带衫行障口，觅钏枕檀边。数镊经无乱，新浆纬易牵。蜘蛛夜伴织，百舌晓惊眠。封用黎阳土，书因计吏船。欲知夫婿处，今督水衡钱。"
"为羊兖州家人答饷镜诗","南北朝","徐陵","信来赠宝镜，亭亭似团月。镜久自逾明，人久情愈歇。取镜挂空台，于今莫复开。不见孤鸾鸟，香魂何处来。"
"乌栖曲二首 其一","南北朝","徐陵","卓女红妆期此夜，胡姬沽酒谁论价。风流荀令好儿郎，偏能傅粉复薰香。"
"乌栖曲二首 其二","南北朝","徐陵","绣帐罗帷隐灯烛，一夜千年犹不足。唯憎无赖汝南鸡，天河未落犹争啼。"
"内园逐凉","南北朝","徐陵","昔有北山北，今余东海东。纳凉高树下，直坐落花中。狭径长无迹，茅斋本自空。提琴就竹筱，酌酒劝梧桐。"
"长安道","南北朝","徐陵","辇道乘双阙，豪雄被五都。横桥象天汉，法驾应坤图。韩康卖良药，董偃鬻明珠。喧喧拥车骑，非但执金吾。"
"长相思二首 其一","南北朝","徐陵","长相思。望归难。传闻奉诏戍皋兰。龙城远。雁门寒。愁来瘦转剧。衣带自然宽。念君今不见。谁为抱腰看。"
"长相思二首 其二","南北朝","徐陵","长相思。好春节。梦里恒啼悲不泄。帐中起。窗前髻。柳絮飞还聚。游丝断复结。欲见洛阳花。如君陇头雪。"
"出自蓟北门行","南北朝","徐陵","蓟北聊长望，黄昏心独愁。燕山对古刹，代郡隐城楼。屡战桥恒断，长冰堑不流。天云如地阵，汉月带胡秋。渍土泥函谷，挼绳缚凉州。平生燕颔相，会自得封侯。"
"关山月二首 其一","南北朝","徐陵","关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。"
"关山月二首 其二","南北朝","徐陵","月出柳城东，微云掩复通。苍茫萦白晕，萧瑟带长风。羌兵烧上郡，胡骑猎云中。将军拥节起，战士夜鸣弓。"
"刘生","南北朝","徐陵","刘生殊倜傥，任侠遍京华。戚里惊鸣筑，平阳吹怨笳。俗儒排左氏，新室忌汉家。高才被摈压，自古共怜嗟。"
"同江詹事登宫城南楼诗","南北朝","徐陵","元良属上德，率土被中孚。汉幄朝无怠，周门夕复趋。桓经既受业，贺拜且尊儒。壮志谐风雅，高文会斗枢。铿锵叶舞蹈，炤烂等琨瑜。沟水惭雄伯，漳川仰大巫。鲍鱼宁入俎，钓鳖匪充厨。叔誉恒词屈，防年岂滥诛。"
"杂曲","南北朝","徐陵","倾城得意已无俦，洞房连阁未消愁。宫中本造鸳鸯殿，为谁新起凤凰楼。绿黛红颜两相发，千娇百念情无歇。舞衫回袖胜春风，歌扇当窗似秋月。碧玉宫妓自翩妍，绛树新声最可怜。张星旧在天河上，从来张姓本连天。二八年时不忧度，旁边得宠谁相妒。立春历日自当新，正月春幡底须故。流苏锦帐挂香囊，织成罗幌隐灯光。只应私将琥珀枕，暝暝来上珊瑚床。"
"山池应令诗","南北朝","徐陵","愿子厉风规，归来振羽仪。嗟余今老病，此别空长离。白马君来哭，黄泉我讵知。徒劳脱宝剑，空挂陇头枝。"
"折杨柳","南北朝","徐陵","袅袅河堤树，依依魏主营。江陵有旧曲，洛下作新声。妾对长杨苑，君登高柳城。春还应共见，荡子太无情。"
"走笔戏书应令诗","南北朝","徐陵","此日乍殷勤，相嫌不如春。今宵花烛泪，非是夜迎人。舞席秋来卷，歌筵无数尘。曾经新代故，那恶故迎新。片月窥花簟，轻寒入锦巾。秋来应瘦尽，偏自著腰身。"
"陇头水","南北朝","徐陵","别涂耸千仞，离川悬百丈。攒荆夏不通，积雪冬难上。枝交陇底暗，石碍波前响。回首咸阳中，唯言梦时往。"
"陇头水二首 其二","南北朝","张正见","陇头流水急，流急行难渡。远入隗嚣营，傍侵酒泉路。心交赐宝刀，小妇成纨裤。欲知别家久，戎衣今已故。"
"侍宴诗","南北朝","徐陵","园林才有热，夏浅更胜春。嫩竹犹含粉，初荷未聚尘。承恩豫下席，应阮独何人。"
"和王舍人送客未还闺中有望诗","南北朝","徐陵","倡人歌吹罢，对镜览红颜。拭粉留花称，除钗作小鬟。绮灯停不灭，高扉掩未关。良人在何处，光唯见月还。"
"和简文帝赛汉高帝庙诗","南北朝","徐陵","山宫类牛首，汉寝若龙川。玉碗无秋酎，金灯灭夜烟。丹帷迫灵岳，绀席下群仙。堂虚沛筑响，钗低戚舞妍。何殊后庙里，子建作华篇。"
"咏日华诗","南北朝","徐陵","朝晖烂曲池，夕照满西陂。复有当昼景，江上铄光仪。时从高浪歇，乍逐细波移。一在雕梁上，讵比扶桑枝。"
"见人织聊为之咏","南北朝","刘邈","纤纤运玉指，脉脉正蛾眉。振蹑开交缕，停梭续断丝。檐花照初月，洞户垂朱帷。弄机行掩泪，翻令织素迟。"
"咏柑诗","南北朝","徐陵","朱实挺江南，苞品擅珍淑。上林杂嘉树，江潭间修竹。万室拟封侯，千株挺荆国。绿叶萋以布，素荣芬且郁。得陈终宴欢，良垂云雨育。"
"咏雪诗","南北朝","徐陵","琼林玄圃叶，桂树日南华。岂若天庭瑞，轻雪带风斜。三晨喜盈尺，六出舞崇花。明朝阙门外，应见海神车。"
"奉和山池诗","南北朝","徐陵","罗浮无定所，郁岛屡迁移。不觉因风雨，何时入后池。楼台非一势，临玩自多奇。云生对户石，猿挂入櫩枝。"
"奉和咏舞诗","南北朝","徐陵","十五属平阳，因来入建章。主家能教舞，城中巧画妆。低鬟向绮席，举袖拂花黄。烛送空回影，衫传箧里香。当由好留客，故作舞衣长。"
"奉和简文帝山斋诗","南北朝","徐陵","架岭承金阙，飞桥对石梁。竹密山斋冷，荷开水殿香。山花临舞席，冰影照歌床。"
"征虏亭送新安王应令诗","南北朝","张正见","凤吹临南浦，神驾饯东平。亭回漳水乘，旆转洛滨笙。地冻斑轮响，风严羽盖轻。烧田云色暗，古树雪花明。歧路一回首，流襟动睿情。"
"咏春诗","南北朝","王僧孺","岸烟起暮色，岸水带斜晖。径狭横枝度，帘摇惊燕飞。落花承步履，流涧写行衣。何殊九芝盖，薄暮洞庭归。"
"春情诗","南北朝","徐陵","风光今旦动，雪色故年残。薄夜迎新节，当垆却晚寒。奇香分细雾，石炭捣轻纨。竹叶裁衣带，梅花奠酒盘。年芳袖里出，春色黛中安。欲知迷下蔡，先将过上兰。"
"洛阳道二首 其一","南北朝","徐陵","绿柳三春暗，红尘百戏多。东门向金马，南陌接铜驼。华轩翼葆吹，飞盖响鸣珂。潘郎车欲满，无奈掷花何。"
"洛阳道二首 其二","南北朝","徐陵","洛阳驰道上，春日起尘埃。濯龙望如雾，河桥渡似雷。闻珂知马蹀，傍幰见甍开。相看不得语，密意眼中来。"
"梅花落","南北朝","徐陵","对户一株梅，新花落故栽。燕拾还莲井，风吹上镜台。娼家怨思妾，楼上独徘徊。啼看竹叶锦，簪罢未能裁。"
"紫骝马","南北朝","徐陵","玉镫绣缠鬃，金鞍锦覆幪。风惊尘未起，草浅埒犹空。角弓连两兔，珠弹落双鸿。日斜驰逐罢，连翩还上东。"
"新亭送别应令诗","南北朝","徐陵","凤吹临伊水，时驾出河梁。野燎村田黑，江秋岸荻黄。隔城闻上鼓，回舟隐去樯。神襟爱远别，流睇极清漳。"
"骢马驱","南北朝","徐陵","白马号龙驹，雕鞍名镂渠。诸兄二千石，小妇字罗敷。倚端轻扫史，召募击休屠。塞外多风雪，城中绝诏书。空忆长楸下，连蹀复连?。"
"斗鸡诗","南北朝","徐陵","季子聊为戏，陈王欲聘才。花冠已冲力，芥爪复惊媒。斗凤羞衣锦，双鸾耻镜台。陈仓若有信，为觅宝鸡来。"
"诏问山中何所有赋诗以答","南北朝","陶弘景","山中何所有，岭上多白云。只可自怡悦，不堪持寄君。"
"乱后行经吴邮亭诗","南北朝","庾肩吾","邮亭一回望，风尘千里昏。青袍异春草，白马即吴门。獯戎鲠伊洛，杂种乱轘辕。辇道同关塞，王城似太原。休明鼎尚重，秉礼国犹存。殷牖爻虽赜，尧城史转尊。泣血悲东走，横戈念北奔。方凭七庙略，誓雪五陵冤。人事今如此，天道共谁论。"
"入彭城馆诗","南北朝","庾信","襄君前建国，项氏昔棱威。鹢飞伤楚战，鸡鸣悲汉围。年代殊氓俗，风云更盛衰。水流浮磬动，山喧双翟飞。夏馀花欲尽，秋近燕将稀。槐庭垂绿穗，莲浦落红衣。徒知日云暮，不见舞雩归。"
"入道士馆诗","南北朝","庾信","金华开八景，玉洞上三危。云袍白鹤度，风管凤凰吹。野衣缝蕙叶，山巾篸笋皮。何必淮南馆，淹留攀桂枝。"
"上益州上柱国赵王诗二首 其一","南北朝","庾信","铜梁影棠树，石镜写褰帷。两江如渍锦，双峰似画眉。穿荷低晚盖，衰柳挂残丝。风流盛儒雅，泉涌富文词。无因同子淑，暂得侍临淄。"
"上益州上柱国赵王诗二首 其二","南北朝","庾信","寂寞岁阴穷，苍茫云貌同。鹤毛飘乱雪，车毂转飞蓬。雁归知向暖，鸟巢解背风。寒沙两岸白，猎火一山红。愿想悬鹑弊，时嗟陋巷空。"
"卫王赠桑落酒奉答诗","南北朝","庾信","愁人坐狭斜，喜得送流霞。跂窗催酒熟，停杯待菊花。霜风乱飘叶，寒水细澄沙。高阳今日晚，应有接䍦斜。"
"山中诗","南北朝","庾信","涧暗泉偏冷，岩深桂绝香。住中能不去，非独淮南王。"
"山斋诗","南北朝","庾信","寂寥寻静室，蒙密就山斋。滴沥泉浇路，穹窿石卧阶。浅槎全不动，盘根唯半埋。圆珠坠晚菊，细火落空槐。直置风云惨，弥怜心事乖。"
"山斋诗","南北朝","庾信","石影横临水，山云半绕峰。遥想山中店，悬知春酒浓。"
"乌夜啼","南北朝","庾信","促柱繁弦非子夜，歌声舞态异前溪。御史府中何处宿，洛阳城头那得栖。弹琴蜀郡卓家女，织锦秦川窦氏妻。讵不自惊长泪落，到头啼乌恒夜啼。"
"乌夜啼","南北朝","庾信","桂树悬知远，风竿讵肯低。独怜明月夜，孤飞犹未栖。虎贲谁见惜，御史讵相携。虽言入弦管，终是曲中啼。"
"从驾观讲武诗","南北朝","庾信","校战出长杨，兵栏入斗场。置阵横云起，开营雁翼张。门嫌磁石碍，马畏铁菱伤。龙渊触牛斗，繁弱骇天狼。落星奔骥騄，浮云上骕骦。急风吹战鼓，高尘拥贝装。骇猿时落木，惊鸿屡断行。树寒条更直，山枯菊转芳。豹略推全胜，龙图揖所长。小臣欣寓目，还知奉会昌。"
"反命河朔始入武州诗","南北朝","庾信","轻车初逐李，定远未随班。受诏祈连返，申威疏勒还。飞蓬损腰带，秋鬓落容颜。寄言旧相识，知余生入关。"
"王昭君","南北朝","庾信","拭啼辞戚里，回顾望昭阳。镜失菱花影，钗除却月梁。围腰无一尺，垂泪有千行。绿衫承马汗，红袖拂秋霜。别曲真多恨，哀弦须更张。"
"见征客始还遇猎诗","南北朝","庾信","贰师新受诏，长平正凯归。犹言乘战马，未得解戎衣。上林遇逐猎，宜春暂合围。汉帝熊犹愤，秦王雉更飞。故人迎借问，念旧始依依。河边一片石，不复肯支机。"
"见游春人诗","南北朝","庾信","长安有狭斜，金穴盛豪华。连杯劝上马，乱果掷行车。深红莲子艳，细锦凤凰花。那能学噀酒，无处似栾巴。"
"仙山诗二首 其一","南北朝","庾信","金灶新和药，银台旧聚神。相看但莫怯，先师应识人。"
"仙山诗二首 其二","南北朝","庾信","石软如香饭，铅销似熟银。蓬莱暂近别，海水遂成尘。"
"代人伤往诗二首 其一","南北朝","庾信","青田松上一黄鹤，相思树下两鸳鸯。无事交渠更相失，不及从来莫作双。"
"代人伤往诗二首 其二","南北朝","庾信","杂树本唯金谷苑，诸花旧满洛阳城。正是古来歌舞处，今日看时无地行。"
"冬狩行四韵连句应诏诗","南北朝","庾信","三川羽檄驰，六郡良家选。观兵细柳城，校猎长杨苑。惊雉逐鹰飞，腾猿看箭转。鸣笳河曲还，犹忆南皮返。"
"出自蓟北门行","南北朝","庾信","蓟门还北望，役役尽伤情。关山连汉月，陇水向秦城。笳寒芦叶脆，弓冻纻弦鸣。梅林能止渴，复姓可防兵。将军朝挑战，都护夜巡营。燕山犹有石，须勒几人名。"
"北园射堂新成诗","南北朝","庾信","轩台聊可习，仙的不难登。转箭初调筈，横弓先望堋。惊心一雁落，连臂两猿腾。直知王济巧，谁觉魏舒能。空心不死树，无叶未枯藤。择贤方至此，传卮欣得朋。"
"北园新斋成应赵王教诗","南北朝","庾信","虹枌跂鸟翼，山节拱兰枝。画梁云气绕，彫窗玉女窥。月悬唯返照，莲开长倒垂。盘根纽坏石，行雨暴浇池。长藤连格徙，高树带巢移。鸟声唯杂曲，花风直乱吹。白虎题书观，玄熊帖射皮。文弦入舞曲，月扇掩歌儿。玉节调笙管，金船代酒卮。若论曹子建，天人本共知。"
"对雨诗","南北朝","庾信","繁云犹暗岭，积雨未开庭。阶含侵角路，镬满溜疏萍。湿杨生细椹，烂草变初萤。徒劳看蚁对，无事祀灵星。"
"对宴齐使诗","南北朝","庾信","归轩下宾馆，送盖出河堤。酒正离杯促，歌工别曲凄。林寒木皮厚，沙迥雁飞低。故人傥相访，知余已执圭。"
"对酒诗","南北朝","庾信","数杯还已醉，风云不复知。唯有龙吟笛，桓伊能独吹。"
"对酒歌","南北朝","庾信","春水望桃花，春洲藉芳杜。琴从绿珠借，酒就文君取。牵马向渭桥，日曝山头脯。山简接䍦倒，王戎如意舞。筝鸣金谷园，笛韵平阳坞。人生一百年，欢笑惟三五。何处觅钱刀，求为洛阳贾。"
"归田诗","南北朝","庾信","务农勤九谷，归来嘉一廛。穿渠移水碓，烧棘起山田。树阴逢歇马，鱼潭见酒船。苦李无人摘，秋瓜不直钱。社鸡新欲伏，原蚕始更眠。今日张平子，翻为人所怜。"
"正旦上司宪府诗","南北朝","庾信","诘旦启门栏，繁辞涌笔端。苍鹰下狱吏，獬豸饰刑官。司朝引玉节，盟载捧珠盘。穷纪星移次，归馀律未殚。雪高三尺厚，冰深一丈寒。短笋犹埋竹，香心未起兰。孟门久失路，扶摇忽上抟。栖乌还得府，弃马复归拦。荣华名义重，虚薄报恩难。枚乘还起疾，贡禹遂弹冠。方垂莲叶剑，未用竹根丹。一知悬象法，谁思垂钓竿。"
"正旦蒙赵王赉酒诗","南北朝","庾信","正旦辟恶酒，新年长命杯。柏叶随铭至，椒花逐颂来。流星向椀落，浮蚁对春开。成都已救火，蜀使何时回。"
"示封中录诗二首 其一","南北朝","庾信","贵馆居金谷，关扃隔藁街。冀君见果顾，郊间光景佳。"
"示封中录诗二首 其二","南北朝","庾信","高阶既激涧，广阁更交柯。葛巾久乖角，菊径简经过。"
"仰和何仆射还宅怀故诗","南北朝","庾信","紫阁旦朝罢，中台夕奏稀。无复千金笑，徒劳五日归。步檐朝未扫，兰房昼掩扉。菭生理曲处，网积回文机。故瑟馀弦断，歌梁秋燕飞。朝云虽可望，夜帐定难依。愿凭甘露入，方假慧灯辉。宁知洛城晚，还泪独沾衣。"
"任洛州酬薛文学见赠别诗","南北朝","庾信","子居河之曲，英彦本连踪。盐形或变虎，鼎气乍成龙。若人承载德，宫墙定数重。五衢开辩路，四照起文烽。曰余滥推毂，民愿始天从。上洛分都尉，弘农开附庸。羊肠连九阪，熊耳对双峰。白石仙人芋，青林隐士松。北梁送孙楚，西堤别葛龚。故人倘书札，黎阳土足封。"
"伏闻游猎诗","南北朝","庾信","虞旗喜旦晴，猎马向山横。石关鱼贯上，山梁雁翅行。雪平寻兔迹，林丛听雉声。马嘶山谷响，弓寒桑柘鸣。闻弦鸟自落，望火兽空惊。无风树即正，不冻水还平。谁知茂陵下，愿入雎阳城。"
"伤王司徒褒诗","南北朝","庾信","昔闻王子晋，轻举逐神仙。谓言君积善，还得嗣前贤。四海皆流寓，非为独播迁。岂意中台坼，君当风烛前。自君钟鼎族，江东三百年。宝刀仍世载，雕戈本旧传。绿绂纡槐绶，黄金饰侍蝉。地建忠臣国，家开孝子泉。自能枯木润，足得流水圆。以君承祖武，诸侯无间然。青衿已对日，童子即论天。颍阴珠玉丽，河阳脂粉妍。名高六国共，价重十城连。辩足观秋水，文堪题马鞭。回鸾抱书字，别鹤绕琴弦。拥旄裁甸服，垂帷非被边。静亭空系马，闲烽直起烟。不废披书案，无妨坐钓船。茂陵忽多病，淮阳实未痊。侍医逾默默，神理遂绵绵。永别张平子，长埋王仲宣。柏谷移松树，阳陵买墓田。狭路秋风起，寒堂已飒焉。丘杨一摇落，山火即时燃。昔为人所羡，今为人所怜。世途旦复旦，人情玄又玄。故人伤此别，留恨满秦川。定名于此定，全德以斯全。唯有山阳笛，凄余思旧篇。"
"伤往诗二首 其一","南北朝","庾信","见月长垂泪，看花定敛眉。从今一别后，知作几年悲。"
"伤往诗二首 其二","南北朝","庾信","镜尘言苦厚，虫丝定几重。还是临窗月，今秋迥照松。"
"同卢记室从军诗","南北朝","庾信","《河图》论阵气，金匮辨星文。地中鸣鼓角，天上下将军。函犀恒七属，络铁本千群。飞梯聊度绛，合弩暂凌汾。寇阵先中断，妖营即两分。连烽对岭度，嘶马隔河闻。箭飞如疾雨，城崩似坏云。英王于此战，何用武安君。"
"同会河阳公新造山池聊得寓目诗","南北朝","庾信","横阶仍凿涧，对户即连峰。暗石疑藏虎，盘根似卧龙。沙洲聚乱荻，洞口碍横松。引泉恒数派，开岩即十重。北阁闻吹管，南邻听击钟。菊寒花正合，杯香酒绝浓。由来魏公子，今日始相逢。"
"同州还诗","南北朝","庾信","赤岸绕新村，青城临绮门。范雎新入相，穰侯始出蕃。上林催猎响，河桥争渡喧。窜雉飞横涧，藏狐入断原。将军高宴晚，来过青竹园。"
"同颜大夫初晴诗","南北朝","庾信","夕阳含水气，反景照河堤。湿花飞未远，阴云敛向低。燕燥还为石，龙残更是泥。香泉酌冷涧，小艇钓莲溪。但使心齐物，何愁物不齐。"
"寻周处士弘让诗","南北朝","庾肩吾","试逐赤松游，披林对一丘。梨红大谷晚，桂白小山秋。石镜菱花发，桐门琴曲愁。泉飞疑度雨，云积似重楼。王孙若不去，山中定可留。"
"尘镜诗","南北朝","庾信","明镜如明月，恒常置匣中。何须照两鬓，终是一秋蓬。"
"岁晚出横门诗","南北朝","庾信","年华改岁阴，游客喜登临。据鞍垂玉帖，横腰带锦心。冰弱浮桥没，沙虚马迹深。倚弓依石岸，回床向柳阴。智琼来劝酒，文君过听琴。明朝云雨散，何处更相寻。"
"有喜致醉诗","南北朝","庾信","忽见庭生玉，聊欣蚌出珠。兰芬犹载寝，蓬箭始悬弧。既喜枚都尉，能欢陵大夫。频朝中散客，连日步兵厨。杂曲随琴用，残花听酒须。脆梨裁数实，甘查唯一株。兀然已复醉，摇头歌凤雏。"
"至老子庙应诏诗","南北朝","庾信","虚无推驭辨，寥廓本乘霓。三门临苦县，九井对灵溪。盛丹须竹节，量药用刀圭。石似临邛芋，芝如封禅泥。毻毛新鹄小，盘根古树低。野戍孤烟起，春山百鸟啼。路有三千别，途经七圣迷。唯当别关吏，直向流沙西。"
"舟中望月诗","南北朝","庾信","舟子夜离家，开舲望月华。山明疑有雪，岸白不关沙。天汉看珠蚌，星桥视桂花。灰飞重晕阙，蓂落独轮斜。"
"行途赋得四更应诏诗","南北朝","庾信","四更天欲曙，落月重关下。深谷暗藏人，欹松横碍马。"
"西门豹庙诗","南北朝","庾信","君子为利博，达人树德深。蘋藻由斯荐，樵苏幸未侵。恭闻正臣祀，良识佩韦心。容范虽年代，徽猷若可寻。菊花随酒馥，槐影向窗临。鹤飞疑逐舞，鱼惊似听琴。漳流鸣磴石，铜雀影秋林。"
"问疾封中录诗","南北朝","庾信","形骸违学宦，狭巷幸为闲。虹回或有雨，云合又含寒。横湖韵鹤下，回溪狭猿还。怀贤为荣卫，和缓惠绮纨。"
"别张洗马枢诗","南北朝","庾信","别席惨无言，离悲两相顾。君登苏武桥，我见杨朱路。关山负雪行，河水乘冰渡。愿子著朱鸢，知余在玄菟。"
"别周尚书弘正诗","南北朝","庾信","扶风石桥北，函谷故关前。此中一分手，相逢知几年。黄鹄一反顾，徘徊应怆然。自知悲不已，徒劳减瑟弦。"
"别庾七入蜀诗","南北朝","庾信","峻岭拂阳乌，长城连蜀都。石铭悬剑壁，沙洲聚阵图。山长半股断，树古半心枯。由来兄弟别，共念一荆株。"
"听歌一绝诗","南北朝","庾信","协律新教罢，河阳始学归。但令闻一曲，馀声三日飞。"
"园庭诗","南北朝","庾信","杖乡从物外，养学事闲郊。穷愁方汗简，无遇始观爻。谷寒已吹律，檐空更剪茆。樵隐恒同路，人禽或对巢。水蒲开晚结，风竹解寒苞。古槐时变火，枯枫乍落胶。倒屣迎悬榻，停琴听《解嘲》。香螺酌美酒，枯蚌藉兰殽。飞鱼时触钓，翳雉屡悬庖。但使相知厚，当能来结交。"
"应令诗","南北朝","庾信","望别非新馆，开舟即旧湾。浦喧征棹发，亭空送客还。路尘犹向水，征帆独背关。"
"弄琴诗二首 其一","南北朝","庾信","雉飞催晚别，乌啼惊夜眠。若交新曲变，惟须促一弦。"
"弄琴诗二首 其二","南北朝","庾信","不见石城乐，惟闻乌噪林。新声逐弦转，应得动春心。"
"拟咏怀诗二十七首 其一","南北朝","庾信","步兵未饮酒，中散未弹琴。索索无真气，昏昏有俗心。涸鲋常思水，惊飞每失林。风云能变色，松竹且悲吟。由来不得意，何必往长岑。"
"拟咏怀诗二十七首 其二","南北朝","庾信","赭衣居傅岩，垂纶在渭川。乘舟能上月，飞幰欲扪天。谁知志不就，空有直如弦。洛阳苏季子，连衡遂不连。既无六国印，翻思二顷田。"
"拟咏怀诗二十七首 其三","南北朝","庾信","俎豆非所习，帷幄复无谋。不言班定远，应为万里侯。燕客思辽水，秦人望陇头。倡家遭强娉，质子值仍留。自怜才智尽，空伤年鬓秋。"
"拟咏怀诗二十七首 其五","南北朝","庾信","惟忠且惟孝，为子复为臣。一朝人事尽，身名不足亲。吴起常辞魏，韩非遂入秦。壮情已消歇，雄图不复申。移住华阴下，终为关外人。"
"拟咏怀诗二十七首 其八","南北朝","庾信","白马向清波，乘冰始渡河。置兵须近水，移营喜灶多。长坂初垂翼，鸿沟遂倒戈。的颅于此去，虞兮奈若何。空营卫青冢，徒听田横歌。"
"拟咏怀诗二十七首 其九","南北朝","庾信","北临玄菟郡，南戍朱鸢城。共此无期别，俱知万里情。昔尝游令尹，今时事客卿。不特贫谢富，安知死羡生。怀秋独悲此，平生何谓平。"
"拟咏怀诗二十七首 其十","南北朝","庾信","悲歌度燕水，弭节出阳关。李陵从此去，荆卿不复还。故人形影灭，音书两俱绝。遥看塞北云，悬想关山雪。游子河梁上，应将苏武别。"
"拟咏怀诗二十七首 其十三","南北朝","庾信","横流遘屯慝，上墋结重氛。哭市闻妖兽，颓山起怪云。绿林多散卒，清波有败军。智士今安用，忠臣且未闻。惜无万金产，东求沧海君。"
"拟咏怀诗二十七首 其十四","南北朝","庾信","吉士长为吉，善人终日善。大道忽云乖，生民随事蹇。有情何可豁，忘怀固难遣。麟穷季氏罝，虎振周王圈。平生几种意，一旦冲风卷。"
"拟咏怀诗二十七首 其十五","南北朝","庾信","六国始咆哮，纵横未定交。欲竞连城玉，翻徵缩酒茅。折骸犹换子，登爨已悬巢。壮冰初开地，盲风正折胶。轻云飘马足，明月动弓弰。楚师正围巩，秦兵未下崤。始知千载内，无复有申包。"
"拟咏怀诗二十七首 其十六","南北朝","庾信","横石三五片，长松一两株。对君俗人眼，真兴理当无。野老披荷叶，家童扫栗跗。竹林千户封，甘橘万头奴。君见愚公谷，真言此谷愚。"
"拟咏怀诗二十七首 其十七","南北朝","庾信","日晚荒城上，苍茫馀落晖。都护楼兰返，将军疏勒归。马有风尘气，人多关塞衣。阵云平不动，秋蓬卷欲飞。闻道楼船战，今年不解围。"
"拟咏怀诗二十七首 其十八","南北朝","庾信","寻思万户侯，中夜忽然愁。琴声遍屋里，书卷满床头。虽言梦蝴蝶，定自非庄周。残月如初月，新秋似旧秋。露泣连珠下，萤飘碎火流。乐天乃知命，何时能不忧。"
"拟咏怀诗二十七首 其十九","南北朝","庾信","愦愦天公晓，精神殊乏少。一郡催曙鸡，数处惊眠鸟。其觉乃于于，其忧惟悄悄。张仪称行薄，管仲称器小。天下有情人，居然性灵夭。"
"拟咏怀诗二十七首 其二十","南北朝","庾信","在死犹可忍，为辱岂不宽。古人持此性，遂有不能安。其面虽可热，其心长自寒。匣中取明镜，披图自照看。幸无侵饿理，差有犯兵栏。拥节时驱传，乘亭不据鞍。代郡蓬初转，辽阳桑欲乾。秋云粉絮结，白露水银团。一思探禹穴，无用鏖皋兰。"
"拟咏怀诗二十七首 其二十一","南北朝","庾信","倏忽市朝变，苍茫人事非。避谗应采葛，忘情遂食薇。怀愁正摇落，中心怆有违。独怜生意尽，空惊槐树衰。"
"拟咏怀诗二十七首 其二十三","南北朝","庾信","斗麟能食日，战水定惊龙。鼓鞞喧七萃，风尘乱九重。鼎湖去无返，苍梧悲不从。徒劳铜雀妓，遥望西陵松。"
"拟咏怀诗二十七首 其二十四","南北朝","庾信","无闷无不闷，有待何可待。昏昏如坐雾，漫漫疑行海。千年水未清，一代人先改。昔日东陵侯，唯见瓜园在。"
"拟咏怀诗二十七首 其二十五","南北朝","庾信","怀抱独惛惛，平生何所论。由来千种意，并是桃花源。榖皮两书帙，壶卢一酒樽。自知费天下，也复何足言。"
"拟咏怀诗二十七首 其二十六","南北朝","庾信","萧条亭障远，凄惨风尘多。关门临白狄，城影入黄河。秋风别苏武，寒水送荆轲。谁言气盖世，晨起帐中歌。"
"拟咏怀诗二十七首 其二十七","南北朝","庾信","被甲阳云台，重云久未开。鸡鸣楚地尽，鹤唳秦军来。罗梁犹下礌，杨排久飞灰。出门车轴折，吾王不复回。"
"杏花诗","南北朝","庾信","春色方盈野，枝枝绽翠英。依稀映村坞，烂熳开山城。好折待宾客，金盘衬红琼。"
"杨柳歌","南北朝","庾信","河边杨柳百丈枝，别有长条踠地垂。河水冲激根株危，倏忽河中风浪吹。可怜巢里凤凰儿，无故当年生别离。流槎一去上天池，织女支机当见随。谁言从来荫数国，直用东南一小枝。昔日公子出南皮，何处相寻玄武陂。骏马翩翩西北驰，左右弯弧仰月支。连钱障泥渡水骑，白玉手板落盘螭。君言丈夫无意气，试问燕山那得碑。凤凰新管箫史吹，朱鸟春窗玉女窥。衔云酒杯赤玛瑙，照日食螺紫琉璃。百年霜露奄离披，一旦功名不可为。定是怀王作计误，无事翻复用张仪。不如饮酒高阳池，日暮归时倒接䍦。武昌城下谁见移，官渡营前那可知。独忆飞絮鹅毛下，非复青丝马尾垂。欲与梅花留一曲，共将长笛管中吹。"
"侍从徐国公殿下军行诗","南北朝","庾信","八风占阵气，六甲候兵韬。置府仍张幕，麾军即秉旄。长旗临广武，烽火照成皋。巡寒重挟纩，酌水胜单醪。阵后云逾直，兵深星转高。电燄驱龙马，山精镂宝刀。塞迥翻榆叶，关寒落雁毛。既得从神武，何须念久劳。"
"卧疾穷愁诗","南北朝","庾信","危虑风霜积，穷愁岁月侵。留蛇常疾首，映弩屡惊心。稚川求药录，君平问卜林。野老时相访，山僧或见寻。有菊翻无酒，无弦则有琴。讵知长抱膝，独为梁父吟。"
"周大祫歌二首 其一 昭夏","南北朝","庾信","律在夹钟，服居苍衮。杳杳清思，绵绵长远。就祭于合，班神于本。来庭有序，助祭有章。乐舞六代，宾歌二王。和铃以节，鞗革斯锵。齐宫馔玉，鍌斝浮金。洞庭钟鼓，龙门瑟琴。其乐已变，惟神是临。"
"周大祫歌二首 其二 登歌","南北朝","庾信","神惟显思，不言而令。玉帛之礼，敢陈庄敬。奉如弗胜，荐如受命。交于神明，悫于言行。"
"周五声调曲二十五首 羽调曲五首 其二十","南北朝","庾信","树君所以牧人，立法所以静乱。首恶既其南巢，元凶于是北窜。居休气而四塞，在光华而两旦。是以雨施作解，是以风行惟涣。周之文武洪基，光宅天下文思。千载克圣咸熙，七百在我应期。实昊天有成命，惟四方其训之。"
"周五声调曲二十四首 其二十一","南北朝","庾信","运平后亲之俗，时乱先疏之雄。逾桂林而驱象，济弱水而承鸿。既浮干吕之气，还吹入律之风。钱则都内贯朽，仓则常平粟红。火中乃寒乃暑，年和一风一雨。听钟磬念封疆，闻笙竽思蓄聚。瑶琨筱簜既从，怪石铅松即序。长乐善马成厩，水衡黄金为府。"
"周五声调曲二十四首 其二十二","南北朝","庾信","百川乃宗巨海，众星是仰北辰。九州攸同禹迹，四海合德尧臣。朝阳栖于鸣凤，灵畤牧于般麟。云玉叶而五色，月金波而两轮。凉风迎时北狩，小暑戒节南巡。山无藏于紫玉，地不爱于黄银。虽南征而北怨，实西略而东宾。既永清于四海，终有庆于一人。"
"周五声调曲二十四首 其二十三","南北朝","庾信","定律零陵玉管，调钟始平铜尺。龙门之下孤桐，泗水之滨鸣石。河灵于是让圭，山精所以奉璧。涤九川而赋税，乘三危而纳锡。北里之禾六穗，江淮之茅三脊。可以玉检封禅，可以金绳探册。终永保于鸿名，足扬光于载籍。"
"周五声调曲二十四首 其二十四","南北朝","庾信","太上之有立德，其次之谓立言。树善滋于务本，除恶穷于塞源。冲深其智则厚，昭明其道乃尊。仁义之财不匮，忠信之礼无繁。动天无有不届，唯时无幽不彻。作德心逸日休，作伪心劳日拙。自非刚克掩义，无所离于剿绝。"
"周五声调曲二十五首 角调曲二首 其十二","南北朝","庾信","止戈见于绝辔之野，称伐闻于丹水之征。信义俱存乃先忘食，五材并用谁能去兵。虽圣人之大宝曰位，实天地之大德曰生。泾渭同流清浊异能，琴瑟并御雅郑殊声。扰扰烝人声教不一，茫茫禹迹车轨未并。志在四海而尚恭俭，心包宇宙而无骄盈。言而无文行之不远，义而无立勤则无成。恻隐其心训以慈惠，流宥其过哀矜典刑。"
"周五声调曲二十四首 其十三","南北朝","庾信","匡赞之士或从渔钓，云雨之才乍叹幽谷。寻芳者追深径之兰，识韵者探穷山之竹。克明其德贡以三事，树之风声言于九牧。协用五纪风若从事，农用八政甘作其谷。殊风共轨见之周南，异亩同颖闻之康叔。祁寒暑雨是无胥怨，天覆云油滋焉渗漉。幸无谢上古之淳人，庶可以封之于比屋。"
"周五声调曲二十五首 变宫调二首 其六","南北朝","庾信","帝游光出震，君明擅在离。岩廊惟眷顾，钦若尚无为。龙穴非难附，鸾巢欲可窥。具茨应不远，汾阳宁足随。烝民播植重，沟洫劬劳多。桑林还注雨，积石遂开河。明徵逢永命，平秩值年和。更有薰风曲，方闻晨露歌。"
"周五声调曲二十四首 其七","南北朝","庾信","移风广轩历，崇德盛唐年。成文兴大雅，出豫动钧天。黄钟六律正，阊阖八风宣。孤竹调阳管，空桑节雅弦。舞林鸾更下，歌山凤欲前。闻音能辨俗，听曲乃思贤。感物观治乱，心恒防未然。君子得其道，大平何有焉。"
"周五声调曲二十五首 徵调曲六首 其十四","南北朝","庾信","乾坤以含养覆载，日月以贞明照临。达人以四海为务，明君以百姓为心。水波澜者源必远，树扶疏者根必深。云雨取施无不洽，廊庙求才多所任。"
"周五声调曲二十四首 其十五","南北朝","庾信","淳风布政常无欲，至道防人能变俗。求仁义急于水火，用礼让多于菽粟。屈轶无佞人可指，獬豸无繁刑可触。王道荡荡用无为，天下四人谁不足。"
"周五声调曲二十四首 其十六","南北朝","庾信","圣人千年始一生，黄河千年始一清。摄提以之而从纪，玉烛于是而文明。东南可以补地阙，西北可以正天倾。浮鼋则东海可厉，运锸则南山可平。众仙就朝于瑶水，群帝受享于明庭。怀和则韎任并奏，功烈则钟鼎俱铭。"
"周五声调曲二十四首 其十七","南北朝","庾信","三光以记物成形，四时以裁成正位。雷风大山岳之响，寒暑通阴阳之气。武功则六合攸同，文教则二仪经纬。有道则咸浴其德，好生则各繁其类。白日经天中则移，明月横汉满而亏。能亏能缺既无为，虽盈虽满则不危。开信义以为苑囿，立道德以为城池。周监二代所损益，郁郁乎文其可知。庖牺之亲临佃渔，神农之躬秉耕稼。汤则救旱而忧勤，禹则正冠而无暇。草上之风无不偃，君子之氓知可化。将欲比德于三皇，未始追踪于五霸。"
"周五声调曲二十四首 其十八","南北朝","庾信","纤纤不绝林薄成，涓涓不止江河生。事之毫发无谓轻，虑远防微乃不倾。云官乃垂拱大君，凤历唯钦明元首。类上帝而禋六宗，望山川而朝群后。地镜则山泽俱开，《河图》则鱼龙合负。我之天纲莫不该，阊阖九关天门开。卿相则风云玄感，匡赞则星辰下来。既兴周室之三圣，乃举唐朝之八才。莘臣参谋于左相，大老教政于中台。其宜作则于明哲，故无崇信于奸回。"
"周五声调曲二十四首 其十九","南北朝","庾信","正阳和气万类繁，君王道合天地尊。黎人耕植于义圃，君子翱翔于礼园。落其实者思其树，饮其流者怀其源。咎繇为谋不仁远，士会为政群盗奔。克宽则昆虫内向，彰信则殊俗宅心。浮桥有月支抱马，上苑有乌孙学琴。赤玉则南海输赆，白环则西山献琛。无劳凿空于大夏，不待蹶角于蹛林。"
"周五声调曲二十五首 宫调曲五首 其一","南北朝","庾信","气离清浊割，元开天地分。三才初辨正，六位始成文。继天爰立长，安民乃树君。其明广如日，其泽厚如云。惟昔我文祖，拨乱拒讴歌。三分未抚运，八百不陵河。礼敷天下信，乐正神人和。风尘行息警，江海欲无波。"
"周五声调曲二十四首 其二","南北朝","庾信","我皇承下武，革命在君临。应图当舜玉，嗣德受尧琴。沈首多推运，阳城有让心。就日先知远，观渊早见深。玄精实委御，苍正乃皆平。履端朝万国，年祥庆百灵。玉帛咸观礼，华戎各在庭。凤响中夷则，天文正玉衡。皇基自天保，万物乃由庚。"
"周五声调曲二十四首 其三","南北朝","庾信","握衡平地纪，观象正天枢。祺祥钟赤县，灵瑞炳皇都。更受昭华玉，还披兰叶图。金波来白兔，弱木下苍乌。玉斗调元协，金沙富国租。青丘还扰圃，丹穴更巢梧。安乐新成庆，长生百福符。"
"周五声调曲二十四首 其四","南北朝","庾信","明明九族序，穆穆四门宾。阴陵朝北附，蟠木引东臣。涧途求版筑，溪源取钓纶。多士归贤戚，维城属茂亲。贵位连南斗，高荣据北辰。迎时乃推策，司职且班神。日月之所照，霜露之所均。永从文轨一，长无外户人。"
"周五声调曲二十四首 其五","南北朝","庾信","郁盘舒栋宇，峥嵘侔大壮。拱木诏林衡，全模徵梓匠。千栌绮翼浮，百栱长虹抗。北去邯郸道，南来偃师望。龙首载文㮰，云楣承武帐。居者非求隘，卑宫岂难尚。壮丽天下观，是以从萧相。"
"周五声调曲二十五首 商调曲四首 其八","南北朝","庾信","君以宫唱。宽大而谟明。臣以商应。闻义则可行。有熊为政。访道于容成。殷汤受命。委任于阿衡。忠其敬事。有罪不逃刑。诵其箴谏。言之无隐情。有刚有断。四方可以宁。既颂既雅。天下乃升平。专精一致。金石为之开。动其两心。妻子恩情乖。苟利社稷。无有不尽怀。昊天降佑。元首唯康哉。"
"周五声调曲二十四首 其九","南北朝","庾信","百川俱会。大海所以深。群材既聚。故能成邓林。猛虎在山。百兽莫敢侵。忠臣处国。天下无异心。昔我文祖。执心且危虑。驱剪豺狼。经营此天步。今我受命。又无敢逸豫。惟尔弼谐。各可知竞惧。"
"周五声调曲二十四首 其十","南北朝","庾信","礼乐既正。神人所以和。玉帛有序。志欲静干戈。各分符瑞。俱誓裂山河。今日相乐。对酒且当歌。道德以喻。听撞钟之声。神奸不若。观铸鼎之形。酆宫既朝。诸侯于是穆。岐阳或狩。淮夷自此平。若涉大川。言凭于舟楫。如和鼎实。有寄于盐梅。君臣一体。可以静氛埃。得人则治。何世无奇才。"
"周五声调曲二十四首 其十一","南北朝","庾信","风力是举。而台阶序平。重黎既登。而天地位成。功无与让。铭太常之旌。世不失职。受骍毛之盟。辑瑞班瑞。穆穆于尧门。惟翰惟屏。膴膴于周原。功成而治。定礼乐斯存。复子而明。辟姬旦何言。"
"周祀五帝歌十二首 其九 白帝云门舞","南北朝","庾信","肃灵兑景，承配秋坛。云高火落，露白蝉寒。帝律登年，金精行令。瑞兽霜耀，祥禽雪映。司藏肃杀，万宝咸宜。厥田上上，收功在斯。"
"周祀五帝歌十二首 其五 赤帝云门舞","南北朝","庾信","招摇指午。对南宫。日月相会。实沈中。离光布政。动温风。纯阳之月。乐炎精。赤雀丹书。飞送迎。朱弦绛鼓。罄虔诚。万物含养。各长生。"
"周祀五帝歌十二首 其三 青帝云门舞","南北朝","庾信","甲在日，鸟中星。礼东后，奠苍灵。树春旗，命青史。候雁还，东风起。歌木德，舞震宫。泗滨石，龙门桐。孟之月，阳之天。亿斯庆，兆斯年。"
"周祀五帝歌十二首 其一 皇夏","南北朝","庾信","嘉玉惟芳，嘉币惟量。成形惟礼，禀色随方。神班其次，岁礼惟常。威仪抑抑，率由旧章。"
"周祀五帝歌十二首 其二 皇夏","南北朝","庾信","惟令之月，惟嘉之辰。司坛宿设，掌史诚陈。敢用明礼，言功上神。钩陈旦辟，阊阖朝分。旒垂象冕，乐奏山云。将回霆策，暂转天文。五运周环，四时代序。鳞次玉帛，循回樽俎。神其降之，介福斯许。"
"周祀五帝歌十二首 其十二 配帝舞","南北朝","庾信","地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。"
"周祀五帝歌十二首 其十 配帝舞","南北朝","庾信","金行秋令，白帝朱宣。司正五雉，歌庸九川。执文之德，对越彼天。介以福祉，君子万年。"
"周祀五帝歌十二首 其六 配帝舞","南北朝","庾信","以炎为政，以火为官。位司南陆，享配离坛。三和实俎，百味浮兰。神其茂豫，天步艰难。"
"周祀五帝歌十二首 其四 配帝舞","南北朝","庾信","帝出于震，苍德于神。其明在日，其位居春。劳以定国，功以施人。言从配祀，近取诸身。"
"周祀五帝歌十二首 其八 配帝舞","南北朝","庾信","四时咸一德，五气或同论。犹吹凤凰管，尚对梧桐园。器圜居士厚，位总配神尊。始知今奏乐，还用我云门。"
"周祀五帝歌十二首 其七 黄帝云门舞","南北朝","庾信","三光仪表正，四气风云同。戊已行初历，黄钟始变宫。平琮礼内镇，阴管奏司中。斋坛芝晔晔，清野桂冯冯。夕牢芬六鼎，安歌韵八风。神光乃超忽，嘉气恒葱葱。"
"周祀五帝歌十二首 其十一 黑帝云门舞","南北朝","庾信","北辰为政玄坛，北陆之祀员官。宿设玄璜浴兰，坎德阴风御寒。次律将回穷纪，微阳欲动细泉。管犹调于阴竹，声未入于春弦。待归馀于送历，方履庆于斯年。"
"周祀方泽歌四首 其一 昭夏","南北朝","庾信","报功阴泽，展礼玄郊。平琮镇瑞，方鼎升庖。调歌丝竹，缩酒江茅。声舒钟鼓，器质陶匏。列耀秀华，凝芳都荔。川泽茂祉，丘陵容卫。云饰山罍，兰浮泛齐。日至之礼，歆兹大祭。"
"周祀方泽歌四首 其二 昭夏","南北朝","庾信","曰若厚载，钦明方泽。敢以敬恭，陈之玉帛。德包含养，功藏灵迹。斯箱既千，子孙则百。"
"周祀方泽歌四首 其四 皇夏","南北朝","庾信","司筵撤席，掌礼移次。回顾封坛，恭临坎位。瘗玉埋俎，藏芬敛气。是曰就幽，成斯地意。"
"周祀方泽歌四首 其三 登歌","南北朝","庾信","质明孝敬，求阴顺阳。坛有四陛，琮分八方。牲牷荡涤，萧合馨香。和銮戾止，振鹭来翔。威仪简简，钟鼓喤喤。声和孤竹，韵入空桑。封中云气，坎上神光。下元之主，功深盖藏。"
"周祀圜丘歌十二首 其六 云门舞","南北朝","庾信","献以诚，郁以清。山罍举，沈齐倾。惟尚飨，洽皇情。降景福，通神明。"
"周祀圜丘歌十二首 其七 云门舞","南北朝","庾信","长丘远历，大电遥源。弓藏高陇，鼎没寒门。人生于祖，物本于天。奠神配德，迄用康年。"
"周祀圜丘歌十二首 其四 昭夏","南北朝","庾信","员玉已奠，苍币斯陈。瑞形成象，璧气含春。礼从天数，智总圜神。为祈为祀，至敬咸遵。"
"周祀圜丘歌十二首 其三 昭夏","南北朝","庾信","日至大礼，丰牺上辰。牲牢修牧，茧栗毛纯。俎豆斯立，陶匏以陈。大报反命，居阳兆日。六变鼓钟，三和琴瑟。俎奇豆偶，惟诚惟质。"
"周祀圜丘歌十二首 其一 昭夏","南北朝","庾信","重阳禋祀。大报天。丙午封坛。肃且圜。孤竹之管。云和弦。神光未下。风肃然。王城七里。通天台。紫微斜照。影徘徊。连珠合璧。重光来。天策暂转。钩陈开。"
"周祀圜丘歌十二首 其二 皇夏","南北朝","庾信","旌回外壝，跸静郊门。千乘按辔，万骑云屯。藉茅无咎，扫地唯尊。揖让展礼，衡璜节步。星汉就列，风云相顾。取法于天，降其永祚。"
"周祀圜丘歌十二首 其九 皇夏","南北朝","庾信","国命在礼，君命在天。陈诚惟肃，饮福惟虔。洽斯百礼，福以千年。钩陈掩映，天驷徘徊。雕禾饰斝，翠羽承罍。受斯茂祉，从天之来。"
"周祀圜丘歌十二首 其五 皇夏","南北朝","庾信","七里是仰，八陛有凭。就阳之位，如日之升。思虔肃肃，致敬绳绳。祝史陈信，玄象斯格。惟类之典，惟灵之泽。幽显对扬，人神咫尺。"
"周祀圜丘歌十二首 其十一 皇夏","南北朝","庾信","六典联事，九司咸则。率由旧章，于焉允塞。掌礼移次，燔柴在焉。烟升玉帛，气敛牲牷。休气馨香，膋芳昭晰。翼翼虔心，明明上彻。"
"周祀圜丘歌十二首 其十二 皇夏","南北朝","庾信","玉帛礼毕，神人事分。严承乃眷，瞻仰回云。辇路千门，王城九轨。式道移候，司方回指。得一惟清，于万斯宁。受兹景命，于天告成。"
"周祀圜丘歌十二首 其八 登歌","南北朝","庾信","岁之祥，国之阳。苍灵敬，翠云长。象为饰，龙为章。乘长日，坯蛰户。烈云汉，迎风雨。六吕歌，云门舞。省涤濯，奠牲牷。郁金酒，凤凰樽。回天眷，顾中原。"
"周祀圜丘歌十二首 其十 雍乐","南北朝","庾信","礼将毕，乐将阑。回日辔，动天关。翠凤摇，和鸾响。五云飞，三步上。风为驭，雷为车。无辙迹，有烟霞。畅皇情，休灵命。雨留甘，云馀庆。"
"周宗庙歌十二首 其二 昭夏","南北朝","庾信","永维祖武，潜庆灵长。龙图革命，凤历归昌。功移上墋，德耀中阳。清庙肃肃，猛虡煌煌。曲高大夏，声和盛唐。牲牷荡涤，萧合馨香。和銮戾止，振鹭来翔。永敷万国，是则四方。"
"周宗庙歌十二首 其十二 皇夏","南北朝","庾信","庭阕四始，筵终三荐。顾步阶墀，徘徊馀奠。六龙矫首，七萃警途。鼓移行漏，风转相乌。翼翼从事，绵绵四时。惟神降嘏，永言保之。"
"周宗庙歌十二首 其七 皇夏","南北朝","庾信","月灵兴庆，沙祥发源。功参禹迹，德赞尧门。言容典礼，褕狄徽章。仪形温德，令问昭阳。日月不居，岁时晼晚。瑞云缠心，閟宫惟远。"
"周宗庙歌十二首 其十一 皇夏","南北朝","庾信","礼殚祼献，乐极休成。长离前掞，宗祀文明。缩酌浮兰，澄罍合鬯。磬折礼容，旋回灵贶。受厘撤俎，饮福移樽。惟光惟烈，文子文孙。"
"周宗庙歌十二首 其三 皇夏","南北朝","庾信","年祥辨日，上协龟言。奉酎承列，来庭骏奔。雕禾饰斝，翠羽承樽。敬殚如此，恭惟执燔。"
"周宗庙歌十二首 其八 皇夏","南北朝","庾信","龙图基代德，天步属艰难。讴歌还受瑞，揖让乃登坛。升舆芒刺重，入位据关寒。卷舒云泛滥，游扬日浸微。出郑终无反，居桐竟不归。祀夏今惟旧，尊灵谥更追。"
"周宗庙歌十二首 其九 皇夏","南北朝","庾信","若水逢降君，穷桑属惟政。不哉驭帝箓，郁矣当天命。方定五云官，先齐八风令。文昌气似珠，太史河如镜。南宫学已开，东观书还聚。文辞金石韵，毫翰风飙竖。清室桂冯冯，齐房芝诩诩。宁思玉管笛，空见灵衣舞。"
"周宗庙歌十二首 其五 皇夏","南北朝","庾信","克昌光上烈，基圣穆西藩。崇仁高涉渭，积德被居原。帝图张往迹，王业茂前尊。重芬德阳庙，罍庆寿陵园。百灵光祖武，千年福孝孙。"
"周宗庙歌十二首 其四 皇夏","南北朝","庾信","庆绪千重秀，鸿源万里长。无时犹戢翼，有道故韬光。盛德必有后，仁义终克昌。明星初肇庆，大电久呈祥。"
"周宗庙歌十二首 其十 皇夏","南北朝","庾信","南河吐云气，北斗降星辰。百灵咸仰德，千年一圣人。书成紫微动，律定凤凰驯。六军命西土，甲子陈东邻。戎衣此一定，万里更无尘。烟云同五色，日月并重轮。流沙既西静，蟠木又东臣。凯乐闻朱雁，铙歌见白麟。今为六代祀，还得九疑宾。"
"周宗庙歌十二首 其六 皇夏","南北朝","庾信","雄图属天造，宏略遇群飞。风云犹听命，龙跃遂乘机。百二当天险，三分拒乐推。函谷风尘散，河阳氛雾晞。济弱沦风起，扶危颓运归。地纽崩还正，天枢落更追。原祠乍超忽，毕陇或绵微。终封三尺剑，长卷一戎衣。"
"周宗庙歌十二首 其一 皇夏","南北朝","庾信","肃肃清庙，岩岩寝门。欹器防满，金人戒言。应朄悬鼓，崇牙树羽。阶变升歌，庭纷象舞。闲安象设，缉熙清奠。春鲔初登，新萍先荐。僾然入室，俨乎在位。凄怆履之，非寒之谓。"
"和人日晚景宴昆明池诗","南北朝","庾信","春馀足光景，赵李旧经过。上林柳腰细，新丰酒径多。小船行钓鲤，新盘待摘荷。兰皋徒税驾，何处有凌波。"
"和从驾登云居寺塔","南北朝","庾信","重峦千仞塔，危磴九层台。石关恒逆上，山梁乍斗回。阶下云峰出，窗前风洞开。隔岭钟声度，中天梵响来。平时欣侍从，于此暂徘徊。"
"和王内史从驾狩诗","南北朝","庾信","冬狩出离宫，还过猎武功。涧横偏碍马，山虚绝响弓。更嬴承落雁，韩卢斗蛰熊。犹开三面网，谁肯一山重。"
"和王少保遥伤周处士诗","南北朝","庾信","冥漠尔游岱，凄凉余向秦。虽言异生死，同是不归人。昔余仕冠盖，值子避风尘。望气求真隐，伺关待逸民。忽闻泉石友，芝桂不防身。怅然张仲蔚，悲哉郑子真。三山犹有鹤，五柳更应春。遂令从渭水，投吊往江滨。"
"和乐仪同苦热诗","南北朝","庾信","火井沈荧散，炎洲高燄通。鞭石未成雨，鸣鸢不起风。思为鸾翼扇，愿借明光宫。临淄迎子礼，中散就安丰。美酒含兰气，甘瓜开蜜筒。寂寥人事屏，还得隐墙东。"
"和刘仪同臻诗","南北朝","庾信","南登广陵岸，回首落星城。不言临旧浦，烽火照江明。"
"和回文诗","南北朝","庾信","旱莲生竭镬，嫩菊养秋邻。满池留浴鸟，分桥上戏人。"
"和宇文内史入重阳阁诗","南北朝","庾信","北原风雨散，南宫容卫疏。待诏还金马，儒林归石渠。徒悬仁寿镜，空聚茂陵书。竹泪垂秋笋，莲衣落夏蕖。顾成始移庙，阳陵正徙居。旧兰憔悴长，残花烂熳舒。别有昭阳殿，长悲故婕妤。"
"和宇文内史春日游山诗","南北朝","庾信","游客值春辉，金鞍上翠微。风逆花迎面，山深云湿衣。雁持一足倚，猿将两臂飞。戍楼侵岭路，山村落猎围。道士封君达，仙人丁令威。煮丹于此地，居然未肯归。"
"和宇文京兆游田诗","南北朝","庾信","小苑禁门开，长杨猎客来。悬知画眉罢，走马向章台。涧寒泉反缩，山晴云倒回。熊饥自舐掌，雁惊独衔枚。美酒馀杭醉，芙蓉即奉杯。"
"和江中贾客诗","南北朝","庾信","五两开船头，长桥发新浦。悬知岸上人，遥振江中鼓。"
"和何仪同讲竟述怀诗","南北朝","庾信","无名即讲道，有动定论机。安经让礼席，正业理儒衣。似得游焉趣，能同舍讲归。石渠人少歇，华阴市暂稀。秋云低晚气，短景侧馀辉。萤排乱草出，雁舍断芦飞。别有平陵径，萧条客鬓衰。饥噪空仓雀，寒惊懒妇机。实欣怀谀问，逢君理入微。"
"和张侍中述怀诗","南北朝","庾信","阳穷乃悔吝，世季诚屯剥。奔河绝地维，折柱倾天角。成群海水飞，如雨天星落。负锸遂移山，藏舟终去壑。生民忽已鱼，君子徒为鹤。畴昔逢知己，生平荷恩渥。故组竟无闻，程婴空寂寞。永嘉独流寓，中原惟鼎镬。道险卧樚栌，身危累素壳。漂流从木梗，风卷随秋箨。张翰不归吴，陆机犹在洛。汉阳钱遂尽，长安米空索。时占季主龟，乍贩韩康药。伏辕终入绊，垂翅犹离缴。徒怀琬琰心，空守黄金诺。虢郐终无寄，齐秦竟何托。大夫唯闵周，君子常思亳。寂寥共羁旅，萧条同负郭。农谈止谷稼，野膳唯藜藿。操乐楚琴悲，忘忧鲁酒薄。渭滨观坐钓，谷口看秋获。唯有丘明耻，无复荣期乐。夷则火星流，天根秋水涸。冬严日不暖，岁晚风多朔。杨浮有怪云，细凌闻灾雹。木皮三寸厚，泾泥五斗浊。虽忻曲辕树，犹惧雕陵鹊。生涯实有始，天道终虚橐。且悦善人交，无疑朋友数。何时得云雨，复见翔寥廓。"
"和李司录喜雨诗","南北朝","庾信","纯阳实久亢，云汉乃昭回。临河沈璧玉，夹道画龙媒。离光初绕电，震气始乘雷。海童还碣石，神女向阳台。云逐鱼鳞起，渠随龙骨开。崩沙杂水去，卧树拥槎来。嘉苗双合颖，熟稻再含胎。属此欣膏露，逢君摛掞才。愧乏琼将玖，无酬美且偲。"
"和侃法师三绝诗 其一","南北朝","庾信","秦关望楚路，灞岸想江潭。几人应落泪，看君马向南。"
"和侃法师三绝诗 其二","南北朝","庾信","客游经岁月，羁旅故情多。近学衡阳雁，秋分俱渡河。"
"和侃法师三绝诗 其三","南北朝","庾信","回首河堤望，眷眷嗟离绝。谁言旧国人，到在他乡别。"
"和咏舞诗","南北朝","庾信","洞房花烛明，燕馀双舞轻。顿履随疏节，低鬟逐上声。步转行初进，衫飘曲未成。鸾回镜欲满，鹤顾市应倾。已曾天上学，讵是世中生。"
"和炅法师游昆明池诗二首 其一","南北朝","庾信","游客重相欢，连镳出上兰。值泉倾盖饮，逢花驻马看。平湖泛玉舳，高堰歇金鞍。半道闻荷气，中流觉水寒。"
"和炅法师游昆明池诗二首 其二","南北朝","庾信","秋光丽晚天，鹢舸泛中川。密菱障浴鸟，高荷没钓船。碎珠萦断菊，残丝绕折莲。落花催斗酒，栖乌送一弦。"
"和赵王看伎诗","南北朝","庾信","绿珠歌扇薄，飞燕舞衫长。琴曲随流水，箫声逐凤凰。细缕缠钟格，圆花钉鼓床。悬知曲不误，无事畏周郎。"
"和赵王看妓诗","南北朝","庾信","长思浣纱石，空想捣衣砧。临邛若有便，为说解琴心。"
"和赵王送峡中军诗","南北朝","庾信","楼船聊习战，白羽试总军。山城对却月，岸阵抵平云。赤蛇悬弩影，流星抱剑文。胡笳遥警夜，塞马暗嘶群。客行明月峡，猿声不可闻。"
"和庾四诗","南北朝","庾信","离关一长望，别恨几重愁。无妨对春日，怀抱只言秋。"
"和淮南公听琴闻弦断诗","南北朝","庾信","嗣宗看月夜，中散对行云。一弦虽独韵，犹足动文君。"
"和颍川公秋夜诗","南北朝","庾信","泬寥空色远，叶黄凄序变。洞浦落遵鸿，长飙送巢燕。千秋流夕景，百籁含宵啭。峻雉聆金柝，曾台切银箭。"
"和裴仪同秋日诗","南北朝","庾信","萧条依白社，寂寞似东皋。学异南宫敬，贫同北郭骚。蒙吏观秋水，莱妻纺落毛。旅人嗟岁暮，田家厌作劳。霜天林木燥，秋气风云高。栖遑终不定，方欲涕沾袍。"
"咏羽扇诗","南北朝","庾信","摇风碎朝翮，拂汗落毛衣。定似回溪路，将军垂翅归。"
"咏园花诗","南北朝","庾信","暂往春园傍，聊过看果行。枝繁类金谷，花杂映河阳。自红无假染，真白不须妆。燕送归菱井，蜂衔上蜜房。非是金炉气，何关柏殿香。裛衣偏定好，应持奉魏王。"
"拟咏怀诗二十七首 其十一","南北朝","庾信","摇落秋为气，凄凉多怨情。啼枯湘水竹，哭坏杞梁城。天亡遭愤战，日蹙值愁兵。直虹朝映垒，长星夜落营。楚歌饶恨曲，南风多死声。眼前一杯酒，谁论身后名。"
"拟咏怀诗二十七首 其十二","南北朝","庾信","周王逢郑忿，楚后值秦冤。梯冲已鹤列，冀马忽云屯。武安檐瓦振，昆阳猛兽奔。流星夕照镜，烽火夜烧原。古狱饶冤气，空亭多枉魂。天道或可问，微兮不忍言。"
"拟咏怀诗二十七首 其六","南北朝","庾信","畴昔国士遇，生平知己恩。直言珠可吐，宁知炭可吞。一顾重尺璧，千金轻一言。悲伤刘孺子，凄怆史皇孙。无因同武骑，归守灞陵园。"
"拟咏怀诗二十七首 其七","南北朝","庾信","榆关断音信，汉使绝经过。胡笳落泪曲，羌笛断肠歌。纤腰减束素，别泪损横波。恨心终不歇，红颜无复多。枯木期填海，青山望断河。"
"拟咏怀诗二十七首 其四","南北朝","庾信","楚材称晋用，秦臣即赵冠。离宫延子产，羁旅接陈完。寓卫非所寓，安齐独未安。雪泣悲去鲁，凄然忆相韩。唯彼穷途恸，知余行路难。"
"拟咏怀诗二十七首 其二十二","南北朝","庾信","日色临平乐，风光满上兰。南国美人去，东家枣树完。抱松伤别鹤，向镜绝孤鸾。不言登陇首，唯得望长安。"
"咏画屏风诗二十五首 其一","南北朝","庾信","侠客重连镳，金鞍被桂条。细尘鄣路起，惊花乱眼飘。酒醺人半醉，汗湿马全骄。归鞍畏日晚，争路上河桥。"
"咏画屏风诗二十五首 其二","南北朝","庾信","浮桥翠盖拥，平旦雍门开。石崇迎客至，山涛载妓来。水纹恒独转，风花直乱回。谁能惜红袖，宁用捧金杯。"
"咏画屏风诗二十五首 其三","南北朝","庾信","停车小苑外，下渚长桥前。涩菱迎拥楫，平荷直盖船。残丝绕折藕，芰叶映低莲。遥望芙蓉影，只言水底燃。"
"咏画屏风诗二十五首 其四","南北朝","庾信","昨夜鸟声春，惊鸣动四邻。今朝梅树下，定有咏花人。流星浮酒泛，粟瑱绕杯唇。何劳一片雨，唤作阳台神。"
"咏画屏风诗二十五首 其五","南北朝","庾信","逍遥游桂苑，寂绝到桃源。狭石分花径，长桥映水门。管声惊百鸟，人衣香一园。定知欢未足，横琴坐石根。"
"咏画屏风诗二十五首 其六","南北朝","庾信","三春冠盖聚，八节管弦游。石险松横植，岩悬涧竖流。小桥飞断岸，高花出迥楼。定须催十酒，将来宴五侯。"
"咏画屏风诗二十五首 其七","南北朝","庾信","高阁千寻起，长廊四注连。歌声上扇月，舞影入琴弦。涧水才窗外，山花即眼前。但愿长欢乐，从今尽百年。"
"咏画屏风诗二十五首 其八","南北朝","庾信","日晚金槌络，朱轩流水车。?拂缘堤柳，甍飘夹路花。定迎刘碧玉，将过阴丽华。非是高阳路，莫畏接䍦斜。"
"咏画屏风诗二十五首 其九","南北朝","庾信","徘徊出桂苑，徙倚就花林。下桥先劝酒，跂石始调琴。蒲低犹抱节，竹短未空心。绝爱猿声近，唯怜花径深。"
"咏画屏风诗二十五首 其十","南北朝","庾信","千寻木兰馆，百尺芙蓉堂。落日低莲井，行云碍芰梁。流水桃花色，春洲杜若香。就阶犹不进，催来上伎床。"
"咏画屏风诗二十五首 其十一","南北朝","庾信","捣衣明月下，静夜秋风飘。锦石平砧面，莲房接杵腰。急节迎秋韵，新声入手调。寒衣须及早，将寄霍嫖姚。"
"咏画屏风诗二十五首 其十二","南北朝","庾信","出没看楼殿，间关望绮罗。翔禽逐节舞，流水赴弦歌。细管吹丛竹，新杯卷半荷。南宫冠盖下，日暮风尘多。"
"咏画屏风诗二十五首 其十三","南北朝","庾信","玉柙珠帘卷，金钩翠幔悬。荷香薰水殿，阁影入池莲。平沙临浦口，高柳对楼前。上桥还倚望，遥看采菱船。"
"咏画屏风诗二十五首 其十四","南北朝","庾信","高阁千寻跨，重檐百丈齐。云度三分近，花飞一倍低。吹箫迎白鹤，照镜舞山鸡。何劳愁日暮，未有夜乌啼。"
"咏画屏风诗二十五首 其十五","南北朝","庾信","河流值浅岸，敛辔暂经过。弓衣湿溅水，马足乱横波。半城斜出树，长林直枕河。今朝游侠客，不畏风尘多。"
"咏画屏风诗二十五首 其十六","南北朝","庾信","度桥犹徙倚，坐石未倾壶。浅草开长埒，行营绕细厨。沙洲两鹤迥，石路一松孤。自可寻丹灶，何劳忆酒垆。"
"咏画屏风诗二十五首 其十七","南北朝","庾信","上林春径密，浮桥柳路长。龙媒逐细草，鹤氅映垂杨。水似桃花色，山如甲煎香。白石春泉上，谁能待月光。"
"咏画屏风诗二十五首 其十八","南北朝","庾信","白石春泉满，黄金新埒开。戚里车先度，兰池马即来。落花承舞席，春衫拭酒杯。行厨半路待，载妓一双回。"
"咏画屏风诗二十五首 其十九","南北朝","庾信","将军息边务，校尉罢从戎。池台临戚里，弦管入新丰。浮云随走马，明月逐弯弓。比来多射猎，唯有上林中。"
"咏画屏风诗二十五首 其二十","南北朝","庾信","三危上凤翼，九坂度龙鳞。路高山里树，云低马上人。悬岩泉溜响，深谷鸟声春。住马来相问，应知有姓秦。"
"咏画屏风诗二十五首 其二十一","南北朝","庾信","聊开郁金屋，暂对芙蓉池。水光连岸动，花风合树吹。春杯犹杂泛，细果尚连枝。不畏歌声尽，先看筝柱欹。"
"咏画屏风诗二十五首 其二十二","南北朝","庾信","洞灵开静室，云气满山斋。古松裁数树，盘根无半埋。爱静鱼争乐，依人鸟入怀。仲春徵隐士，蒲轮上计偕。"
"咏画屏风诗二十五首 其二十三","南北朝","庾信","今朝好风日，园苑足芳菲。竹动蝉争散，莲摇鱼暂飞。面红新著酒，风晚细吹衣。跂石多时望，莲船始复归。"
"咏画屏风诗二十五首 其二十四","南北朝","庾信","金鞍聚碛岸，玉舳泛中流。画鹢先防水，媒龙即负舟。沙城疑海气，石岸似江楼。崩槎时半没，坏舸或空浮。定是汾河上，戈船聊试游。"
"咏画屏风诗二十五首 其二十五","南北朝","庾信","竟日会春台，芙蓉承酒杯。水流平涧下，山花满谷开。行云数番过，白鹤一双来。水影摇丛竹，林香动落梅。直上山头路，羊肠能几回。"
"咏春近馀雪应诏诗","南北朝","庾信","送寒开小苑，迎春入上林。丝条变柳色，香气动兰心。待花将对酒，留雪拟弹琴。陪游愧并作，空见奉恩深。"
"咏树诗","南北朝","庾信","交柯乍百顷，擢本或千寻。枫子留为式，桐孙待作琴。残核移桃种，空花植枣林。幽居对蒙密，蹊径转深沈。"
"梅花诗","南北朝","庾信","常年腊月半，已觉梅花阑。不信今春晚，俱来雪里看。树动悬冰落，枝高出手寒。早知觅不见，真悔著衣单。"
"夜听捣衣诗","南北朝","庾信","秋夜捣衣声，飞度长门城。今夜长门月，应如昼日明。小鬟宜粟瑱，圆腰运织成。秋砧调急节，乱杵变新声。石燥砧逾响，桐虚杵绝鸣。鸣石出华阴，虚桐采凤林。北堂细腰杵，南市女郎砧。击节无劳鼓，调声不用琴。并结连枝缕，双穿长命针。倡楼惊别怨，征客动愁心。同心竹叶椀，双去双来满。裙裾不奈长，衫袖偏宜短。龙文镂剪刀，凤翼缠篸管。风流响和韵，哀怨声凄断。新声绕夜风，娇转满空中。应闻长乐殿，判彻昭阳宫。花鬟醉眼缬，龙子细文红。湿摺通夕露，吹衣一夜风。玉阶风转急，长城雪应暗。新绶始欲缝，细锦行须纂。声烦广陵散，杵急渔阳掺。新月动金波，秋云泛滥过。谁怜征戍客，今夜在交河。栩阳离别赋，临江愁思歌。复令悲此曲，红颜馀几多。"
"奉报穷秋寄隐士诗","南北朝","庾信","王倪逢啮缺，桀溺偶长沮。藜床负日卧，麦陇带经锄。自然曲木几，无名科斗书。聚花聊饲雀，穿池试养鱼。小村治涩路，低田补坏渠。秋水牵沙落，寒藤抱树疏。空枉平原骑，来过仲蔚庐。"
"奉报赵王出师在道赐诗","南北朝","庾信","上将出东平，先定下江兵。弯弓伏石动，振鼓沸沙鸣。横海将军号，长风骏马名。雨歇残虹断，云归一雁征。暗岩朝石湿，空山夜火明。低桥涧底渡，狭路花中行。锦车同建节，鱼轩异泊营。军中女子气，塞外夫人城。小人乖摄养，歧路阻逢迎。几月芝田熟，何年金灶成。哀笳关塞曲，嘶马别离声。王子身为宝，深思不倚衡。"
"奉报赵王惠酒诗","南北朝","庾信","梁王修竹园，冠盖风尘喧。行人忽枉道，直进桃花源。稚子还羞出，惊妻倒闭门。始闻传上命，定是赐中樽。野炉然树叶，山杯捧竹根。风池还更煖，寒谷遂长暄。未知稻粱雁，何时能报恩。"
"奉报寄洛州诗","南北朝","庾信","舟师会孟津，甲子阵东邻。雷辕惊战鼓，剑室动金神。幕府风云气，军门关塞人。长旌析鸟羽，合甲抱犀鳞。星芒一丈燄，月晕七重轮。黎阳水稍渌，官渡柳应春。无庸奉天眷，驱传牧南秦。繁词劳简牍，杂俗弊风尘。上洛逢都尉，商山见逸民。留滞终南下，唯当一史臣。"
"奉和山池诗","南北朝","庾信","乐官多暇豫，望苑暂回舆。鸣笳陵绝限，飞盖历通渠。桂亭花未落，桐门叶半疏。荷风惊浴鸟，桥影聚行鱼。日落含山气，云归带雨馀。"
"奉和平邺应诏诗","南北朝","庾信","天策引神兵，风飞扫邺城。阵云千里散，黄河一代清。"
"奉和永丰殿下言志诗十首 其一","南北朝","庾信","立德齐今古，资仁一毁誉。无机抱瓮汲，有道带经锄。处下唯名惠，能言本姓蘧。未论惊宠辱，安知系惨舒。"
"奉和永丰殿下言志诗十首 其二","南北朝","庾信","王子从边服，临邛惜第如。星桥拥冠盖，锦水照簪裾。论文报潘岳，咏史答应璩。帐幕参三顾，风流盛七舆。"
"奉和永丰殿下言志诗十首 其三","南北朝","庾信","茫茫实宇宙，与善定冯虚。大夫伤鲁道，君子念殷墟。程卿既开国，安平遂徙居。讵能从小隐，终然游太初。"
"奉和永丰殿下言志诗十首 其四","南北朝","庾信","直城风日美，平陵云雾除。来往金张馆，弦歌许史闾。凤台迎弄玉，河阳送婕妤。五马遥相问，双童来夹车。"
"奉和永丰殿下言志诗十首 其五","南北朝","庾信","托情忻六学，游目爱三馀。覆局能悬记，看碑解暗疏。讵尝游魏冉，?时说范雎。池水朝含墨，流萤夜聚书。"
"奉和永丰殿下言志诗十首 其六","南北朝","庾信","兴云榆荚晚，烧薙杏花初。滮池侵黍稷，谷水播菑畲。六月蝉鸣稻，千金龙骨渠。含风摇古度，防露动林于。"
"奉和永丰殿下言志诗十首 其七","南北朝","庾信","自怜循短绠，方欲问长沮。茂陵体犹瘠，淮阳疾未祛。翻疑承毒水，忽似遇昌菹。汉阳嗟欲尽，咎繇惧忽诸。"
"奉和永丰殿下言志诗十首 其八","南北朝","庾信","弱龄参顾问，畴昔滥吹嘘。绿槐垂学市，长杨映直庐。连盟翻灭郑，仁义反亡徐。还思建邺水，终忆武昌鱼。"
"奉和永丰殿下言志诗十首 其九","南北朝","庾信","崩堤压故柳，衰社卧寒樗。野鹤能自猎，江鸥解独渔。汉阴逢荷筱，缁林见杖挐。阮籍长思酒，嵇康懒著书。"
"奉和永丰殿下言志诗十首 其十","南北朝","庾信","披林求木实，拂雪就园蔬。浊醪非鹤髓，兰肴异蟹蛆。野情风月旷，山心人事疏。徒知守瓴甓，空欲报璠玙。"
"奉和示内人诗","南北朝","庾信","燃香郁金屋，吹管凤凰台。春朝迎雨去，秋夜隔河来。听歌云即断，闻琴鹤倒回。春窗刻凤下，寒壁画花开。定取流霞气，时添承露杯。"
"奉和同泰寺浮图诗","南北朝","庾信","岧岧凌太清，照殿比东京。长影临双阙，高层出九城。栱积行云碍，幡摇度鸟惊。凤飞如始泊，莲合似初生。轮重对月满，铎韵拟鸾声。画水流全住，图云色半轻。露晚盘犹滴，珠朝火更明。虽连博望苑，还接银沙城。天香下桂殿，仙梵入伊笙。庶闻八解乐，方遣六尘情。"
"奉和初秋诗","南北朝","庾信","落星初伏火，秋霜正动钟。北阁连横汉，南宫应凿龙。祥鸾栖竹实，灵蔡上芙蓉。自有南风曲，还来吹九重。"
"奉和法筵应诏诗","南北朝","庾信","五城邻北极，百雉壮西昆。钩陈横复道，阊阖抵灵轩。千柱莲花塔，由旬紫绀园。佛影胡人记，经文汉语翻。星窥朱鸟牖，云宿凤凰门。新禽解杂啭，春柳卧生根。早雷惊蛰户，流雪长河源。建始移交让，徽音种合昏。风飞扇天辩，泉涌属丝言。羁臣从散木，无以预中天。□□遥可望，终类仰鹍弦。"
"奉和赵王西京路春旦诗","南北朝","庾信","直城龙首抗，横桥天汉分。风乌疑近日，露掌定高云。新渠还入渭，旧鼎更开汾。汉猎熊攀槛，秦田雉失群。宜年动春律，御宿敛寒氛。弄玉迎箫史，东方觅细君。杨柳成歌曲，蒲桃学绣文。鸟鸣还独解，花开先自薰。谁知灞陵下，犹有故将军。"
"奉和赵王诗","南北朝","庾信","花径日相携，花林鸟未栖。比看中郎醉，堪闻乌夜啼。"
"奉和赵王春日诗","南北朝","庾信","城傍金谷苑，园里凤凰池。细管调歌曲，长衫教舞儿。向人长曼脸，由来薄面皮。梅花绝解作，树叶本能吹。香烟龙口出，莲子帐心垂。莫畏无春酒，须花但见随。"
"奉和赵王美人春日诗","南北朝","庾信","直将刘碧玉，来过阴丽华。秪言满屋里，并作一园花。新藤乱上格，春水漫吹沙。步摇钗梁动，红轮被角斜。今年逐春处，先向石崇家。"
"奉和赵王隐士诗","南北朝","庾信","洛阳徵五隐，东都别二贤。云气浮函谷，星光集颍川。霸陵采樵路，成都卖卜钱。鹿裘披稍裂，藜床坐欲穿。阮籍唯长啸，嵇康讶一弦。涧险无平石，山深足细泉。短松犹百尺，少鹤已千年。野鸟繁弦啭，山花焰火然。洞风吹户里，石乳滴窗前。虽无亭长识，终见野人传。"
"奉和赵王喜雨诗","南北朝","庾信","玄霓临日谷，封蚁对云台。投壶欲起电，倚柱稍惊雷。白沙如湿粉，莲花类洗杯。惊乌洒翼度，湿雁断行来。浮桥七星起，高堰六门开。犹言祀蜀帝，即似望荆台。厥田终上上，原野自莓莓。"
"奉和赵王游仙诗","南北朝","庾信","藏山还采药，有道得从师。京兆陈安世，成都李意期。玉京传相鹤，太乙授飞龟。白石香新芋，青泥美熟芝。山精逢照镜，樵客值围棋。石纹如碎锦，藤苗似乱丝。蓬莱在何处，汉后欲遥祠。"
"奉和夏日应令诗","南北朝","庾信","朱帘卷丽日，翠幕蔽重阳。五月炎蒸气，三时刻漏长。麦随风里熟，梅逐雨中黄。开冰带井水，和粉杂生香。衫含蕉叶气，扇动竹花凉。早菱生软角，初莲开细房。愿陪仙鹤举，洛浦听笙簧。"
"奉和浚池初成清晨临泛诗","南北朝","庾信","千金高堰合，百顷浚源开。翻逢积翠浪，更识昆明灰。猿啸风还急，鸡鸣潮即来。时看青雀舫，遥逐桂舟回。"
"奉和阐弘二教应诏诗","南北朝","庾信","五明教已设，三元法复开。鱼山将鹤岭，清梵两边来。香烟聚为塔，花雨积成台。空心论佛性，贞气辨仙才。露盘高掌滴，风乌平翅回。无劳问待诏，自识昆明灰。"
"奉和赐曹美人诗","南北朝","庾信","月光如粉白，秋露似珠圆。络纬无机织，流萤带火寒。何年迎弄玉，今朝得梦兰。讶许能含笑，芙蓉宜熟看。"
"奉梨诗","南北朝","庾信","接枝秋转脆，含情落更香。擎置仙人掌，应添瑞露浆。"
"奉答赐酒诗","南北朝","庾信","仙童下赤城，仙酒饷王平。野人相就饮，山鸟一群惊。细雪翻沙下，寒风战鼓鸣。此时逢一醉，应枯反更荣。"
"奉答赐酒鹅诗","南北朝","庾信","云光偏乱眼，风声特噤心。冷猿披雪啸，寒鱼抱冻沈。今朝一壶酒，实是胜千金。负恩无以谢，惟知就竹林。"
"忝在司水看治渭桥诗","南北朝","庾信","大夫参下位，司职渭之阳。富平移铁锁，甘泉运石梁。跨虹连绝岸，浮鼋续断航。春洲鹦鹉色，流水桃花香。星精逢汉帝，钓叟值周王。平堤石岸直，高堰柳阴长。羡言杜元凯，河桥独举觞。"
"忽见槟榔诗","南北朝","庾信","绿房千子熟，紫穗百花开。莫言行万里，曾经相识来。"
"经陈思王墓诗","南北朝","庾信","公子独忧生，丘垄擅馀名。采樵枯树尽，犁田荒隧平。宁追宴平乐，讵想谒承明。旦余来锡命，兼言事结成。飘遥河朔远，飐飙飓风鸣。雁与云俱阵，沙将蓬共惊。枯桑落古社，寒鸟归孤城。陇水哀葭曲，渔阳惨鼓声。离家来远客，安得不伤情。"
"郊行值雪诗","南北朝","庾信","风云俱惨惨，原野共茫茫。雪花开六出，冰珠映九光。还如驱玉马，暂似猎银獐。阵云全不动，寒山无物香。薛君一狐白，唐侯两骕骦。寒关日欲暮，披雪渡河梁。"
"将命至邺诗","南北朝","庾信","大国修聘礼，亲邻自此敦。张旃事原隰，负扆报成言。西过犯风露，北指度轘辕。交欢值公子，展礼觌王孙。何以誉嘉树，徒欣赋采蘩。四牢盈折俎，三献满罍樽。人臣无境外，何由欣此言。风俗既殊阻，山河不复论。无因旅南馆，空欲祭西门。眷然惟此别，夙期幸共存。"
"将命至邺酬祖正员诗","南北朝","庾信","我皇临九有，声教洎无堤。兴文盛礼乐，偃武息氓黎。承乏驱骐骥，旌旗事琬圭。古碑文字尽，荒城年代迷。被陇文瓜熟，交塍香穗低。投琼实有慰，报李更无蹊。"
"将命使北始渡瓜步江诗","南北朝","庾信","校尉始辞国，楼船欲渡河。輴轩临碛岸，旌节映江沱。观涛想帷盖，争长忆干戈。虽同燕市泣，犹听赵津歌。"
"幽居值春诗","南北朝","庾信","山人久陆沈，幽径忽春临。决渠移水碓，开园扫竹林。欹桥久半断，崩岸始邪侵。短歌吹细笛，低声泛古琴。钱刀不相及，耕种且须深。长门一纸赋，何处觅黄金。"
"怨歌行","南北朝","庾信","家住金陵县前，嫁得长安少年。回头望乡泪落，不知何处天边。胡尘几日应尽，汉月何时更圆。为君能歌此曲，不觉心随断弦。"
"春日极饮诗","南北朝","庾信","槛前闻鸟啭，园里对花开。就中言不醉，红袖捧金杯。"
"春日离合诗二首 其一","南北朝","庾信","秦青初变曲，未有逐琴心。明年花树下，月月来相寻。"
"春日离合诗二首 其二","南北朝","庾信","田家足闲暇，士友暂流连。三春竹叶酒，一曲鹍鸡弦。"
"春望诗","南北朝","庾信","春望上春台，春窗四面开。落花何假拂，风吹会并来。"
"昭君辞应诏","南北朝","庾信","敛眉光禄塞，还望夫人城。片片红颜落，双双泪眼生。冰河牵马渡，雪路抱鞍行。胡风入骨冷，夜月照心明。方调琴上曲，变入胡笳声。"
"看舞诗","南北朝","庾信","鸾回不假学，凤举自相关。到嫌衫袖广，恒长碍举鬟。"
"秋日诗","南北朝","庾信","苍茫望落景，羁旅对穷秋。赖有南园菊，残花足解愁。"
"秋夜望单飞雁诗","南北朝","庾信","失群寒雁声可怜，夜半单飞在月边。无奈人心复有忆，今暝将渠俱不眠。"
"结客少年场行","南北朝","庾信","结客少年场，春风满路香。歌撩李都尉，果掷潘河阳。隔花遥劝酒，就水更移床。今年喜夫婿，新拜羽林郎。定知刘碧玉，偷嫁汝南王。"
"送卫王南征诗","南北朝","庾信","望水初横阵，移营寇未降。风尘马足起，先暗广陵江。"
"送周尚书弘正诗 其一","南北朝","庾信","交河望合浦，玄菟想朱鸢。共此无期别，知应复几年。"
"送周尚书弘正诗 其二","南北朝","庾信","离期定已促，别泪转无从。惟愁郭门外，应足数株松。"
"送炅法师葬诗","南北朝","庾信","龙泉今日掩，石洞即时封。玉匣摧谈柄，悬河落辩锋。香炉犹是柏，麈尾更成松。郭门未十里，山回已数重。尚闻香阁梵，犹听竹林钟。送客风尘拥，寒郊霜露浓。性灵如不灭，神理定何从。"
"重别周尚书诗二首 其一","南北朝","庾信","阳关万里道，不见一人归。唯有河边雁，秋来南向飞。"
"重别周尚书诗二首 其二","南北朝","庾信","河桥两岸绝，横歧数路分。山川遥不见，怀袖远相闻。"
"闺怨诗","南北朝","庾信","明镜圆花发，空房故怨多。几年留织女，还应听渡河。"
"徐报使来止得一相见诗","南北朝","庾信","一面还千里，相思那得论。更寻终不见，无异桃花源。"
"陪驾幸终南山和宇文内史诗","南北朝","庾信","玉山乘四载，瑶池宴八龙。鼋桥浮少海，鹄盖上中峰。飞狐横塞路，白马当河冲。水奠三川石，山封五树松。长虹双瀑布，圆阙两芙蓉。戍楼鸣夕鼓，山寺响晨钟。新蒲节转促，短笋箨犹重。树宿含樱鸟，花留酿蜜蜂。迎风下列缺，洒酒召昌容。且欣陪北上，方欲待东封。"
"预麟趾殿校书和刘仪同诗","南北朝","庾信","止戈兴礼乐，修文盛典谟。壁开金石篆，河浮云雾图。芸香上延阁，碑石向鸿都。诵书徵博士，明经拜大夫。璧池寒水落，学市旧槐疏。高谭变白马，雄辩塞飞狐。月落将军树，风惊御史乌。子云犹汗简，温舒正削蒲。连云虽有阁，终欲想江湖。"
"寄王琳诗","南北朝","庾信","玉关道路远，金陵信使疏。独下千行泪，开君万里书。"
"寄徐陵诗","南北朝","庾信","故人倘思我，及此平生时。莫待山阳路，空闻吹笛悲。"
"晚秋诗","南北朝","庾信","凄清临晚景，疏索望寒阶。湿庭凝坠露，抟风卷落槐。日气斜还冷，云峰晚更霾。可怜数行雁，点点远空排。"
"望月诗","南北朝","庾信","夜光流未曙，金波影尚赊。照人非七子，含风异九华。蓂新半壁上，桂满独轮斜。乘舟聊可望，无假逐仙槎。"
"望野诗","南北朝","庾信","试策千金马，来登五丈原。有城仍旧县，无树即新村。水向兰池泊，日斜细柳园。涸渚通沙路，寒渠塞水门。但得风云赏，何须人事论。"
"望渭水诗","南北朝","庾信","树似新亭岸，沙如龙尾湾。犹言吟暝浦，应有落帆还。"
"梦入堂内诗","南北朝","庾信","雕梁旧刻杏，香壁本泥椒。幔绳金麦穗，帘钩银蒜条。画眉千度拭，梳头百遍撩。小衫裁裹臂，缠弦搯抱腰。日光钗燄动，窗影镜花摇。歌曲风吹韵，笙簧火炙调。即今须戏去，谁复待明朝。"
"率尔成咏诗","南北朝","庾信","昔日谢安石，求为淮海人。仿佛新亭岸，犹言洛水滨。南冠今别楚，荆玉遂游秦。倘使如杨仆，宁为关外人。"
"移树诗","南北朝","庾信","酒泉移赤柰，河阳徙石榴。虽言有千树，何处似封侯。"
"野步诗","南北朝","庾信","值泉仍饮马，逢花即举杯。稍看城阙远，转见风云来。"
"喜晴应诏敕自疏韵诗","南北朝","庾信","御辩诚膺录，维皇称有建。雷泽昔经渔，负夏时从贩。柏梁骖驷马，高陵驰六传。有序属宾连，无私表平宪。河堤崩故柳，秋水高新堰。心斋悯昏垫，乐彻怜胥怨。禅河秉高论，法轮开胜辩。王城水斗息，洛浦《河图》献。伏泉还习坎，归风已回巽。桐枝长旧围，蒲节抽新寸。山薮欣藏疾，幽栖得无闷。有庆兆民同，论年天子万。"
"喜晴诗","南北朝","庾信","比日思光景，今朝始暂逢。雨住便生热，云晴即作峰。水白澄还浅，花红燥更浓。已欢无石燕，弥欲弃泥龙。"
"寒园即目诗","南北朝","庾信","寒园星散居，摇落小村墟。游仙半壁画，隐士一床书。子月泉心动，阳爻地气舒。雪花深数尺，冰床厚尺馀。苍鹰斜望雉，白鹭下看鱼。更想东都外，群公别二疏。"
"就蒲州使君乞酒诗","南北朝","庾信","萧瑟风声惨，苍茫雪貌愁。鸟寒栖不定，池凝聚未流。蒲城桑叶落，灞岸菊花秋。愿持河朔饮，分劝东陵侯。"
"慨然成咏诗","南北朝","庾信","新春光景丽，游子离别情。交让未全死，梧桐唯半生。值热花无气，逢风水不平。宝鸡虽有祀，何时能更鸣。"
"游山诗","南北朝","庾信","聊登玄圃殿，更上增城山。不知高几里，低头看世间。唱歌云欲聚，弹琴鹤欲舞。涧底百重花，山根一片雨。婉婉藤倒垂，亭亭松直竖。"
"登州中新阁诗","南北朝","庾信","跨虚凌倒景，连云讵少阳。璇极龙鳞上，雕甍鹏翅张。千寻文杏照，十里木兰香。开窗对高掌，平坐望河梁。歌响闻长乐，钟声彻建章。赋用王延寿，书须韦仲将。龙来随画壁，风起逐吹簧。石作芙蓉影，池如明镜光。花梁反披叶，莲井倒垂房。徒然思燕贺，无以预鹍翔。"
"答王司空饷酒诗","南北朝","庾信","今日小园中，桃花数树红。开君一壶酒，细酌对春风。未能扶毕卓，犹足舞王戎。仙人一捧露，判不及杯中。"
"赋得荷诗","南北朝","庾信","秋衣行欲制，风盖渐应欹。若有千年蔡，须巢但见随。"
"赋得鸾台诗","南北朝","庾信","九成吹玉琯，百尺上瑶台。能将秦女去，终是凤凰来。"
"赋得集池雁诗","南北朝","庾信","逢风时迥度，逐侣乍争飞。犹忆方塘水，今秋已复归。"
"道士步虚词十首 其一","南北朝","庾信","浑成空教立，元始正图开。赤玉灵文下，朱陵真气来。中天九龙馆，倒景八风台。云度弦歌响，星移空殿回。青衣上少室，童子向蓬莱。逍遥闻四会，倏忽度三灾。"
"道士步虚词十首 其二","南北朝","庾信","东明九芝盖，北烛五云车。飘遥入倒景，出没上烟霞。春泉下玉溜，青鸟向金华。汉帝看桃核，齐侯问枣花。上元应送酒，来向蔡经家。"
"道士步虚词十首 其三","南北朝","庾信","归心游太极，回向入无名。五香芬紫府，千灯照赤城。凤林采珠实，龙山种玉荣。夏簧三舌响，春钟九乳鸣。绛河应远别，黄鹄来相迎。"
"道士步虚词十首 其四","南北朝","庾信","凝真天地表，绝想寂寥前。有象犹虚豁，忘形本自然。开经壬子世，值道甲申年。回云随舞曲，流水逐歌弦。石髓香如饭，芝房脆似莲。停鸾燕瑶水，归路上鸿天。"
"道士步虚词十首 其五","南北朝","庾信","洞灵尊上德，虞石会明真。要妙思玄牝，虚无养谷神。丹丘乘翠凤，玄圃御斑麟。移梨付苑吏，种杏乞山人。自此逢何世，从今复几春。海无三尺水，山成数寸尘。"
"道士步虚词十首 其六","南北朝","庾信","无名万物始，有道百灵初。寂绝乘丹气，玄明上玉虚。三元随建节，八景逐回舆。赤凤来衔玺，青鸟入献书。坏机仍成机，枯鱼还作鱼。栖心浴日馆，行乐止云墟。"
"道士步虚词十首 其七","南北朝","庾信","道生乃太乙，守静即玄根。中和炼九气，甲子谢三元。居心受善水，教学重香园。凫留报关吏，鹤去画城门。更以忻无迹，还来寄绝言。"
"道士步虚词十首 其八","南北朝","庾信","北阙临玄水，南宫生绛云。龙泥印玉策，大火炼真文。上元风雨散，中天歌吹分。灵驾千寻上，空香万里闻。"
"道士步虚词十首 其九","南北朝","庾信","地境阶基远，天窗影迹深。碧玉成双树，空青为一林。鹄巢堪炼石，蜂房得煮金。汉武多骄慢，淮南不小心。蓬莱入海底，何处可追寻。"
"道士步虚词十首 其十","南北朝","庾信","麟洲一海阔，玄圃半天高。浮丘迎子晋，若士避卢敖。经餐林虑李，旧食绥山桃。成丹须竹节，刻髓用芦刀。无妨隐士去，即是贤人逃。"
"集周公处连句诗","南北朝","庾信","市朝一朝变，兰艾本同焚。故人相借问，平生如所闻。"
"新月诗","南北朝","庾信","郑环唯半出，秦钩本独悬。若交临酒影，堪言照弩弦。"
"聘齐秋晚馆中饮酒诗","南北朝","庾信","欣兹河朔饮，对此洛阳才。残秋欲屏扇，馀菊尚浮杯。涧流鸣二水，日色下三台。无因侍清夜，同此月徘徊。"
"蒙赐酒诗","南北朝","庾信","金膏下帝台，玉历在蓬莱。仙人一遇饮，分得两三杯。忽闻桑叶落，正值菊花开。阮籍披衣进，王戎含笑来。从今觅仙药，不假向瑶台。"
"蒲州刺史中山公许乞酒一车未送诗","南北朝","庾信","细柳望蒲台，长河始一回。秋桑几过落，春蚁未曾开。萤角非难驭，搥轮稍可催。只言千日饮，旧逐中山来。"
"谨赠司寇淮南公诗","南北朝","庾信","危邦久乱德，天策始乘机。九河闻誓众，千里见连旗。虢亡垂棘返，齐平宝鼎归。久弊风尘俗，殊劳关塞衣。绊骥还千里，垂鹏更九飞。犹怜马齿进，应念节旄稀。回轩入故里，园柳始依依。旧竹侵行径，新桐益几围。寒谷梨应重，秋林栗更肥。美酒还参圣，雕文本入微。促歌迎赵瑟，游弦召楚妃。小人司刺举，明敡实滥吹。南部治都尉，军谋假建威。商山隐士石，丹水凤凰矶。野亭长被马，山城早掩扉。传呼拥绛节，交戟映彤闱。遂令忘楚操，何但食周薇。三十六水变，四十九条非。丹灶风烟歇，年龄蒲柳衰。同僚敢不尽，畴日惧难追。"
"暮秋野兴赋得倾壶酒诗","南北朝","庾信","刘伶正捉酒，中散欲弹琴。但使逢秋菊，何须就竹林。"
"舞媚娘","南北朝","庾信","朝来户前照镜，含笑盈盈自看。眉心浓黛直点，额角轻黄细安。秪疑落花慢去，复道春风不还。少年唯有欢乐，饮酒那得留残。"
"题结线袋子诗","南北朝","庾信","交丝结龙凤，镂彩织云霞。一寸同心缕，千年长命花。"
"燕歌行","南北朝","庾信","代北云气昼昏昏，千里飞蓬无复根。寒雁嗈嗈渡辽水，桑叶纷纷落蓟门。晋阳山头无箭竹，疏勒城中乏水源。属国征戍久离居，阳关音信绝能疏。愿得鲁连飞一箭，持寄思归燕将书。渡辽本自有将军，寒风萧萧生水纹。妾惊甘泉足烽火，君讶渔阳少阵云。自从将军出细柳，荡子空床难独守。盘龙明镜饷秦嘉，辟恶生香寄韩寿。春分燕来能几日，二月蚕眠不复久。洛阳游丝百丈连，黄河春冰千片穿。桃花颜色好如马，榆荚新开巧似钱。蒲桃一杯千日醉，无事九转学神仙。定取金丹作几服，能令华表得千年。"
"赠别诗","南北朝","庾信","藏啼留送别，拭泪强相参。谁言畜衫袖，长代手中浛。"
"镜诗","南北朝","庾信","玉匣聊开镜，轻灰暂拭尘。光如一片水，影照两边人。月生无有桂，花开不逐春。试挂淮南竹，堪能见四邻。"
"斗鸡诗","南北朝","庾信","开轩望平子，骤马看陈王。狸膏熏斗敌，芥粉壒春场。解翅莲花动，猜群锦臆张。"
"光华殿侍宴赋竞病韵诗","南北朝","曹景宗","去时儿女悲，归来笳鼓竞。借问行路人，何如霍去病。"
"七夕诗","南北朝","萧衍","白露月下团，秋风枝上鲜。瑶台含碧雾，罗幕生紫烟。妙会非绮节，佳期乃凉年。玉壶承夜急，兰膏依晓煎。昔悲汉难越，今伤河易旋。怨咽双断念，凄悼两情悬。"
"十喻诗五首 其四 乾闼婆诗","南北朝","萧衍","灵海自已极，沧流去无边。蜃蛤生异气，闼婆郁中天。青城接丹霄，金楼带紫烟。皆从望见起，非是物理然。因彼凡俗喻，此中玄又玄。"
"十喻诗五首 其一 幻诗","南北朝","萧衍","挥霍变三有，恍惚随六尘。兰园种五果，雕案出八珍。对见不可信，熟视事非真。空生四岳想，徒劳七识神。著幻是幻者，知幻非幻人。"
"十喻诗五首 其二 如炎诗","南北朝","萧衍","乱念瞩长原，例见望遥?。逶迤似江汉，泛滥若沧溟。金波扬素沫，银浪翻绿萍。远思如可取，近至了无形。热缘热惚逼，渴爱渴心生。"
"十喻诗五首 其三 灵空诗","南北朝","萧衍","物情异所异，世心同所同。状如薪遇火，亦似草行风。迷惑三界里，颠倒六趣中。五爱性洞远，十相法灵冲。皆从妄所妄，无非空对空。"
"十喻诗五首 其五 梦诗","南北朝","萧衍","甘寝随四坐，盖睡依五众。违从竞分诤，美恶相戏弄。出家为上首，入仕作梁栋。色已非真实，闻见皆灵洞。长眼出长夜，大觉和大梦。"
"上云乐七首 其一 凤台曲","南北朝","萧衍","凤台上。两悠悠。云之际。神光朝天极。华盖遏延州。羽衣昱耀。春吹去复留。"
"上云乐七首 其三 方丈曲","南北朝","萧衍","方丈上。崚层云。挹八玉。御三云。金书发幽会。碧简吐玄门。至道虚凝。冥然共所遵。"
"上云乐七首 其四 方诸曲","南北朝","萧衍","方诸上。上云人。业守仁。摐金集瑶池。步光礼玉晨。霞盖容长肃。清虚伍列真。"
"上云乐七首 其五 玉龟曲","南北朝","萧衍","玉龟山。真长仙。九光曜。五云生。交带要分影。大华冠晨缨。耇如玄罗。出入游太清。"
"上云乐七首 其六 金丹曲","南北朝","萧衍","紫霜耀。绛雪飞。追以还。转复飞。九真道方微。千年不传。一传裔云衣。"
"上云乐七首 其七 金陵曲","南北朝","萧衍","句曲仙。长乐游。洞天巡。会迹六门。揖玉板。登金门。凤泉回肆。鹭羽降寻云。鹭羽一流。芳芬郁氛氲。"
"上云乐七首 其二 桐柏曲","南北朝","萧衍","桐柏真。升帝宾。戏伊谷。游洛滨。参差列凤管。容与起梁尘。望不可至。徘徊谢时人。"
"子夜四时歌十六首 冬歌四首 其十三","南北朝","萧衍","寒闺动黻帐，密筵重锦席。卖眼拂长袖，含笑留上客。"
"子夜四时歌十六首 其十四","南北朝","萧衍","别时鸟啼户，今晨雪满墀。过此君不返，但恐绿鬓衰。"
"子夜四时歌十六首 其十五","南北朝","萧衍","果欲结金兰，但看松柏林。经霜不堕地，岁寒无异心。"
"子夜四时歌十六首 其十六","南北朝","萧衍","一年漏将尽，万里人未归。君志固有在，妾躯乃无依。"
"子夜四时歌十六首 春歌四首 其一","南北朝","萧衍","阶上香入怀，庭中花照眼。春心一如此，情来不可限。"
"子夜四时歌十六首 其二","南北朝","萧衍","兰叶始满地，梅花已落枝。持此可怜意，摘以寄心知。"
"子夜四时歌十六首 其三","南北朝","萧衍","朱日光素冰，黄花映白雪。折梅待佳人，共迎阳春月。"
"子夜四时歌十六首 其四","南北朝","萧衍","花坞蝶双飞，柳堤鸟百舌。不见佳人来，徒劳心断绝。"
"子夜四时歌十六首 秋歌四首 其九","南北朝","萧衍","绣带合欢结，锦衣连理文。怀情入夜月，含笑出朝云。"
"子夜四时歌十六首 其十","南北朝","萧衍","七彩紫金柱，九华白玉梁。但歌云不去，含吐有馀香。"
"子夜四时歌十六首 其十一","南北朝","萧衍","吹漏未可停，弦断当更续。俱作双丝引，共奏同心曲。"
"子夜四时歌十六首 其十二","南北朝","萧衍","当信抱梁期，莫听回风音。镜中两入髻，分明无两心。"
"子夜四时歌十六首 夏歌四首 其五","南北朝","萧衍","江南莲花开，红光覆碧水。色同心复同，藕异心无异。"
"子夜四时歌十六首 其六","南北朝","萧衍","闺中花如绣，帘上露如珠。欲知有所思，停织复歭?。"
"子夜四时歌十六首 其七","南北朝","萧衍","玉盘著朱李，金杯盛白酒。虽欲持自亲，复恐不甘口。"
"子夜四时歌十六首 其八","南北朝","萧衍","含桃落花日，黄鸟营飞时。君住马已疲，妾去蚕欲饥。"
"子夜歌二首 其二","南北朝","萧衍","朝日照绮窗，光风动纨罗。巧笑茜两犀，美目扬双蛾。"
"五字叠韵诗","南北朝","萧衍","后牖有榴柳，梁王长康强。偏眠船舷边，载匕每碍埭。六斛熟鹿肉，暯苏姑枯卢。"
"天安寺疏圃堂诗","南北朝","萧衍","乘和荡犹豫，此焉聊止息。连山去无限，长洲望不极。参差照光彩，左右皆春色。晻暧瞩游丝，出没看飞翼。其乐信难忘，翛然宁有饰。"
"长安有狭邪行","南北朝","萧衍","洛阳有曲陌，曲陌不通驿。忽遇二少童，扶辔问君宅。我宅邯郸右，易忆复可知。大息组絪缊，中息佩陆离。小息尚青绮，总辔游南皮。三息俱入门，家臣拜门垂。三息俱升堂，旨酒盈千卮。三息俱入户，户内有光仪。大妇理金翠，中妇事玉触。小妇独閒暇，调笙游曲池。丈人少徘徊，凤吹方参差。"
"东飞伯劳歌","南北朝","萧衍","东飞伯劳西飞燕，黄姑织女时相见。谁家女儿对门居，开颜发艳照里闾。南窗北牖挂明光，罗帷绮帐脂粉香。女儿年几十五六，窈窕无双颜如玉。三春已暮花从风，空留可怜谁与同。"
"代苏属国妇诗","南北朝","萧衍","良人与我期，不谓当过时。秋风忽送节，白露凝前基。怆怆独凉枕，搔搔孤月帷。忽听西北雁，似从寒海湄。果衔万里书，中有生离辞。惟言长别矣，不复道相思。胡羊久剽夺，汉节故支持。帛上看未终，脸下泪如丝。空怀之死誓，远劳同穴诗。"
"古意诗二首 其一","南北朝","萧衍","飞鸟起离离，惊散忽差池。嗷嘈绕树上，翩翩集寒枝。既悲征役久，偏伤垄上儿。寄言闺中妾，此心讵能知。不见松萝上，叶落根不移。"
"古意诗二首 其二","南北朝","萧衍","当春有一草，绿花复垂枝。云是忘忧物，生在北堂陲。飞飞双蛱蝶，低低两差池。差池低复起，此芳性不移。飞蝶双复只，此心人莫知。"
"白纻辞二首 其一","南北朝","萧衍","朱丝玉柱罗象筵。飞琯促节舞少年。短歌流目未肯前。含笑一转私自怜。"
"白纻辞二首 其二","南北朝","萧衍","纤腰袅袅不任衣。娇怨独立特为谁。赴曲君前未忍归。上声急调中心飞。"
"边戍诗","南北朝","萧衍","秋月出中天，远近无偏异。共照一光辉，各怀离别思。"
"会","南北朝","萧衍","少时学周孔，弱冠穷六经。孝义连方册，仁恕满丹青。践言贵去伐，为善存好生。中复观道书，有名与无名。妙术镂金版，真言隐上清。密行贵阴德，显证表长龄。晚年开释卷，犹日映众星。苦集始觉知，因果乃方明。示教惟平等，至理归无生。分别根难一，执著性易惊。穷源无二圣，测善非三英。大椿径亿尺，小草裁云萌。大云降大雨，随分各受荣。心想起异解，报应有殊形。差别岂作意，深浅固物情。"
"团扇歌","南北朝","萧衍","手中白团扇，净如秋团月。清风任动生，娇香承意发。"
"戏作诗","南北朝","萧衍","宓妃生洛浦，游女出汉阳。妖闲逾下蔡，神妙绝高唐。绵驹且变俗，王豹复移乡。况兹集灵异，岂得无方将。长袂必留客，清哇咸绕梁。燕赵羞容止，西妲惭芬芳。徒闻殊可弄，定自乏明珰。"
"戏题刘孺手板诗","南北朝","萧衍","张率东南美，刘孺洛阳才。揽笔便应就，何事久迟回。"
"有所思","南北朝","萧衍","谁言生离久，适意与君别。衣上芳犹在，握里书未灭。腰中双绮带，梦为同心结。常恐所思露，瑶华未忍折。"
"欢闻歌二首 其一","南北朝","萧衍","艳艳金楼女，心如玉池莲。持底报郎恩，俱期游梵天。"
"欢闻歌二首 其二","南北朝","萧衍","南有相思木，合影复同心。游女不可求，谁能息空阴。"
"江南弄七首 其四 凤笙曲","南北朝","萧衍","绿耀克碧凋琯笙。朱唇玉指学凤鸣。流速参差飞且停。飞且停。在凤楼。弄娇响。间清讴。"
"江南弄七首 其二 龙笛曲","南北朝","萧衍","美人绵眇在云堂。雕金镂竹眠玉床。婉爱寥亮绕红梁。绕红梁。流月台。驻狂风。郁徘徊。"
"江南弄七首 其一 江南弄","南北朝","萧衍","众花杂色满上林。舒芳耀绿垂轻阴。连手躞蹀舞春心。舞春心。临岁腴。中人望。独踟蹰。"
"江南弄七首 其三 采莲曲","南北朝","萧衍","游戏五湖采莲归。发花田叶芳袭衣。为君艳歌世所希。世所希。有如玉。江南弄。采莲曲。"
"江南弄七首 其五 采菱曲","南北朝","萧衍","江南稚女珠腕绳。金翠摇首红颜兴。桂棹容与歌采菱。歌采菱。心未怡。翳罗袖。望所思。"
"江南弄七首 其七 朝云曲","南北朝","萧衍","张乐阳台歌上谒。如寝如兴芳晻暧。容光既艳复还没。复还没。望不来。巫山高。心徘徊。"
"江南弄七首 其六 游女曲","南北朝","萧衍","氛氲兰麝体芳滑。容色玉耀眉如月。珠佩婐?戏金阙。戏金阙。游紫庭。舞飞阁。歌长生。"
"拟明月照高楼","南北朝","萧衍","圆魄当虚闼，清光流思延。延思照孤影，凄怨还自怜。台镜早生尘，匣琴又无弦。悲慕屡伤节，离忧亟华年。君如东扶景，妾似西柳烟。相去既路迥，明晦亦殊悬。愿为铜铁辔，以感长乐前。"
"拟青青河畔草","南北朝","萧衍","羃羃绣户丝，悠悠怀昔期。昔期久不归，乡国旷音辉。音辉空结迟，半寝觉如至。既寤了无形，与君隔平生。月以云掩光，叶以霜摧老。当途竞自容，莫肯为妾道。"
"杨叛儿","南北朝","萧衍","桃花初发红，芳草尚抽绿。南音多有会，偏重叛儿曲。"
"芳树","南北朝","萧衍","绿树始摇芳，芳生非一叶。一叶度春风，芳华自相接。杂色乱参差，众花纷重叠。重叠不可思，思此谁能惬。"
"邯郸歌","南北朝","萧衍","回顾灞陵上，北指邯郸道。短衣妾不伤，南山为君老。"
"和太子忏悔诗","南北朝","萧衍","玉泉漏向尽，金门光未成。缭绕闻天乐，周流扬梵声。兰汤浴身垢，忏悔净心灵。蒌草获再鲜，落花蒙重荣。"
"咏烛诗","南北朝","萧衍","堂中绮罗人，席上歌舞儿。待我光泛滟，为君照参差。"
"咏笔诗","南北朝","萧衍","昔闻兰蕙月，独是桃李年。春心傥未写，为君照情筵。"
"咏笛诗","南北朝","萧衍","柯亭有奇竹，含情复抑扬。妙声发玉指，龙音响凤凰。"
"咏舞诗","南北朝","萧衍","腕弱复低举，身轻由回纵。可谓写自欢，方与心期共。"
"直石头诗","南北朝","萧衍","率土皆王士，安知全高尚。东垄弃黍稷，西游入卿相。属逢利建始，投分参末将。尺寸功未施，河山赏已谅。摄官因时暇，曳裾聊起望。郁盘地势远，参差百雉壮。翠壁绛霄际，丹楼青霞上。夕池出濠渚，朝云生叠嶂。笼鸟易为恩，屠羊无饰让。泰阶端且平，海水本无浪。小臣何日归，顿辔从閒放。"
"织妇诗","南北朝","萧衍","送别出南轩，离思沉幽室。调梭辍寒夜，鸣机罢秋日。良人在万里，谁与共成匹。愿得一回光，照此忧与疾。君情倘未忘，妾心长自毕。"
"觉意诗赐江革","南北朝","萧衍","唯当勤精进，自强行胜修。岂可作底突，如彼必死囚。"
"贻柳惔诗","南北朝","萧衍","尔寔冠群后，惟余实念功。"
"送始安王方略入关","南北朝","萧衍","如何吾幼子，胜衣已别离。十日无由宴，千里送远垂。"
"首夏泛天池诗","南北朝","萧衍","薄游朱明节，泛漾天渊池。舟楫互容与，藻苹相推移。碧沚红菡萏，白沙青涟漪。新波拂旧石，残花落故枝。叶软风易出，草密路难披。"
"宴诗","南北朝","萧衍","止杀心自详，胜残道未遍。四主渐怀音，九夷稍革面。世治非去兵，国安岂忘战。钓台闻史籍，岐阳书记传。"
"捣衣诗","南北朝","萧衍","驾言易水北，送别河之阳。沈思惨行镳，结梦在空床。既寤丹绿谬，始知纨素伤。中州木叶下，边城应早霜。阴虫日惨烈，庭草复芸黄。金风徂清夜，明月悬洞房。袅袅同宫女，助我理衣裳。参差夕杵引，哀怨秋砧扬。轻罗飞玉腕，弱翠低红妆。朱颜日已兴，眄睇色增光。捣以一匪石，文成双鸳鸯。制握断金刀，薰用如兰芳。佳期久不归，持此寄寒乡。妾身谁为容，思君苦入肠。"
"河中之水歌","南北朝","萧衍","河中之水向东流，洛阳女儿名莫愁。莫愁十三能织绮，十四采桑南陌头。十五嫁为卢家妇，十六生儿字阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子擎履箱。人生富贵何所望，恨不早嫁东家王。"
"清暑殿效柏梁体","南北朝","萧衍","居中负扆寄缨绂，言惭辐凑政无术。至德无垠愧违弼，燮赞京河岂微物。窃侍两宫惭枢密，清通简要臣岂汩。出入帷扆滥荣秩，复道龙楼歌楙实。空班独坐惭羊质，嗣以书记臣敢匹。谬参和鼎讲画一，鼎味参和臣多匮。"
"阊阖篇","南北朝","萧衍","西汉本佳妍，金马望甘泉。卫尉屯兵上，期门晓漏传。犹重河东赋，欲知追神仙。羽骑凌云转，阊阖带空悬。长旗扫月窟，凤迹辗星躔。但使丹砂就，能令忆万年。"
"游仙诗","南北朝","萧衍","水华究灵奥，阳精测神秘。具闻上仙诀，留丹未肯饵。潜名游柱史，隐迹居郎位。委曲凤台日，分明柏寝事。萧史暂徘徊，待我升龙辔。"
"游钟山大爱敬寺诗","南北朝","萧衍","曰予受尘缚，未得留盖缠。三有同永夜，六道等长眠。才性乏方便，智力非善权。生住无停相，刹那即徂迁。叹逝此悠稔，交臂乃奢年。从流既难反，弱丧谓不然。二苦常追随，三毒自烧然。贪痴养忧畏，热恼坐焦煎。道心理归终，信首故宜先。驾言追善友，回舆寻胜缘。面势周大地，萦带极长川。棱层叠嶂远，迤逦隥道悬。朝日照花林，光风起香山。飞鸟发差池，出云去连绵。落英分绮色，坠露散珠圆。当道兰?靡，临阶竹便娟。幽谷响嘤嘤，石濑鸣溅溅。萝短未中揽，葛嫩不任牵。攀缘傍玉涧，褰陟度金泉。长途弘翠微，香楼间紫烟。慧居超七净，梵住逾八禅。始得展身敬，方乃遂心虔。菩提圣种子，十力良福田。正趣果上果，归依天中天。一道长死生，有无离二边。何待空同右，岂羡汾阳前。以我初觉意，贻尔后来贤。"
"登北顾楼诗","南北朝","萧衍","歇驾止行警，回舆暂游识。清道巡丘壑，缓步肆登陟。雁行上差池，羊肠转相逼。历览穷天步，矖瞩尽地域。南城连地险，北顾临水侧。深潭下无底，高岸长不测。旧屿石若构，新洲花如织。"
"答任殿中宗记室王中书别诗","南北朝","萧衍","问我去何节，光风正悠悠。兰华时未晏，举袂徒离忧。缓客承别酒，鸣琴和好仇。清宵一已曙，藐尔泛长洲。眷言无歇绪，深情附还流。"
"答萧琛诗","南北朝","萧衍","虽云早契阔，乃自非同志。勿谈兴运初，且道狂奴异。"
"紫兰始萌诗","南北朝","萧衍","种兰玉台下，气暖兰始萌。芬芳与时发，婉转迎节生。独使金翠娇，偏动红绮情。二游何足坏，一顾非倾城。羞将苓芝侣，岂畏鶗鴂鸣。"
"联句诗","南北朝","萧衍","倾城非人美，千载难重逢。虽怀轩中意，愧无鬓发容。"
"赐张率诗","南北朝","萧衍","东南有才子，故能服官政。余虽惭古昔，得人今为盛。"
"赐谢览王暕诗","南北朝","萧衍","双文既后进，二少实名家。岂伊尔栋隆，信乃俱国华。"
"雍台","南北朝","萧衍","日落登雍台，佳人殊未来。绮窗莲花掩，网户琉璃开。葑茸临紫桂，蔓延交青苔。月没光阴尽，望子独悠哉。"
"碧玉歌","南北朝","萧衍","杏梁日始照，蕙席欢未极。碧玉奉金杯，绿酒助花色。"
"撰孔子正言竟述怀诗","南北朝","萧衍","志学耻传习，弱冠阙师友。爱悦夫子道，正言思善诱。删次起实沈，杀青在建酉。孤陋乏多闻，独学少击叩。仲冬寒气严，霜风折细柳。白水凝涧溪，黄落散堆阜。康哉信股肱，惟圣归元首。独叹予一人，端然无四友。"
"赠逸民诗","南北朝","萧衍","任重悠悠，生涯浩浩。善难拔茅，恶易蔓草。逆思药石，逊求非道。珠岂朝珍，璧宁国宝。想贤若焚，忧人如捣。我闻在昔，有古天子。虞华骈圣，周昌多士。缉熙朝野，体邦经始。惟河出图，唯岳降神。是代皆有，何代无人。怀宝迷邦，高尚隐沦。价待哲后，见须明君。伊予不聪，故阙斯闻。目因见生，才为时育。何为山阿，何为空谷。声殊雊雉，响异呦鹿。岂须托梦，宁俟延卜。想象屠钓，踟蹰板筑。仁者博爱，大士兼抚。慈均春阳，泽若时雨。心忘分别，情无去取。等皆长养，同加妪煦。譬流趋海，如子归父。顾探怀抱，非为富贵。代既同人，时亦皆醉。六合岳崩，九州海沸。事须经纶，属当连师。投袂剑起，澄清泾渭。念我栖迟，安步任心。夏兴石泉，春游香林。欢逾丝竹，乐过瑟琴。无疑无难，谁诃谁禁。百非不起，万累俱沈。思怀友朋，远至欢适。躬开二敬，径延三益。缱绻故旧，绸缪宿昔。善言无违，相视莫逆。情如断金，义若投石。仲节犹嫩，春色始娇。湛露未晞，轻云已消。绿竹猗猗，红桃夭夭。香气四起，英蕊六摇。蜂开采花，雀戏新条。风光绿野，日照青丘。孺鸟初飞，新泉始流。乘舆携手，连步同游。采芳中阿，折华道周。任情止息，随意去留。如垄生木，木有异心。如林鸣鸟，鸟有殊音。如江游鱼，鱼有浮沉。岩岩山高，湛湛水深。事迹易见，理相难寻。晨朝已失，桑榆复过。漏有去箭，流无还波。切念不减，疑虑益多。季俗易骄，危心少和。我之忧矣，用是作歌。"
"藉田诗","南北朝","萧衍","寅宾始出日，律中方星鸟。千亩土膏紫，万顷陂色缥。严驾伫霞昕，浥露逗光晓。启行天犹暗，伐鼓地未悄。苍龙发蟠蜿，青旆引窈窕。仁化洽骇虫，德令禁胎夭。耕籍乘月映，遗滞指秋杪。年丰廉让多，岁薄礼节少。公卿秉耒耜，庶氓荷锄耰。一人惭百王，三推先亿兆。"
"襄阳蹋铜蹄歌三首 其一","南北朝","萧衍","陌头征人去，闺中女下机。含情不能言，送别沾罗衣。"
"襄阳蹋铜蹄歌三首 其二","南北朝","萧衍","草树非一香，花叶百种色。寄语故情人，知我心相忆。"
"襄阳蹋铜蹄歌三首 其三","南北朝","萧衍","龙马紫金鞍，翠眊白玉羁。照耀双阙下，知是襄阳儿。"
"秋思诗","南北朝","萧悫","清波收潦日，华林鸣籁初。芙蓉露下落，杨柳月中疏。燕帏缃绮被，赵带流黄裾。相思阻音息，结梦感离居。"
"怀园引","南北朝","谢庄","鸿飞从万里。飞飞河岱起。辛勤越霜雾。联翩溯江汜。去旧国。违旧乡。旧山旧海悠且长。回首瞻东路。延翮向秋方。登楚都。入楚关。楚地萧瑟楚山寒。岁去冰未已。春来雁不还。风肃幌兮露濡庭。汉水初绿柳叶青。朱光蔼蔼云英英。新禽喈喈又晨鸣。菊有秀兮松有蕤。忧来年去容发衰。流阴逝景不可追。临堂危坐怅欲悲。轩凫池鹤恋阶墀。岂忘河渚捐江湄。试托意兮向芳荪。心绵绵兮属荒樊。想绿苹兮既冒沼。念幽兰兮已盈园。夭桃晨暮发。春莺旦夕喧。青苔芜石路。宿草尘蓬门。邅吾游夫鄢郢。路修远以萦纡。羌故园之在目。江与汉之不可逾。目还流而附音。候归烟而托书。还流兮潺湲。归烟容裔去不旋。念卫风于河广。怀邶诗于毖泉。汉女悲而歌飞鹄。楚客伤而奏南弦。或巢阳而望越。亦依阴而慕燕。咏零雨而卒岁。吟秋风以永年。"
"登池上楼诗","南北朝","谢灵运","潜虬媚幽姿，飞鸿响远音。薄霄愧云浮，栖川怍渊沈。进德智所拙，退耕力不任。徇禄反穷海，卧痾对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷徵在今。"
"七里濑诗","南北朝","谢灵运","羁心积秋晨，晨积展游眺。孤客伤逝湍，徒旅苦奔峭。石浅水潺湲，日落山照曜。荒林纷沃若，哀禽相叫啸。遭物悼迁斥，存期得要妙。既秉上皇心，岂屑末代诮。目睹严子濑，想属任公钓。谁谓古今殊，异代可同调。"
"九日从宋公戏马台集送孔令诗","南北朝","谢灵运","季秋边朔苦，旅雁违霜雪。凄凄阳卉腓，皎皎寒潭絜。良辰感圣心，云旗兴暮节。鸣葭戾朱宫，兰卮献时哲。饯宴光有孚，和乐隆所缺。在宥天下理，吹万群方悦。归客遂海隅，脱冠谢朝列。弭棹薄枉渚，指景待乐阕。河流有急澜，浮骖无缓辙。岂伊川途念，宿心愧将别。彼美丘园道，喟焉伤薄劣。"
"入华子冈是麻源第三谷诗","南北朝","谢灵运","南州实炎德，桂树凌寒山。铜陵映碧涧，石磴泻红泉。既枉隐沦客，亦栖肥遁贤。险径无测度，天路非术阡。遂登群峰首，邈若升云烟。羽人绝仿佛，丹丘徒空筌。图牒复磨灭，碑版谁闻传。莫辩百代后，安知千载前。且申独往意，乘月弄潺湲。恒充俄顷用，岂为古今然。"
"入彭蠡湖口诗","南北朝","谢灵运","客游倦水宿，风潮难具论。洲岛骤回合，圻岸屡崩奔。乘月听哀狖，浥露馥芳荪。春晚绿野秀，岩高白云屯。千念集日夜，万感盈朝昏。攀崖照石镜，牵叶入松门。三江事多往，九派理空存。灵物吝珍怪，异人秘精魂。金膏灭明光，水碧缀流温。徒作千里曲，弦绝念弥敦。"
"三月三日侍宴西池诗","南北朝","谢灵运","详观记牒，鸿荒莫传。降及云鸟，曰圣则天。虞承唐命，周袭商艰。江之永矣，皇心惟眷。矧乃暮春，时物芳衍。滥觞逶迤，周流兰殿。礼备朝容，乐阕夕宴。"
"上留田行","南北朝","谢灵运","薄游出彼东道。上留田。薄游出彼东道。上留田。循听一何矗矗。上留田。澄川一何皎皎。上留田。悠哉逖矣征夫。上留田。悠哉逖矣征夫。上留田。两服上阪电游。上留田。舫舟下游飙驱。上留田。此别既久无适。上留田。此别既久无适。上留田。寸心系在万里。上留田。尺素遵此千夕。上留田。秋冬迭相去就。上留田。秋冬迭相去就。上留田。素雪纷纷鹤委。上留田。清风飙飙入袖。上留田。岁云暮矣增忧。上留田。岁云暮矣增忧。上留田。诚知运来讵抑。上留田。熟视年往莫留。上留田。"
"于南山往北山经湖中瞻眺诗","南北朝","谢灵运","朝旦发阳崖，景落憩阴峰。舍舟眺迥渚，停策倚茂松。侧径既窈窕，环洲亦玲珑。俯视乔木杪，仰聆大壑灇。石横水分流，林密蹊绝踪。解作竟何感，升长皆丰容。初篁苞绿箨，新蒲含紫茸。海鸥戏春岸，天鸡弄和风。抚化心无厌，览物眷弥重。不惜去人远，但恨莫与同。孤游非情叹，赏废理谁通。"
"从斤竹涧越岭溪行诗","南北朝","谢灵运","猿鸣诚知曙，谷幽光未显。岩下云方合，花上露犹泫。逶迤傍隈隩，迢递陟陉岘。过涧既厉急，登栈亦陵缅。川渚屡径复，乘流玩回转。苹萍泛沉深，菰蒲冒清浅。企石挹飞泉，攀林摘叶卷。想见山阿人，薜萝若在眼。握兰勤徒结，折麻心莫展。情用赏为美，事昧竟谁辨。观此遗物虑，一悟得所遣。"
"从游京口北固应诏诗","南北朝","谢灵运","玉玺戒诚信，黄屋示崇高。事为名教用，道以神理超。昔闻汾水游，今见尘外镳。鸣笳发春渚，税銮登山椒。张组眺倒景，列筵瞩归潮。远岩映兰薄，白日丽江皋。原隰荑绿柳，墟囿散红桃。皇心美阳泽，万象咸光昭。顾己枉维絷，抚志惭场苗。工拙各所宜，终以反林巢。曾是萦旧想，览物奏长谣。"
"日出东南隅行","南北朝","谢灵运","柏梁冠南山，桂宫耀北泉。晨风拂幨幌，朝日照闺轩。美人卧屏席，怀兰秀瑶璠。皎洁秋松气，淑德春景暄。"
"长歌行","南北朝","谢灵运","倏烁夕星流，昱奕朝露团。粲粲乌有停，泫泫岂暂安。徂龄速飞电，颓节骛惊湍。览物起悲绪，顾已识忧端。朽貌改鲜色，悴容变柔颜。变改苟催促，容色乌盘桓。亹亹衰期迫，靡靡壮志阑。既惭臧孙慨，复愧杨子叹。寸阴果有逝，尺素竟无观。幸赊道念戚，且取长歌欢。"
"东阳溪中赠答诗二首 其一","南北朝","谢灵运","可怜谁家妇，缘流洗素足。明月在云间，迢迢不可得。"
"东阳溪中赠答诗二首 其二","南北朝","谢灵运","可怜谁家郎，缘流乘素舸。但问情若为，月就云中堕。"
"永初三年七月十六日之郡初发都诗","南北朝","谢灵运","述职期阑暑，理棹变金素。秋岸澄夕阴，火旻团朝露。辛苦谁为情，游子值颓暮。爱似庄念昔，久敬曾存故。如何怀土心，持此谢远度。李牧愧长袖，郤克惭躧步。良时不见遗，丑状不成恶。曰余亦支离，依方早有慕。生幸休明世，亲蒙英达顾。空班赵氏璧，徒乖魏王瓠。从来渐二纪，始得傍归路。将穷山海迹，永绝赏心悟。"
"田南树园激流植楥诗","南北朝","谢灵运","樵隐俱在山，由来事不同。不同非一事，养痾亦园中。中园屏氛杂，清旷招远风。卜室倚北阜，启扉面南江。激涧代汲井，插槿当列墉。群木既罗户，众山亦当窗。靡迤趋下田，迢递瞰高峰。寡欲不期劳，即事罕人功。唯开蒋生径，永怀求羊踪。赏心不可忘，妙善冀能同。"
"白石岩下径行田诗","南北朝","谢灵运","小邑居易贫，灾年民无生。知浅惧不周，爱深忧在情。旧业横海外，芜秽积颓龄。饥馑不可久，甘心务经营。千顷带远堤，万里泻长汀。洲流涓浍合，连统塍埒并。虽非楚宫化，荒阙亦黎萌。虽非郑白渠，每岁望东京。天鉴傥不孤，来兹验微诚。"
"石门岩上宿诗","南北朝","谢灵运","朝搴苑中兰，畏彼霜下歇。暝还云际宿，弄此石上月。鸟鸣识夜栖，木落知风发。异音同至听，殊响俱清越。妙物莫为赏，芳醑谁与伐。美人竟不来，阳阿徒晞发。"
"石门新营所住四面高山回溪石濑茂林修竹诗","南北朝","谢灵运","跻险筑幽居，披云卧石门。苔滑谁能步，葛弱岂可扪。袅袅秋风过，萋萋春草繁。美人游不还，佳期何由敦。芳尘凝瑶席，清醑满金樽。洞庭空波澜，桂枝徒攀翻。结念属霄汉，孤景莫与谖。俯濯石下潭，俯看条上猿。早闻夕飙急，晚见朝日暾。崖倾光难留，林深响易奔。感往虑有复，理来情无存。庶持乘日车，得以慰营魂。匪为众人说，冀与智者论。"
"石室山诗","南北朝","谢灵运","清旦索幽异，放舟越坰郊。莓莓兰渚急，藐藐苔岭高。石室冠林陬，飞泉发山椒。虚泛径千载，峥嵘非一朝。乡村绝闻见，樵苏限风霄。微戎无远览，总笄羡升乔。灵域久韬隐，如与心赏交。合欢不容言，摘芳弄寒条。"
"石壁立招提精舍诗","南北朝","谢灵运","四城有顿踬，三世无极已。浮欢昧眼前，沉照贯终始。壮龄缓前期，颓年迫暮齿。挥霍梦幻顷，飘忽风电起。良缘迨未谢，时逝不可俟。敬拟灵鹫山，尚想祗洹轨。绝溜飞庭前，高林映窗里。禅室栖空观，讲宇析妙理。"
"石壁精舍还湖中作诗","南北朝","谢灵运","昏旦变气候，山水含清晖。清晖能娱人，游子憺忘归。出谷日尚早，入舟阳已微。林壑敛暝色，云霞收夕霏。芰荷迭映蔚，蒲稗相因依。披拂趋南径，愉悦偃东扉。虑澹物自轻，意惬理无违。寄言摄生客，试用此道推。"
"会吟行","南北朝","谢灵运","六引缓清唱，三调伫繁音。列筵皆静寂，咸共聆会吟。会吟自有初，请从文命敷。敷绩壶冀始，刊木至江汜。列宿炳天文，负海横地理。连峰竞千仞，背流各百里。滮池溉粳稻，轻云暧松杞。两京愧佳丽，三都岂能似。层台指中天，高墉积崇雉。飞燕跃广途，鹢首戏清沚。肆呈窈窕容，路曜㛹娟子。自来弥世代，贤达不可纪。句践善废兴，越叟识行止。范蠡出江湖，梅福入城市。东方就旅逸，梁鸿去桑梓。牵缀书士风，辞殚意未已。"
"行田登海口盘屿山诗","南北朝","谢灵运","羁苦孰云慰，观海藉朝风。莫辨洪波极，谁知大壑东。依稀采菱歌，仿佛含嚬容。遨游碧沙渚，游衍丹山峰。"
"过白岸亭诗","南北朝","谢灵运","拂衣遵沙垣，缓步入蓬屋。近涧涓密石，远山映疏木。空翠难强名，渔钓易为曲。援萝临青崖，春心自相属。交交止栩黄，呦呦食萍鹿。伤彼人百哀，嘉尔承筐乐。荣悴迭去来，穷通成休戚。未若长疏散，万事恒抱朴。"
"过始宁墅诗","南北朝","谢灵运","束发怀耿介，逐物遂推迁。违志似如昨，二纪及兹年。缁磷谢清旷，疲薾惭贞坚。拙疾相倚薄，还得静者便。剖竹守沧海，枉帆过旧山。山行穷登顿，水涉尽洄沿。岩峭岭稠叠，洲萦渚连绵。白云抱幽石，绿筱媚清涟。葺宇临回江，筑观基曾巅。挥手告乡曲，三载期归旋。且为树枌槚，无令孤愿言。"
"初去郡诗","南北朝","谢灵运","彭薛裁知耻，贡公未遗荣。或可优贪竞，岂足称达生。伊余秉微尚，拙讷谢浮名。庐园当栖岩，卑位代躬耕。顾己虽自许，心迹犹未并。无庸妨周任，有疾像长卿。毕娶类尚子，薄游似邴生。恭承古人意，促装返柴荆。牵丝及元兴，解龟在景平。负心二十载，于今废将迎。理棹遄还期，遵渚骛修坰。溯溪终水涉，登岭始山行。野旷沙岸净，天高秋月明。憩石挹飞泉，攀林搴落英。战胜臞者肥，止监流归停。即是羲唐化，获我击壤情。"
"初发石首城诗","南北朝","谢灵运","白圭尚可磨，斯言易为缁。虽抱中孚爻，犹劳贝锦诗。寸心若不亮，微命察如丝。日月垂光景，成贷遂兼兹。出宿薄京畿，晨装抟鲁飔。重经平生别，再与朋知辞。故山日已远，风波岂还时。苕苕万里帆，茫茫终何之。游当罗浮行，息必庐霍期。越海凌三山，游湘历九嶷。钦圣若旦暮，怀贤亦凄其。皎皎明发心，不为岁寒欺。"
"君子有所思行","南北朝","谢灵运","总驾越钟陵，还顾望京畿。踯躅周名都，游目倦忘归。市廛无阨室，世族有高闱。密亲丽华苑，轩甍饰通逵。孰是金张乐，谅由燕赵诗。长夜恣酣饮，穷年弄音徽。盛往速露坠，衰来疾风飞。馀生不欢娱，何以竟暮归。寂寥曲肱子，瓢饮疗朝饥。所秉自天性，贫富岂相讥。"
"庐陵王墓下作诗","南北朝","谢灵运","晓月发云阳，落日次朱方。含凄泛广川，洒泪眺连冈。眷言怀君子，沉痛切中肠。道消结愤懑，运开申悲凉。神期恒若存，德音初不忘。徂谢易永久，松柏森已行。延州协心许，楚老惜兰芳。解剑竟何及，抚坟徒自伤。平生疑若人，通蔽互相妨。理感深情恸，定非识所将。脆促良可哀，夭枉特兼常。一随往化灭，安用空名扬。举声泣已沥，长叹不成章。"
"折杨柳行","南北朝","谢灵运","骚屑出穴风，挥霍见日雪。飕飕无久摇，皎皎几时洁。未觉泮春冰，已复谢秋节。空对尺素迁，独视寸阴灭。否桑未易系，泰茅难重拔。桑茅迭生运，语默寄前哲。"
"拟魏太子邺中集诗八首 其二 王粲","南北朝","谢灵运","家本秦川。贵公子孙。遭乱流寓。自伤情多。幽厉昔崩乱。桓灵今板荡。伊洛既燎烟。函崤没无象。整装辞秦川。秣马赴楚壤。沮漳自可美。客心非外奖。常叹诗人言。式微何由往。上宰奉皇灵。侯伯咸宗长。云骑乱汉南。宛郢皆扫荡。排雾属盛明。披云对清朗。庆泰欲重叠。公子特先赏。不谓息肩愿。一旦值明两。并载游邺京。方舟泛河广。绸缪清燕娱。寂寥梁栋响。既作长夜饮。岂顾乘日养。"
"拟魏太子邺中集诗八首 其八 平原侯植","南北朝","谢灵运","朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。西顾太行山，北眺邯郸道。平衢修且直，白杨信袅袅。副君命饮宴，欢娱写怀抱。良游匪昼夜，岂云晚与早。众宾悉精妙，清辞洒兰藻。哀音下回鹄，馀哇彻清昊。中山不知醉，饮德方觉饱。愿以黄发期，养生念将老。"
"拟魏太子邺中集诗八首 其五 刘桢","南北朝","谢灵运","贫居晏里闬，少小长东平。河兖当冲要，沦飘薄许京。广川无逆流，招纳厕群英。北渡黎阳津，南登宛郢城。既览古今事，颇识治乱情。欢友相解达，敷奏究平生。矧荷明哲顾，知深觉命轻。朝游牛羊下，暮坐括揭鸣。终岁非一日，传卮弄新声。辰事既难谐，欢愿如今并。唯羡肃肃翰，缤纷戾高冥。"
"拟魏太子邺中集诗八首 其七 阮瑀","南北朝","谢灵运","河洲多沙尘，风悲黄云起。金羁相驰逐，联翩何穷已。庆云惠优渥，微薄攀多士。念昔渤海时，南皮戏清沚。今复河曲游，鸣葭泛兰汜。躧步陵丹梯，并坐侍君子。妍谈既愉心，哀弄信睦耳。倾酤系芳醑，酌言岂终始。自从食蓱来，唯见今日美。"
"拟魏太子邺中集诗八首 其六 应玚","南北朝","谢灵运","嗷嗷云中雁，举翮自委羽。求凉弱水湄，违寒长沙渚。顾我梁川时，缓步集颍许。一旦逢世难，沦薄恒羁旅。天下昔未定，托身早得所。官渡厕一卒，乌林预艰阻。晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。调笑辄酬答，嘲谑无惭沮。倾躯无遗虑，在心良已叙。"
"拟魏太子邺中集诗八首 其三 陈琳","南北朝","谢灵运","皇汉逢迍邅，天下遭氛慝。董氏沦关西，袁家拥河北。单民易周章，窘身就羁勒。岂意事乖己，永怀恋故国。相公实勤王，信能定蝥贼。复睹东都辉，重见汉朝则。馀生幸已多，矧乃值明德。爱客不告疲，饮燕遗景刻。夜听极星阑，朝游穷曛黑。哀哇动梁埃，急觞荡幽默。且尽一日娱，莫知古来惑。"
"拟魏太子邺中集诗八首 其四 徐干","南北朝","谢灵运","伊昔家临淄，提携弄齐瑟。置酒饮胶东，淹留憩高密。此欢谓可终，外物始难毕。摇荡箕濮情，穷年迫忧栗。末途幸休明，栖集建薄质。已免负薪苦，仍游椒兰室。清论事究万，美话信非一。行觞奏悲歌，永夜系白日。华屋非蓬居，时髦岂余匹。中饮顾昔心，怅焉若有失。"
"拟魏太子邺中集诗八首 其一 魏太子","南北朝","谢灵运","百川赴巨海，众星环北辰。照灼烂霄汉，遥裔起长津。天地中横溃，家王拯生民。区宇既涤荡，群英必来臻。忝此钦贤性，由来常怀仁。况值众君子，倾心隆日新。论物靡浮说，析理实敷陈。罗缕岂阙辞，窈窕究天人。澄觞满金罍，连榻设华茵。急弦动飞听，清歌拂梁尘。莫言相遇易，此欢信可珍。"
"还旧园作见颜范二中书诗","南北朝","谢灵运","辞满岂多秩，谢病不待年。偶与张邴合，久欲还东山。圣灵昔回眷，微尚不及宣。何意冲飙激，烈火纵炎烟。焚玉发昆峰，馀燎遂见迁。投沙理既迫，如邛愿亦愆。长与欢爱别，永绝平生缘。浮舟千仞壑，揔辔万寻巅。流沫不足险，石林岂为艰。闽中安可处，日夜念归旋。事踬两如直，心惬三避贤。托身青云上，栖岩挹飞泉。盛明荡氛昏，贞休康屯邅。殊方咸成贷，微物豫采甄。感深操不固，质弱易版缠。曾是反昔园，语往实款然。曩基即先筑，故池不更穿。果木有旧行，壤石无远延。虽非休憩地，聊取永日闲。卫生自有经，息阴谢所牵。夫子照情素，探怀授往篇。"
"邻里相送至方山诗","南北朝","谢灵运","只役出皇邑，相期憩瓯越。解缆及流潮，怀旧不能发。析析就衰林，皎皎明秋月。含情易为盈，遇物难可歇。积痾谢生虑，寡欲罕所阙。资此永幽栖，岂伊年岁别。各勉日新志，音尘慰寂蔑。"
"陇西行","南北朝","谢灵运","昔在《老子》，至理成篇。柱小倾大，绠短绝泉。鸟之栖游，林檀是闲。韶乐牢膳，岂伊攸便。胡为乖枉，从表方圆。耿耿僚志，慊慊丘园。善歌以咏，言理成篇。"
"命学士讲书诗","南北朝","谢灵运","卧病同淮阳，宰邑旷武城。弦歌愧言子，清净谢伏生。古人不可攀，何以报恩荣。时往岁易周，聿来政无成。曾是展予心，招学讲群经。铄金既云刃，凝土亦能铏。望尔志尚隆，远嗣竹箭声。敢谓荀氏训，且布兰陵情。待罪岂久期，礼乐俟贤明。"
"苦寒行","南北朝","谢灵运","樵苏无夙饮，凿冰煮朝餐。悲矣采薇唱，苦哉有馀酸。"
"苦寒行","南北朝","谢灵运","岁岁层冰合，纷纷霰雪落。浮阳减清晖，寒禽叫悲壑。饥爨烟不兴，渴汲水枯涸。"
"述祖德诗二首 其二","南北朝","谢灵运","中原昔丧乱，丧乱岂解已。崩腾永嘉末，逼迫太元始。河外无反正，江介有䠞圯。万邦咸震慑，横流赖君子。拯溺由道情，龛暴资神理。秦赵欣来苏，燕魏迟文轨。贤相谢世运，远图因事止。高揖七州外，拂衣五湖里。随山疏浚潭，傍岩艺枌梓。遗情舍尘物，贞观丘壑美。"
"述祖德诗二首 其一","南北朝","谢灵运","达人贵自我，高情属天云。兼抱济物性，而不缨垢氛。段生藩魏国，展季救鲁民。弦高犒晋师，仲连却秦军。临组乍不緤，对圭宁肯分。惠物辞所赏，励志故绝人。苕苕历千载，遥遥播清尘。清尘竟谁嗣，明哲垂经纶。委讲辍道论，改服康世屯。屯难既云康，尊主隆斯民。"
"南楼中望所迟客诗","南北朝","谢灵运","杳杳日西颓，漫漫长路迫。登楼为谁思，临江迟来客。与我别所期，期在三五夕。圆景早已满，佳人殊未适。即事怨睽携，感物方凄戚。孟夏非长夜，晦明如岁隔。瑶华未堪折，兰苕已屡摘。路阻莫赠问，云何慰离析。搔首访行人，引领冀良觌。"
"相逢行","南北朝","谢灵运","行行即长道。道长息班草。邂逅赏心人。与我倾怀抱。夷世信难值。忧来伤人。平生不可保。阳华与春渥。阴柯长秋槁。心慨荣去速。情苦忧来早。日华难久居。忧来伤人。谆谆亦至老。亲党近恤庇。昵君不常好。九族悲素霰。三良怨黄鸟。迩朱白即赪。忧来伤人。近缟洁必造。水流理就湿。火炎同归燥。赏契少能谐。断金断可宝。千计莫适从。万端信纷绕。巢林宜择木。结友使心晓。心晓形迹略。略迩谁能了。相逢既若旧。忧来伤人。片言代纻缟。"
"种桑诗","南北朝","谢灵运","诗人陈条柯，亦有美攘剔。前修为谁故，后事资纺绩。常佩知方诫，愧微富教益。浮阳骛嘉月，艺桑迨闲隙。疏栏发近郛，长行达广埸。旷流始毖泉，湎途犹跬迹。俾此将长成，慰我海外役。"
"郡东山望溟海诗","南北朝","谢灵运","开春献初岁，白日出悠悠。荡志将愉乐，瞰海庶忘忧。策马步兰皋，緤控息椒丘。采蕙遵大薄，搴若履长洲。白花皓阳林，紫䖀晔春流。非徒不弭忘，览物情弥遒。萱苏始无慰，寂寞终可求。"
"顺东西门行","南北朝","谢灵运","出西门。眺云间。挥斤扶木坠虞泉。信道人。鉴徂川。思乐暂舍誓不旋。闵九九。伤牛山。宿心载违徒昔言。竞落运。务颓年。招命侪好相追牵。酌芳酤。奏繁弦。惜寸阴。情固然。"
"斋中读书诗","南北朝","谢灵运","昔余游京华，未尝废丘壑。矧乃归山川，心迹双寂寞。虚馆绝诤讼，空庭来鸟雀。卧疾丰暇豫，翰墨时间作。怀抱观古今，寝食展戏谑。既笑沮溺苦，又哂子云阁。执戟亦以疲，耕稼岂云乐。万事难并欢，达生幸可托。"
"泰山吟","南北朝","谢灵运","岱宗秀维岳，崔崒刺云天。岝崿既崄巇，触石辄芊绵。登封瘗崇坛，降禅藏肃然。石闾何晻蔼，明堂秘灵篇。"
"读书斋诗","南北朝","谢灵运","春事时已歇，池塘旷幽寻。残红被径隧，初绿杂浅深。偃仰倦芳褥，频步忧新阴。谋春不及竟，夏物遽见侵。"
"晚出西射堂诗","南北朝","谢灵运","步出西城门，遥望城西岑。连鄣叠巘崿，青翠杳深沉。晓霜枫叶丹，夕曛岚气阴。节往戚不浅，感来念已深。羁雌恋旧侣，迷鸟怀故林。含情尚劳爱，如何离赏心。抚镜华缁鬓，揽带缓促衿。安排徒空言，幽独赖鸣琴。"
"善哉行","南北朝","谢灵运","阳谷跃升，虞渊引落。景曜东隅，晼晚西薄。三春燠敷，九秋萧索。凉来温谢，寒往暑却。居德斯颐，积善嬉谑。阴灌阳丛，凋华堕萼。欢去易惨，悲至难铄。击节当歌，对酒当酌。鄙哉愚人，戚戚怀瘼。善哉达士，滔滔处乐。"
"富春渚诗","南北朝","谢灵运","宵济渔浦潭，旦及富春郭。定山缅云雾，赤亭无淹薄。溯流触惊急，临圻阻参错。亮乏伯昏分，险过吕梁壑。荐至宜便习，兼山贵止托。平生协幽期，沦踬困微弱。久露干禄请，始果远游诺。宿心渐申写，万事俱零落。怀抱既昭旷，外物徒龙蠖。"
"彭城宫中直感岁暮诗","南北朝","谢灵运","草草眷徂物，契契矜岁殚。楚艳起行戚，吴趋绝归欢。修带缓旧裳，素鬓改朱颜。晚暮悲独坐，鸣鶗歇春兰。"
"悲哉行","南北朝","谢灵运","萋萋春草生，王孙犹有情。差池燕始飞，夭袅桃始荣。灼灼桃悦色，飞飞燕弄声。檐上云结阴，涧下风吹清。幽树虽改观，终始在初生。松茑欢蔓延，樛葛欣蔂萦。眇然游宦子，晤言时未并。鼻感改朔气，眼伤变节荣。侘傺岂徒然，澶漫绝音形。风来不可托，鸟去岂为听。"
"游赤石进帆海诗","南北朝","谢灵运","首夏犹清和，芳草亦未歇。水宿淹晨暮，阴霞屡兴没。周览倦瀛壖，况乃陵穷发。川后时安流，天吴静不发。扬帆采石华，挂席拾海月。溟涨无端倪，虚舟有超越。仲连轻齐组，子牟眷魏阙。矜名道不足，适己物可忽。请附任公言，终然谢天伐。"
"游岭门山诗","南北朝","谢灵运","西京谁修政，龚汲称良吏。君子岂定所，清尘虑不嗣。早莅建德乡，民怀虞芮意。海岸常寥寥，空馆盈清思。协以上冬月，晨游肆所喜。千圻邈不同，万岭状皆异。威摧三山峭，瀄汨两江驶。渔舟岂安流，樵拾谢西芘。人生谁云乐，贵不屈所志。"
"游南亭诗","南北朝","谢灵运","时竟夕澄霁，云归日西驰。密林含馀清，远峰隐半规。久痗昏垫苦，旅馆眺郊歧。泽兰渐被径，芙蓉始发池。未厌青春好，已观朱明移。戚戚感物叹，星星白发垂。药饵情所止，衰疾忽在斯。逝将候秋水，息景偃旧崖。我志谁与亮，赏心惟良知。"
"登上戍石鼓山诗","南北朝","谢灵运","旅人心长久，忧忧自相接。故乡路遥远，川陆不可涉。汩汩莫与娱，发春托登蹑。欢愿既无并，戚虑庶有协。极目睐左阔，回顾眺右狭。日末涧增波，云生岭逾叠。白芷竞新苕，绿苹齐初叶。摘芳芳靡谖，愉乐乐不燮。佳期缅无像，骋望谁云惬。"
"登永嘉绿嶂山诗","南北朝","谢灵运","裹粮杖轻策，怀迟上幽室。行源径转远，距陆情未毕。澹潋结寒姿，团栾润霜质。涧委水屡迷，林迥岩逾密。眷西谓初月，顾东疑落日。践夕奄昏曙，蔽翳皆周悉。蛊上贵不事，履二美贞吉。幽人常坦步，高尚邈难匹。颐阿竟何端，寂寂寄抱一。恬如既已交，缮性自此出。"
"登石门最高顶诗","南北朝","谢灵运","晨策寻绝壁，夕息在山栖。疏峰抗高馆，对岭临回溪。长林罗户穴，积石拥阶基。连岩觉路塞，密竹使径迷。来人忘新术，去子惑故蹊。活活夕流驶，噭噭夜猿啼。沈冥岂别理，守道自不携。心契九秋?，目玩三春荑。居常以待终，处顺故安排。惜无同怀客，共登青云梯。"
"登石室饭僧诗","南北朝","谢灵运","迎旭凌绝嶝，映泫归溆浦。钻燧断山木，掩岸墐石户。结架非丹甍，藉田资宿莽。同游息心客，暧然若可睹。清霄飏浮烟，空林响法鼓。忘怀狎鸥䱔，摄生驯兕虎。望岭眷灵鹫，延心念净土。若乘四等观，永拔三界苦。"
"登江中孤屿诗","南北朝","谢灵运","江南倦历览，江北旷周旋。怀新道转迥，寻异景不延。乱流趋孤屿，孤屿媚中川。云日相辉映，空水共澄鲜。表灵物莫赏，蕴真谁为传。想像昆山姿，缅邈区中缘。始信安期术，得尽养生年。"
"登庐山绝顶望诸峤诗","南北朝","谢灵运","山行非前期，弥远不能辍。但欲淹昏旦，遂复经盈缺。扪壁窥龙池，攀枝瞰乳穴。积峡忽复启，平途俄已闭。峦陇有合沓，往来无踪辙。昼夜蔽日月，冬夏共霜雪。"
"登临海峤初发彊中作与从弟惠连可见羊何共和之诗 其一","南北朝","谢灵运","杪秋寻远山，山远行不近。与子别山阿，含酸赴修轸。中流袂就判，欲去情不忍。顾望脰未悁，汀曲舟已隐。"
"答中书诗","南北朝","谢灵运","悬圃树瑶，昆山挺玉。流采神皋，列秀华岳。休哉美宝，擢颖昌族。灼灼风徽，采采文牍。伊昔昆弟，敦好闾里。我暨我友，均尚同耻。仰仪前修，绸缪儒史。亦有暇日，啸歌宴喜。聚散无期，乖仳易端。之子名扬，鄙夫忝官。素质成漆，巾褐惧兰。迁流推薄，云胡不叹。中予备列，子赞时庸。偕直东署，密勿游从。彼美显价，煌煌逸踪。振迹鼎朝，翰飞云龙。嗟兹飘转，随流如萍。台岳崇观，僚士惟明。璅璅下路，从公于征。溯江践汉，自徐徂荆。契阔北京，劬劳西郢。守官末局，年月已永。孰是疲劣，逢此多□。厚颜既积，在志莫省。凄凄离人，惋乖悼己。企伫好音，倾渴行李。矧乃良朋，贻我琼玘。久要既笃，平生盈耳。申复情言，欣叹㸦起。何用托诚，寄之吾子。在昔先师，任诚师天。刻意岂高，江海非闲。守道顺性，乐兹丘园。偕友之唱，敬悦在篇。霜露荏苒，日月如捐。相望式遄，言归言旋。"
"答谢咨议诗","南北朝","谢灵运","玉衡迅驾，四节如飞。急景西驰，奔浪赴沂。英华始玩，落叶已稀。惆怅衡皋，心焉有违。告离甫尔，荏冉回周。怀风感迁，思我良畴。岂其无人，莫与好仇。孰曰晏安，神往形留。感昔戎行，远暨西垠。黾勉于役，不敢告勤。尔亦同事，契阔江濆。庶同支离，攘臂解纷。鸣鹄在阴，自幽必显。既曰有声，因风易演。逶迤云阁，司帝之典。蔚彼遗藉，如莹如洗。齐仲善交，在久弥敬。自我之遘，一遇而定。于穆谢生，以和缮性。有言属耳，有文在咏。寡弱多幸，逢兹道泰。荷荣西荒，晏然解带。剪削前识，任此天籁。人既遇矣，何惧何害。搔首北眷，清对未从。瞻云累叹，思□御风。良愿易违，嘉乐难逢。微我无衣，温凉谁同。古人善身，实畏斯名。缘督何贵，卷耀藏馨。九言之赠，实由未冥。片音或重，玙璠可轻。"
"缓歌行","南北朝","谢灵运","飞客结灵友，凌空萃丹丘。习习和风起，采采彤云浮。娥皇发湘浦，霄明出河洲。宛宛连螭辔，裔裔振龙旒。"
"道路忆山中诗","南北朝","谢灵运","采菱调易急，江南歌不缓。楚人心昔绝，越客肠今断。断绝虽殊念，俱为归虑款。存乡尔思积，忆山我愤懑。追寻栖息时，偃卧任纵诞。得性非外求，自已为谁纂。不怨秋夕长，常苦夏日短。濯流激浮湍，息阴倚密竿。怀故叵新欢，含悲忘春暖。凄凄明月吹，恻恻广陵散。殷勤诉危柱，慷慨命促管。"
"酬从弟惠连诗 其一","南北朝","谢灵运","寝瘵谢人徒，灭迹入云峰。岩壑寓耳目，欢爱隔音容。永绝赏心望，长怀莫与同。末路值令弟，开颜披心胸。"
"豫章行","南北朝","谢灵运","短生旅长世，恒觉白日欹。览镜睨颓容，华颜岂久期。苟无回戈术，坐观落崦嵫。"
"燕歌行","南北朝","谢灵运","孟冬初寒节气成。悲风入闺霜依庭。秋蝉噪柳燕辞楹。念君行役怨边城。君何崎岖久徂征。岂无膏沐感鹳鸣。对君不乐泪沾缨。辟窗开幌弄秦筝。调弦促柱多哀声。遥夜明月鉴帷屏。谁知河汉浅且清。展转思服悲明星。"
"赠从弟弘元诗","南北朝","谢灵运","毖彼明泉，馥矣芳荑。扬晔神皋，澄清灵溪。灼灼吾秀，徽美是谐。誉必德昭，志由业栖。憩凤于林，养龙在泉。舍潜就跃，假云翔天。饪以味变，台以明宣。言辞戚朝，聿来鼎藩。昔尔同事，谓予偕征。暌合无朕，聚散有情。我端北署，子腾南溟。申非授乖，饮泪凄声。缅邈荆巫，杳翳江湍。三千既旷，繇役实难。想像微景，延伫音翰。因云往情，感风来叹。寝处燕说，指辰忌薄。仳离未几，节至采获。静念霜繁，长怀景落。人道分虑，前期靡托。视听易狎，冲用难本。违真一差，顺性谁卷。颜子悔伤，蘧生化善。心愧虽厚，行迷未远。平生结诚，久要罔转。警掉候风，侧望双反。"
"赠从弟弘元时为中军功曹住京诗","南北朝","谢灵运","于穆冠族，肇自有姜。峻极诞灵，伊源降祥。贻厥不已，历代流光。迈矣夫子，允迪清芳。昔闻兰金，载美典经。曾是朋从，契合性情。我违志概，显藏无成。畴鉴予心，托之吾生。维翰孔务，明时劳止。我求髦俊，以作僚士。佥曰尔谐，俾蕃是纪。逝将去我，言念北鄙。契阔群从，缱绻游娱。历时阅岁，寒暑屡徂。接席密处，同轸修衢。孰云异对，翔集无殊。子既祗命，饯此离襟。良会难期，朝光易侵。人之执情，?景悼心。分手遵渚，倾耳淑音。"
"赠安成诗","南北朝","谢灵运","时文前代，徽猷系从。于迈吾子，诞俊华宗。明发迪吉，因心体聪。微言是赏，斯文以崇。用舍谁阶，宾名相传。秘丘发轸，千里知贤。抚翼宰朝，翰飞戚蕃。佐道以业，淑问聿宣。相彼景响，有比形声。始云同宗，终焉友生。棠棣隆亲，頍弁鉴情。缅邈岁月，缱绻平生。明政敦化，矜恤载怀。用掇良彦，循我人黎。江既永矣，服亦南畿。解袂告离，云往风飞。挥手未几，钻燧推斥。青春屏辔，素秋系迹。媚彼时渔，恋此分拆。我劳行久，实获予戚。昔在先道，垂诰亨鲜。亦曰于豹，调和韦弦。清静有默，平正无偏。钦隆令绩，尉沃愿言。驽不逮骏，莸不间薰。三省朽质，再沾庆云。仰惭蓼萧，俯惕惟尘。将拭旧褐，朅来虚汾。畴咨亮款，敬告在文。"
"鞠歌行","南北朝","谢灵运","德不孤兮必有邻。唱和之契冥相因。譬如虬虎兮来风云。亦如形声影响陈。心欢赏兮岁易沦。隐玉藏彩畴识真。叔牙显。夷吾亲。郢既殁。匠寝斤。览古籍。信伊人。永言知己感良辰。"
"三日侍华光殿曲水宴代人应诏诗","南北朝","谢朓","群分未辨，类聚兹式。天眷休明，且求至德。御繁实简，制动惟默。官府百王，衣裳万国。中叶遭闵，副内多违。悠悠灵贶，爰有适归。于昭睿后，抚运天飞。凝居中县，神动外畿。悬象著明，离光乃位。我有储德，徽猷渊备。长寿察书，龙楼回辔。重道上庠，行遵儒肆。朝阳有干，布叶萋萋。思皇威矣，鹓羽高栖。出驰先辂，入秉介圭。瞻秦望井，建鲁分奎。求贤每劳，得士方逸。有觉斯顺，无文咸秩。万箱惟重，百锾载恤。屈草戒谀，阶蓂纪日。文教已肃，武节既驰。荣光可照，合璧如规。载怀姑射，尚想瑶池。濯龙乃饰，天渊在斯。作乐顺动，实符时义。上春初吉，亦留渊寄。红树岩舒，青莎水被。雕梁虹拖，云甍鸟跂。高悬甲帐，周褰黼帷。长筵列陛，激水旋墀。浮醪聚蚁，灵蔡呈姿。河宗跃踢，海介夔跜。弱腕纤腰，迁延妙舞。秦筝赵瑟，殷勤促柱。降席连緌，称觞接武。稽首万年，献兹多祜。天地既成，泉流既清。薄暮沾幸，属奉文明。将标齐配，刻扫秦京。愿驰龙漠，饮马悬旌。"
"三日侍宴曲水代人应诏诗","南北朝","谢朓","神理内寂，机象外融。遗情汾水，垂冕鸿宫。树以司牧，匪我求蒙。徒勤日用，谁契玄功。往晦必明，来硕资蹇。于皇克圣，时乘御辩。宝历载晖，瑶光重践。昭昭旧物，熙熙迁善。当宁日昃，求衣未明。抵璧焚翠，销剑隳城。九畴式序，三辟载清。虞箴罔阙，矇奏传声。丽景则春，仪方在震。重圣积厚，金式琼润。天爵必谐，王臣咸荩。譬诸华霍，惟邦之镇。正朔葱瀚，冠冕卬越。争长明堂，相超魏阙。龟蒙南荐，环裘西发。巢阁易窥，驯庭难䎉。上巳惟昔，于彼禊流。祓秽河浒，张乐春畴。既停龙驾，亦泛凫舟。灵宫备矣，无待兹游。初莺命晓，朝霞开夜。饰陛道源，回伊流灞。极望天渊，曲阻亭榭。闲馆岩敞，长廊水架。金觞摇荡，玉俎推移。筵浮水豹，席扰云螭。寥亮琴瑟，嗷咷埙篪。欢兹广燕，穆穆天仪。周道如砥，康衢载直。徒愧玄黄，负恩无力。华轓徒驾，长缨未饰。相彼失晨，宁忘鼓翼。"
"与江水曹至干滨戏诗","南北朝","谢朓","山中上芳月，故人清樽赏。远山翠百重，回流映千丈。花枝聚如雪，芜丝散犹网。别后能相思，何嗟异封壤。"
"之宣城郡出新林浦向板桥诗","南北朝","谢朓","江路西南永，归流东北骛。天际识归舟，云中辨江树。旅思倦摇摇，孤游昔已屡。既欢怀禄情，复协沧洲趣。嚣尘自兹隔，赏心于此遇。虽无玄豹姿，终隐南山雾。"
"王孙游","南北朝","谢朓","绿草蔓如丝，杂树红英发。无论君不归，君归芳已歇。"
"冬日晚郡事隙诗","南北朝","谢朓","案牍时闲暇，偶来观卉木。飒飒满池荷，翛翛荫窗竹。檐隙自周流，房栊闲且肃。苍翠望寒山，峥嵘瞰平陆。已惕慕归心，复伤千里目。风霜旦夕甚，蕙草无芬馥。云谁美笙簧，孰是厌薖轴。愿言税逸驾，临潭饵秋菊。"
"冬绪羁怀示萧咨议虞田曹刘江二常侍诗","南北朝","谢朓","去国怀丘园，入远滞城阙。寒灯耿宵梦，清镜悲晓发。风草不留霜，冰池共如月。寂寞此閒帷，琴尊任所对。客念坐婵媛，年华稍庵薆。夙慕云泽游，共奉荆台绩。一听春莺喧，再视秋虹没。疲骖良易返，恩波不可越。谁慕临淄鼎，常希茂陵渴。依隐幸自从，求心果芜昧。方轸归与愿，故山芝未歇。"
"出下馆诗","南北朝","谢朓","麦候始清和，凉雨销炎燠。红莲摇弱荇，丹藤绕新竹。物色盈怀抱，方驾娱耳目。零落既难留，何用存华屋。"
"永明乐十首 其一","南北朝","谢朓","帝图开九有，皇风浮四溟。永明一为乐，咸池无复灵。"
"永明乐十首 其二","南北朝","谢朓","民和礼乐富，世清歌颂徽。鸿名轶卷领，称首迈垂衣。"
"永明乐十首 其三","南北朝","谢朓","朱台郁相望，青槐纷驰道。秋云湛甘露，春风散芝草。"
"永明乐十首 其四","南北朝","谢朓","龙楼日月照，淄馆风云清。储光温似玉，藩度式如琼。"
"永明乐十首 其五","南北朝","谢朓","化洽鳀海君，恩变龙庭长。西北骛环裘，东南尽龟象。"
"永明乐十首 其六","南北朝","谢朓","出车长洲苑，选族朝夕川。络络结云骑，奕奕泛戈船。"
"永明乐十首 其七","南北朝","谢朓","燕驷游京洛，赵服丽有辉。清歌留上客，妙舞送将归。"
"永明乐十首 其八","南北朝","谢朓","实相薄五礼，妙花开六尘。明祥已玉烛，宝瑞亦金轮。"
"永明乐十首 其九","南北朝","谢朓","生蔑苎萝性，身与嘉惠隆。飞缨入华殿，屣步出重宫。"
"永明乐十首 其十","南北朝","谢朓","彩凤鸣朝阳，玄鹤舞清商。瑞此永明曲，千载为金皇。"
"玉阶怨","南北朝","谢朓","夕殿下珠帘，流萤飞复息。长夜缝罗衣，思君此何极。"
"休沐重还丹阳道中诗","南北朝","谢朓","薄游第从告，思闲愿罢归。还卬歌赋似，休汝车骑非。灞池不可别，伊川难重违。汀葭稍靡靡，江菼复依依。田鹄远相叫，沙鸨忽争飞。云端楚山见，林表吴岫微。试与征徒望，乡泪尽沾衣。赖此盈樽酌，含景望芳菲。问我劳何事，沾沐仰青徽。志狭轻轩冕，恩甚恋闺闱。岁华春有酒，初服偃郊扉。"
"同王主簿有所思","南北朝","谢朓","佳期期未归，望望下鸣机。徘徊东陌上，月出行人稀。"
"同沈右率诸公赋鼓吹曲名二首 其一 芳树","南北朝","谢朓","早玩华池阴，复影沧洲枻。椅柅芳若斯，葳蕤纷可结。霜下桂枝销，怨与飞蓬折。不厕玉盘滋，谁怜终委绝。"
"同沈右率诸公赋鼓吹曲名二首 其二 临高台","南北朝","谢朓","千里常思归，登台临绮翼。才见孤鸟还，未辨连山极。四面动清风，朝夜起寒色。谁知倦游者，嗟此故乡忆。"
"同咏乐器 琴","南北朝","谢朓","洞庭风雨干，龙门生死枝。雕刻纷布濩，冲响郁清危。春风摇蕙草，秋月满华池。是时操别鹤，淫淫客泪垂。"
"同咏坐上所见一物 席","南北朝","谢朓","本生潮汐池，落景照参差。汀洲蔽杜若，幽渚夺江蓠。遇君时采撷，玉座奉金卮。但愿罗衣拂，无使素尘弥。"
"同咏坐上玩器","南北朝","谢朓","蟠木生附枝，刻削岂无施。取则龙文鼎，三趾献光仪。勿言素韦洁，白沙尚推移。曲躬奉微用，聊承终宴疲。"
"同谢咨议咏铜爵台","南北朝","谢朓","穗帏飘井干，樽酒若平生。郁郁西陵树，讵闻歌吹声。芳襟染泪迹，婵娟空复情。玉座犹寂寞，况乃妾身轻。"
"同羁夜集诗","南北朝","谢朓","积念隔炎凉，骧言始今夕。已对浊尊酒，复此故乡客。霜月始流砌，寒蛸早吟隙。幸藉京华游，边城燕良席。樵采咸共同，荆莎聊可藉。恐君城阙人，安能久松柏。"
"后斋回望诗","南北朝","谢朓","高轩瞰四野，临牖眺襟带。望山白云里，望水平原外。夏木转成帷，秋荷渐如盖。巩洛常眷然，摇心似悬旆。"
"在郡卧病呈沈尚书诗","南北朝","谢朓","淮扬股肱守，高卧犹在兹。况复南山曲，何异幽栖时。连阴盛农节，籉笠聚东菑。高阁常昼掩，荒阶少诤辞。珍簟清夏室，轻扇动凉飔。嘉鲂聊可荐，绿蚁方独持。夏李沈朱实，秋藕折轻丝。良辰竟何许，夙昔梦佳期。坐啸徒可积，为邦岁已期。弦歌终莫取，抚机令自嗤。"
"曲池之水","南北朝","谢朓","缓步遵莓渚，披衿待蕙风。芙蕖舞轻带，苞笋出芳丛。浮云自西北，江海思无穷。鸟去能传响，见我绿琴中。"
"杂咏三首 其二 灯","南北朝","谢朓","发翠斜溪里，蓄宝宕山峰。抽茎类仙掌，衔光似烛龙。飞蛾再三绕，轻花四五重。孤对相思夕，空照舞衣缝。"
"杂咏三首 其三 烛","南北朝","谢朓","杏梁宾未散，桂宫明欲沈。暧色轻帏里，低光照宝琴。徘徊云髻影，的烁绮疏金。恨君秋月夜，遗我洞房阴。"
"杂咏三首 其一 镜台","南北朝","谢朓","玲珑类丹槛，苕亭似玄阙。对凤悬清冰，垂龙挂明月。照粉拂红妆，插花理云发。玉颜徒自见，常畏君情歇。"
"江上曲","南北朝","谢朓","易阳春草出，踟蹰日已暮。莲叶尚田田，淇水不可渡。愿子淹桂舟，时同千里路。千里既相许，桂舟复容与。江上可采菱，清歌共南楚。"
"纪功曹中园","南北朝","谢朓","兰亭仰远风，芳林接云崿。倾叶顺清飙，修茎伫高鹤。连绵夕云归，晻暧日将落。寸阴不可留，兰墀岂停酌。丹缨犹照树，绿筠方解箨。永志能两忘，即赏谢丘壑。"
"至寻阳诗","南北朝","谢朓","过客无留轸，驰晖有奔箭。"
"观朝雨诗","南北朝","谢朓","朔风吹飞雨，萧条江上来。既洒百常观，复集九成台。空濛如薄雾，散漫似轻埃。平明振衣坐，重门犹未开。耳目暂无扰，怀古信悠哉。戢翼希骧首，乘流畏曝鳃。动息无兼遂，歧路多徘徊。方同战胜者，去剪北山莱。"
"世祖武皇帝","南北朝","谢朓","浚哲维祖，长发其武。帝出自震，重光御宇。七德攸宣，九畴咸叙。静难荆衡，凝威蠡浦。昧旦丕承，夕惕刑政。化一车书，德馨粢盛。昭星夜景，非云晓庆。衢室成阴，璧水如镜。礼充玉帛，乐被匏弦。于铄在咏，陟配于天。自宫徂兆，靡爱牲牷。我将我享，永祚丰年。"
"白帝 其一","南北朝","谢朓","帝说于兑。执矩固司藏。百川收潦。精景应金方。"
"白帝 其二","南北朝","谢朓","嘉树离披。榆关命宾鸟。夜月如霜。金风方袅袅。"
"白帝 其三","南北朝","谢朓","商阴肃杀。万宝咸已遒。劳哉望岁。场功冀可收。"
"赤帝 其一","南北朝","谢朓","惟此夏德德恢台。两龙在御炎精来。"
"赤帝 其二","南北朝","谢朓","火景方中南讹秩。靡草云黄含桃实。"
"赤帝 其三","南北朝","谢朓","族云蓊郁温风扇。兴雨祁祁黍苗遍。"
"迎神 其一","南北朝","谢朓","清明畅，礼乐新。候龙景，练贞辰。"
"迎神 其二","南北朝","谢朓","阳律亢，阴晷伏。耗下土，荐穜稑。"
"迎神 其三","南北朝","谢朓","宸仪警，王度乾。嗟云汉，望昊天。"
"迎神 其四","南北朝","谢朓","张盛乐，奏云舞。集五精，延帝祖。"
"迎神 其五","南北朝","谢朓","雩有讽，禜有秩。膋鬯芬，圭瓒瑟。"
"迎神 其六","南北朝","谢朓","灵之来，帝阍开。车煜耀，吹徘徊。"
"迎神 其七","南北朝","谢朓","停龙?，遍观此。冻雨飞，祥云靡。"
"迎神 其八","南北朝","谢朓","坛可临，奠可歆。对氓祉，鉴皇心。"
"青帝 其一","南北朝","谢朓","营翼日，鸟殷宵。凝冰泮，玄蛰昭。"
"青帝 其二","南北朝","谢朓","景阳阳，风习习。女夷歌，东皇集。"
"青帝 其三","南北朝","谢朓","奠春酒，秉青圭。命田祖，渥群黎。"
"送神 其一","南北朝","谢朓","敬如在，礼将周。神之驾，不少留。"
"送神 其三","南北朝","谢朓","警七曜，诏八神。排阊阖，渡天津。"
"送神 其四","南北朝","谢朓","有渰兴，肤寸积。雨冥冥，又终夕。"
"送神 其五","南北朝","谢朓","俾栖粮，维万箱。皇情畅，景命昌。"
"黄帝 其一","南北朝","谢朓","禀火自高明，毓金挺刚克。凉燠资成化，群芳载厚德。"
"黄帝 其二","南北朝","谢朓","阳季勾萌达，炎徂溽暑融。商暮百工止，岁极凌阴冲。"
"黄帝 其三","南北朝","谢朓","泉流疏已清，原隰甸已平。咸言祚惟亿，敦民保齐京。"
"黑帝 其一","南北朝","谢朓","白日短，玄夜深。招摇转，移太阴。霜钟鸣，冥陵起。星回天，月穷纪。"
"黑帝 其二","南北朝","谢朓","听严风，来不息。望玄云，黝无色。曾冰烈，积羽幽。飞雪至，天山侧。"
"黑帝 其三","南北朝","谢朓","关梁闭，方不巡。合国吹，飨蜡宾。统微阳，究终始。百礼洽，万祚臻。"
"别王丞僧孺诗","南北朝","王融","首夏实清和，馀春满郊甸。花树杂为锦，月池皎如练。如何于此时，别离言与面。留杂已郁纡，行舟亦遥衍。非君不见思，所悲思不见。"
"怀故人诗","南北朝","谢朓","芳洲有杜若，可以赠佳期。望望忽超远，何由见所思。行行未千里，山川已间之。离居方岁月，故人不在兹。清风动帘夜，孤月照窗时。安得同携手，酌酒赋新诗。"
"祀敬亭山庙诗","南北朝","谢朓","剪削兼太华，峥嵘跨玄圃。贝阙视阿宫，薜帷阴网户。参差时未来，徘徊望沣浦。椒糈若馨香，无绝传终古。"
"祀敬亭山春雨","南北朝","谢朓","水府众灵出，石室宝图开。白云帝乡下，行雨巫山来。歌风赞灵德，舞蹈起轻埃。高轩乍留吹，玄羽或徘徊。福降群仙下，识逸百神该。青鸟飞层隙，赤鲤泳澜隈。"
"还涂临渚","南北朝","谢朓","绿水缬清波，青山绣芳质。落景皎晚阴，残花绮馀日。白沙澹无际，青山眇如一。伤此物运移，惆怅望还律。白水田外明，孤岭松上出。即趣佳可淹，淹留非下秩。"
"闲坐","南北朝","谢朓","雨洗花叶鲜，泉漫芳塘溢。藉此闲赋诗，聊用荡羁疾。霢霂微雨散，葳蕤蕙草密。预藉芳筵赏，沾生信昭悉。紫葵窗外舒，青荷池上出。既阖颍川扉，且卧淮南秩。流风荡晚阴，行云掩朝日。念此兰蕙客，徒有芳菲质。"
"阻雪连句遥赠和","南北朝","谢朓","积雪皓阴池，北风鸣细枝。九逵密如绣，何异远别离。风庭舞流霰，冰沼结文澌。饮春虽以燠，钦贤纷若驰。珠霙条间响，玉溜檐下垂。杯酒不相接，寸心良共知。飞云乱无绪，结冰明曲池。虽乖促席燕，白首信勿亏。飘素莹檐溜，岩结噎通岐。樽罍如未浣，况乃限音仪。原隰望徙倚，松筠竟不移。隐忧恧萱树，忘怀待山卮。初昕逸翮举，日昃驽马疲。幽山有桂树，岁暮方参差。"
"京路夜发诗","南北朝","谢朓","扰扰整夜装，肃肃戒徂两。晓星正寥落，晨光复泱漭。犹沾馀露团，稍见朝霞上。故乡邈已夐，山川修且广。文奏方盈前，怀人去心赏。敕躬每局蹐，瞻恩惟震荡。行矣倦路长，无由税归鞅。"
"侍宴华光殿曲水奉敕为皇太子作诗","南北朝","谢朓","旁求邃古，逖听鸿名。大宝曰位，得一为贞。朱禘叶祉，绿字摛英。升配同贯，进让殊声。大横将属，会昌已命。国步中徂，宸居膺庆。玺剑先传，龟玉增映。宗尧有绪，复禹无竞。礼行郊社，人神受职。宝郊山川，鳞羽变色。玄塞北靡，丹徼南极。浮毳驾风，非泳非陟。能官民秀，利建天跗。枵鹑列野，营绛分区。论思帝则，献纳宸枢。麟趾方定，鹈翼谁濡。西京蔼蔼，东都济济。秋祓濯流，春禊浮醴。初吉云献，上除方启。昔驾阳颖，今帐云陛。嘉乐旧矣，芳宴在斯。载留神瞩，有睟天仪。龙精已映，威仰未移。叶依黄鸟，花落春池。高殿弘敞，禁林稠密。青磴崛起，丹楼间出。翠葆随风，金戈动日。惆怅清管，徘徊轻佾。灞浐入筵，河淇流阼。海若来往，觞肴沿溯。欢饫有终，清光欲暮。轻貂回首，华组徐步。登贤博望，献赋清漳。汉贰称敏，魏两垂芳。监抚有则，匕鬯无方。瞻言守器，永愧元良。"
"侍筵西堂落日望乡","南北朝","谢朓","沈病已绵绪，负官别乡忧。高城凄夕吹，时见国烟浮。漠漠轻云晚，飒飒高树秋。乡山不可望，兰卮且献酬。旻高识气迥，泉渟知潦收。幸遇庆筵渥，方且沐恩猷。芸黄先露早，骚瑟惊暮秋。旧城望已肃，况乃客悠悠。"
"和王中丞闻琴诗","南北朝","谢朓","凉风吹月露，圆景动清阴。蕙风入怀抱，闻君此夜琴。萧瑟满林听，轻鸣响涧音。无为澹容与，蹉跎江海心。"
"和王长史卧病诗","南北朝","谢朓","崥岫款崇崖，派别朝洪河。兔园文雅盛，章台冠盖多。渊襟眷睿岳，燮赞动氓歌。顾影惭騑服，载笔旅江沱。缟衣分可献，琴言暧已和。青皋向还色，春润视生波。岩垂变好鸟，松上改陈萝。日与岁眇邈，归恨积蹉跎。愿缉吴山杜，宁袂楚池荷。清风岂孤劭，功遂怀曾阿。勿药良有畅，荏苒芳未过。幸留清尊味，言藉故田莎。"
"和王主簿季哲怨情诗","南北朝","谢朓","掖庭聘绝国，长门失欢宴。相逢咏蘼芜，辞宠悲团扇。花丛乱数蝶，风帘入双燕。徒使春带赊，坐惜红妆变。平生一顾重，宿昔千金贱。故人心尚尔，故心人不见。"
"和王著作融八公山诗","南北朝","谢朓","二别阻汉坻，双崤望河澳。兹岭复巑岏，分区奠淮服。东限琅琊台，西距孟诸陆。阡眠起杂树，檀栾荫修竹。日隐涧疑空，云聚岫如复。出没眺楼雉，远近送春目。戎州昔乱华，素景沦伊谷。阽危赖宗衮，微管寄明牧。长蛇固能剪，奔鲸自此曝。道峻芳尘流，业遥年运倏。平生仰令图，吁嗟命不淑。浩荡别亲知，连翩戒征轴。再远馆娃宫，两去河阳谷。风烟四时犯，霜雨朝夜沐。春秀良已凋，秋场庶能筑。"
"和伏武昌登孙权故城诗","南北朝","谢朓","炎灵遗剑玺，当途骇龙战。圣期缺中壤，霸功兴宇县。鹊起登吴台，凤翔陵楚甸。衿带穷岩险，帷帟尽谋选。北拒溺骖镳，西龛收组练。江海既无波，俯仰流英盼。裘冕类禋郊，卜揆崇离殿。钓台临讲阅，樊山开广燕。文物共葳蕤，声明且葱茜。三光厌分景，书轨欲同荐。参差世祀忽，寂寞市朝变。舞馆识馀基，歌梁想遗啭。故林衰木平，荒池秋草遍。雄图怅若兹，茂宰深遐眷。幽客滞江皋，从赏乖缨弁。清卮阻献酬，良书限闻见。幸藉芳音多，承风采馀绚。于役倘有期，鄂渚同游衍。"
"和刘中书绘入琵琶峡望积布矶诗","南北朝","谢朓","昔余侍君子，历此游荆汉。山川隔旧赏，朋僚多雨散。图南矫风翮，曾非息短翰。移疾觏新篇，披衣起渊玩。惆怅怀昔践，仿佛得殊观。赪紫共彬驳，云锦相凌乱。奔星上未穷，惊雷下将半。回潮渍崩树，轮囷轧倾岸。岩筱或傍翻，石菌芜修干。澄澄明浦媚，衍衍清风烂。江潭良在目，怀贤兴累叹。岁暮不我期，淹留绝岩畔。"
"和刘西曹望海台诗","南北朝","谢朓","沧波不可望，望极与天平。往往孤山映，处处春云生。差池远雁没，飒沓群凫惊。嚣尘及簿领，弃舍出重城。临川徒可羡，结网庶时营。"
"和江丞北戍琅邪城诗","南北朝","谢朓","春城丽白日，阿阁跨层楼。苍江忽渺渺，驱马复悠悠。京洛多尘雾，淮济未安流。岂不思抚剑，惜哉无轻舟。夫君良自勉，岁暮勿淹留。"
"和纪参军服散得益诗","南北朝","谢朓","金液称九转，西山歌五色。炼质乃排云，濯景终不测。云英谁可饵，且驻羲和力。能令长卿卧，暂故遇真识。"
"和何议曹郊游诗二首 其一","南北朝","谢朓","春心澹容与，挟弋步中林。朝光映红萼，微风吹好音。江垂得清赏，山际果幽寻。未尝远离别，知此惬归心。流溯终靡已，嗟行方至今。"
"和何议曹郊游诗二首 其二","南北朝","谢朓","江皋倦游客，薄暮怀归者。扬舲浮大川，惆怅至日下。靃靡青莎被，潺湲石溜泻。寄语持笙簧，舒忧愿自假。归途岂难涉，翻同江上夏。"
"和别沈右率诸君诗","南北朝","谢朓","春夜别清樽，江潭复为客。叹息东流水，如何故乡陌。重树日芬蒀，芳洲转如积。望望荆台下，归梦相思夕。"
"和宋记室省中诗","南北朝","谢朓","落日飞鸟还，忧来不可极。竹树澄远阴，云霞成异色。怀归欲乘电，瞻言思解翼。清扬婉禁居，秘此文墨职。无叹阻琴尊，相从伊水侧。"
"和沈祭酒行园诗","南北朝","谢朓","清淮左长薄，荒径隐高蓬。回潮旦夕上，寒渠左右通。霜畦纷绮错，秋町郁蒙茸。环梨县已紫，珠榴折且红。君有栖心地，伊我欢既同。何用甘泉侧，玉树望青葱。"
"和徐都曹出新亭渚诗","南北朝","谢朓","宛洛佳遨游，春色满皇州。结轸青郊路，回瞰苍江流。日华川上动，风光草际浮。桃李成蹊径，桑榆荫道周。东都已俶载，言归望绿畴。"
"和萧中庶直石头诗","南北朝","谢朓","九河亘积岨，三嵏郁旁眺。皇州总地德，回江款岩徼。井干赩苍林，云甍蔽层峤。川霞旦上薄，山光晚馀照。翔集乱归飞，虹霓纷引曜。君子奉神略，瞰迥凭重峭。弹冠已籍甚，升车益英妙。功存汉册书，荣并周庭燎。汲疾移偃息，董园倚谈笑。麾旆一悠悠，谦姿光且劭。燕嘉多暇日，兴文起渊调。曰余厕鳞羽，灭影从渔钓。泽渥资投分，逢迎典待诏。咏沼邈含毫，专城空坐啸。徒惭皇鉴揆，终延曲士诮。方追隐沦诀，偶解金丹要。若偶巫咸招，帝阍良可叫。"
"咏风诗","南北朝","谢朓","徘徊发红萼，葳蕤动绿葹。垂杨低复举，新萍合且离。步檐行袖靡，当户思襟披。高响飘歌吹，相思子未知。时拂孤鸾镜，星鬓视参差。"
"咏竹火笼","南北朝","谢朓","庭雪乱如花，井冰粲成玉。因炎入貂袖，怀温奉芳褥。体密用宜通，文邪性非曲。本自江南墟，㛹娟修且绿。暂承君玉指，请谢阳春旭。"
"咏竹诗","南北朝","谢朓","窗前一丛竹，青翠独言奇。南条交北叶，新笋杂故枝。月光疏已密，风来起复垂。青扈飞不碍，黄口得相窥。但恨从风箨，根株长别离。"
"咏邯郸故才人嫁为厮养卒妇","南北朝","谢朓","生平宫阁里，出入侍丹墀。开笥方罗縠，窥镜比蛾眉。初别意未解，去久日生悲。憔悴不自识，娇羞馀故姿。梦中忽仿佛，犹言承宴私。"
"咏兔丝诗","南北朝","谢朓","轻丝既难理，细缕竟无织。烂熳已万条，连绵复一色。安根不可知，萦心终不测。所贵能卷舒，伊用蓬生直。"
"咏落梅诗","南北朝","谢朓","新叶初冉冉，初蕊新霏霏。逢君后园宴，相随巧笑归。亲劳君玉指，摘以赠南威。用持插云髻，翡翠比光辉。日暮长零落，君恩不可追。"
"咏蒲诗","南北朝","谢朓","离离水上蒲，结水散为珠。间厕秋菡萏，出入春凫雏。初萌实雕俎，暮蕊杂椒涂。所悲塘上曲，遂铄黄金躯。"
"咏墙北栀子诗","南北朝","谢朓","有美当阶树，霜露未能移。金蕡发朱采，映日以离离。幸赖夕阳下，馀景及西枝。还思照绿水，君阶无曲池。馀荣未能已，晚实犹见奇。复留倾筐德，君恩信未赀。"
"咏蔷薇诗","南北朝","谢朓","低枝讵胜叶，轻香幸自通。发萼初攒紫，馀采尚霏红。新花对白日，故蕊逐行风。参差不俱曜，谁肯盻薇丛。"
"咏鸂鶒","南北朝","谢朓","蕙草含初芳，瑶池暧晚色。得厕鸿鸾影，晞光弄羽翼。"
"夜听妓诗二首 其一","南北朝","谢朓","琼闺钏响闻，瑶席芳尘满。要取洛阳人，共命江南管。情多舞态迟，意倾歌弄缓。知君密见亲，寸心传玉碗。"
"夜听妓诗二首 其二","南北朝","谢朓","上客光四座，佳丽直千金。挂钗报缨绝，堕珥答琴心。蛾眉已共笑，清香复入襟。欢乐夜方静，翠帐垂沈沈。"
"奉和竟陵王同沈右率过刘先生墓诗","南北朝","谢朓","嘉树因枝条，琢玉良可宝。若人陵曲台，垂帷茂渊道。善诱宗学原，鸣钟霁幽抱。仁焉徂宛洛，清徽夜何早。岁晚结松阴，平原乱秋草。不有至言扬，终滞西山老。"
"奉和随王殿下诗十六首 其一","南北朝","谢朓","高秋夜方静，神居肃且深。閒阶途广露，凉宇澄月阴。婵娟影池竹，疏芜散风林。渊情协爽节，咏言兴德音。暗道空已积，干直愧蓬心。"
"奉和随王殿下诗十六首 其二","南北朝","谢朓","星回夜未艾，洞房凝远情。云阴满池榭，中月悬高城。乔木含风雾，行雁飞且鸣。平台盛文雅，西园富群英。芳庆良永矣，君王嗣德声。眷此伊洛咏，载怀汾水情。顾已非丽则，恭惠奉仁明。观淄咏已失，怃然愧簪缨。"
"奉和随王殿下诗十六首 其三","南北朝","谢朓","神心遗魏阙，中想顾汾阳。肃景怀辰豫，捐玦剪山糃。时惟清夏始，云景暧含芳。月阴洞野色，日华丽池光。草合亭皋远，霞生川路长。端坐闻鹤引，静瑟怆复伤。怀哉泉石思，歌咏郁琼相。春塘多迭驾，言从伊与商。衮职眷英览，独善伊何忘。愿辍东都远，弘道侍云梁。"
"奉和随王殿下诗十六首 其四","南北朝","谢朓","睿心重离析，歧路清江隈。四面寒飙举，千里白云来。川长别管思，地迥翻旗回。还顾昭阳阙，超远章华台。置酒巫山日，为君停玉杯。"
"奉和随王殿下诗十六首 其五","南北朝","谢朓","桂楼飞绝限，超远向江歧。轻云霁广甸，微风散清漪。连连绝雁举，渺渺青烟移。严城乱芸草，霜塘凋素枝。气爽深遥瞩，豫永聊停曦。即已终可悦，盈尊且若斯。"
"奉和随王殿下诗十六首 其六","南北朝","谢朓","念深冲照广，业阐清化玄。端仪穆金殿，敷教藻琼筵。船湛轻帷蔼，磬转芳风旋。卷辔栖道树，方津棹法舷。归兴凭大造，昭途良易筌。"
"奉和随王殿下诗十六首 其七","南北朝","谢朓","玄冬寂修夜，天围静且开。亭皋霜气怆，松宇清风来。高琴时以思，幽人多感怀。幸藉汾阳想，岭首正徘徊。"
"奉和随王殿下诗十六首 其八","南北朝","谢朓","怆怆绪风兴，祁祁族云布。严气集高轩，稠阴结寒树。日月谬论思，朝夕承清豫。徒藉小山文，空揖章台赋。"
"奉和随王殿下诗十六首 其九","南北朝","谢朓","肃景游清都，修簪侍兰室。累榭疏远风，广庭丽朝日。穆穆神仪静，愔愔道言密。一餐系灵表，无吝科年历。"
"奉和随王殿下诗十六首 其十","南北朝","谢朓","清房洞已静，閒风伊夜来。云生树阴远，轩广月容开。宴私移烛饮，游赏藉琴台。风猷冠淄邺，衽舄愧唐枚。"
"奉和随王殿下诗十六首 其十一","南北朝","谢朓","方池含积水，明月流皎镜。规荷承日泫，彯鳞与风泳。上善叶渊心，止川测动性。幸是方春来，侧点游濠盛。"
"奉和随王殿下诗十六首 其十二","南北朝","谢朓","浮云西北起，飞来下高堂。合散轻帷表，飘舞桂台阳。遥阶收委羽，平地如夜光。眷言金玉照，顾惭兰蕙芳。"
"奉和随王殿下诗十六首 其十三","南北朝","谢朓","炎光缺风雅，宗霸拯时伦。龙德待云雾，令图方再晨。岁远荒城思，霜华宿草陈。英威遽如是，徘徊歧路人。"
"奉和随王殿下诗十六首 其十四","南北朝","谢朓","分悲玉瑟断，别绪金樽倾。风入芳帷散，缸华兰殿明。想折中园草，共知千里情。行云故乡色，赠此一离声。"
"奉和随王殿下诗十六首 其十五","南北朝","谢朓","年华豫已涤，夜艾赏方融。新萍时合水，弱草未胜风。闺幽瑟易响，台迥月难中。春物广馀照，兰萱佩未穷。"
"奉和随王殿下诗十六首 其十六","南北朝","谢朓","连漪映馀雪，严城限深雾。清寒起洞门，东风急池树。神居望已肃，徘徊举冲趣。栖归如迟咏，丘山不可屡。"
"始之宣城郡诗","南北朝","谢朓","下帷阙章句，高谈愧名理。疏散谢公卿，萧条依掾吏。簪发逢嘉惠，教义承君子。心迹苦未并，忧欢将十祀。幸沾云雨庆，方辔参多士。振鹭徒追飞，群龙难隶齿。烹鲜止贪兢，共治属廉耻。伊余昧损益，何用只千里。解剑北宫朝，息驾南川涘。宁希广平咏，聊慕华阴市。弃置宛洛游，多谢金门里。招招漾轻楫，行行趋岩趾。江海虽未从，山林于此始。"
"始出尚书省诗","南北朝","谢朓","惟昔逢休明，十载朝云陛。既通金闺籍，复酌琼筵醴。宸景厌昭临，昏风沦继体。纷虹乱朝日，浊河秽清济。防口犹宽政，餐荼更如荠。英衮畅人谋，文明固天启。青精翼紫轪，黄旗映朱邸。还睹司隶章，复见东都礼。中区咸已泰，轻生谅昭洒。趋事辞宫阙，载笔陪旌棨。邑里向疏芜，寒流自清泚。衰柳尚沈沈，凝露方泥泥。零落悲友朋，欢娱燕兄弟。既秉丹石心，宁流素丝涕。因此得萧散，垂竿深涧底。"
"往敬亭路中","南北朝","谢朓","山中芳杜绿，江南莲叶紫。芳年不共游，淹留空若是。绿水丰涟漪，青山多绣绮。新条日向抽，落花纷已委。弱葼既青翠，轻莎方靃靡。鹥鸱没而游，麇䴥腾复倚。春岸望沈沈，清流见瀰瀰。幸藉人外游，盘桓未能徙。骛枻把琼芳，随山访灵诡。荣楯每嶙峋，林堂多埼礒。"
"忝役湘州与宣城吏民别诗","南北朝","谢朓","弱龄倦簪履，薄晚忝华奥。閒沃尽地区，山泉谐所好。幸遇昌化穆，惇俗罕惊暴。四时从偃息，三省无侵冒。下车遽暄席，纡服始黔灶。荣辱未遑敷，德礼何由导。汩徂奉南岳，兼秩典邦号。疲马方云驱，铅刀安可操。遗惠良寂寞，恩灵亦匪报。桂水日悠悠，结言幸相劳。吐纳贻尔和，穷通勖所蹈。"
"直中书省诗","南北朝","谢朓","紫殿肃阴阴，彤庭赫弘敞。风动万年枝，日华承露掌。玲珑结绮钱，深沉映朱网。红药当阶翻，苍苔依砌上。兹言翔凤池，鸣佩多清响。信美非吾室，中园思偃仰。朋情以郁陶，春物方骀荡。安得凌风翰，聊恣山泉赏。"
"诗","南北朝","谢朓","夜条风淅淅，晚叶露凄凄。"
"金谷聚","南北朝","谢朓","渠碗送佳人，玉杯邀上客。车马一东西，别后思今夕。"
"临溪送别诗","南北朝","谢朓","怅望南浦时，徙倚北梁步。叶上凉风初，日隐轻霞暮。荒城迥易阴，秋溪广难渡。沫泣岂徒然，君子行多露。"
"宣城郡内登望诗","南北朝","谢朓","借问下车日，匪直望舒圆。寒城一以眺，平楚正苍然。山积陵阳阻，溪流春谷泉。威纡距遥甸，巉岩带远天。切切阴风暮，桑柘起寒烟。怅望心已极，惝恍魂屡迁。结发倦为旅，平生早事边。谁规鼎食盛，宁要狐白鲜。方弃汝南诺，言税辽东田。"
"将发石头上烽火楼诗","南北朝","谢朓","徘徊恋京邑，踯躅躧曾阿。陵高迟关近，眺迥风云多。荆吴阻山岫，江海含澜波。归飞无羽翼，其如离别何。"
"将游湘水寻句溪诗","南北朝","谢朓","既从陵阳钓，挂鳞骖亦螭。方寻桂水源，谒帝苍山垂。辰哉且未会，乘景弄清漪。瑟汩泻长淀，潺湲赴两岐。轻苹上靡靡，杂石下离离。寒草分花映，戏鲔乘空移。兴以暮秋月，清霜落素枝。鱼鸟余方玩，缨緌君自縻。及兹畅怀抱，山川长若斯。"
"春思诗","南北朝","谢朓","茹溪发春水，阰山起朝日。兰色望已同，萍际转如一。巢燕声上下，黄鸟弄俦匹。边郊阻游衍，故人盈契阔。梦寐借假簧，思归赖倚瑟。幽念渐郁陶，山楹永为室。"
"秋竹曲","南北朝","谢朓","㛹娟绮窗北，结根未参差。从风既袅袅，映日颇离离。欲求枣下吹，别有江南枝。但能凌白雪，贞心荫曲池。"
"秋夜讲解诗","南北朝","谢朓","四缘去谁肇，七识习未央。沈沈倒营魄，苦荫蹙愁肠。琴瑟徒烂熳，姱容空满堂。春颜遽几日，秋垄终茫茫。孰云济沉溺，假愿托津梁。惠唱摛泉涌，妙演发金相。空有定无执，宾实固相忘。自来乘首夏，及此申暮霜。云物清晨景，衣巾引夕凉。风振蕉荙裂，霜下梧楸伤。六龙且无借，三相宁久长。何时接灵应，及子同舟航。"
"秋夜诗","南北朝","谢朓","秋夜促织鸣，南邻捣衣急。思君隔九重，夜夜空伫立。北窗轻幔垂，西户月光入。何知白露下，坐视阶前湿。谁能长分居，秋尽冬复及。"
"送江水曹还远馆诗","南北朝","谢朓","高馆临荒途，清川带长陌。上有流思人，怀旧望归客。塘边草杂红，树际花犹白。日暮有重城，何由尽离席。"
"送江兵曹檀主簿朱孝廉还上国诗","南北朝","谢朓","方舟泛春渚，携手趋上京。安知慕归客，讵忆山中情。香风蕊上发，好鸟叶间鸣。挥袂送君已，独此夜琴声。"
"郡内高斋閒望答吕法曹诗","南北朝","谢朓","结构何迢遰，旷望极高深。窗中列远岫，庭际俯乔林。日出众鸟散，山暝孤猿吟。已有池上酌，复此风中琴。非君美无度，孰为劳寸心。惠而能好我，问以瑶华音。若遗金门步，见就玉山岑。"
"夏始和刘潺陵诗","南北朝","谢朓","威仰弛苍郊，龙曜表皇隰。春色卷遥甸，炎光丽近邑。白蘋望已骋，缃荷纷可袭。徒愿尺波旋，终怜寸景戢。对窗斜日过，洞幌鲜飙入。浮云去欲穷，暮鸟飞相及。柔翰缜芳尘，清源非易揖。回江难绝济，云谁畅伫立。良宰勖夜渔，出入事朝汲。积羽余既裳，更赋子盈粒。椅梧何必零，归来共栖集。"
"离夜诗","南北朝","谢朓","玉绳隐高树，斜汉耿层台。离堂华烛尽，别幌清琴哀。翻潮尚知恨，客思眇难裁。山川不可尽，况乃故人杯。"
"高斋视事诗","南北朝","谢朓","馀雪映青山，寒雾开白日。暧暧江村见，离离海树出。披衣就清盥，凭轩方秉笔。列俎归单味，连驾止容膝。空为大国忧，纷诡谅非一。安得扫蓬径，锁吾愁与疾。"
"晚登三山还望京邑诗","南北朝","谢朓","灞涘望长安，河阳视京县。白日丽飞甍，参差皆可见。馀霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变。"
"望三湖诗","南北朝","谢朓","积水照赪霞，高台望归翼。平原周远近，连汀见纡直。葳蕤向春秀，芸黄共秋色。薄暮伤哉人，婵媛复何极。"
"移病还园示亲属诗","南北朝","谢朓","疲策倦人世，敛性就幽蓬。停琴伫凉月，灭烛听归鸿。凉薰乘暮晰，秋华临夜空。叶低知露密，崖断识云重。折荷葺寒袂，开镜眄衰容。海暮腾清气，河关秘栖冲。烟衡时未歇，芝兰去相从。"
"铜雀悲","南北朝","谢朓","落日高城上，馀光入穗帷。寂寂深松晚，宁知琴瑟悲。"
"隋王鼓吹曲十首 其四 入朝曲","南北朝","谢朓","江南佳丽地，金陵帝王州。逶迤带绿水，迢递起朱楼。飞甍夹驰道，垂杨荫御沟。凝笳翼高盖，叠鼓送华辀。献纳云台表，功名良可收。"
"隋王鼓吹曲十首 其七 从戎曲","南北朝","谢朓","选旅辞轘辕，弭节赴河源。日起霜戈照，风回连骑翻。红尘朝夜合，黄沙万里昏。寥戾清笳转，萧条边马烦。自勉辍耕愿，征役去何言。"
"隋王鼓吹曲十首 其一 元会曲","南北朝","谢朓","二仪启昌历，三阳应庆期。圭贽纷成序，鞮译憬来思。分阶赩组练，充庭罗翠旗。觞流白日下，吹溢景云滋。天仪穆藻殿，万宇寿皇基。"
"隋王鼓吹曲十首 其五 出藩曲","南北朝","谢朓","云枝紫微内，分组承明阿。飞艎溯极浦，旌节去关河。眇眇苍山色，沈沈寒水波。铙音巴渝曲，箫鼓盛唐歌。夫君迈惟德，江汉仰清和。"
"隋王鼓吹曲十首 其十 泛水曲","南北朝","谢朓","玉露沾翠叶，金凤鸣素枝。罢游平乐苑，泛鹢昆明池。旌旗散容裔，箫管吹参差。日晚厌遵渚，采菱赠清漪。百年如流水，寸心宁共知。"
"隋王鼓吹曲十首 其二 郊祀曲","南北朝","谢朓","六宗禋配岳，五畤奠甘泉。整跸游九阙，清箫开八埏。锵锵玉銮动，溶溶金障旋。郊宫光已属，升柴礼既虔。福响灵之集，南岳固斯年。"
"隋王鼓吹曲十首 其八 送远曲","南北朝","谢朓","北梁辞欢宴，南浦送佳人。方衢控龙马，平路骋朱轮。琼筵妙舞绝，桂席羽觞陈。白云丘陵远，山川时未因。一为清吹激，潺湲伤别巾。"
"隋王鼓吹曲十首 其三 钧天曲","南北朝","谢朓","高宴颢天台，置酒迎风观。笙镛礼百神，钟石动云汉。瑶堂琴瑟惊，绮席舞衣散。威凤来参差，玄鹤起凌乱。已庆明庭乐，讵惭南风弹。"
"隋王鼓吹曲十首 其六 校猎曲","南北朝","谢朓","凝霜冬十月，杀盛凉飙衰。原泽旷千里，腾骑纷往来。平罝望烟合，烈火从风回。殪兽华容浦，张乐荆山台。虞人昔有谕，明明时戒哉。"
"隋王鼓吹曲十首 其九 登山曲","南北朝","谢朓","天明开秀崿，澜光媚碧堤。风荡飘莺乱，云行芳树低。暮春春服美，游驾凌丹梯。升峤既小鲁，登峦且怅齐。王孙尚游衍，蕙草正萋萋。"
"暂使下都夜发新林至京邑赠西府同僚诗","南北朝","谢朓","大江流日夜，客心悲未央。徒念关山近，终知返路长。秋河曙耿耿，寒渚夜苍苍。引领见京室，宫雉正相望。金波丽鳷鹊，玉绳低建章。驱车鼎门外，思见昭丘阳。驰晖不可接，何况隔两乡。风云有鸟路，江汉限无梁。常恐鹰隼击，时菊委严霜。寄言罻罗者，寥廓已高翔。"
"游山诗","南北朝","谢朓","托养因支离，乘间遂疲蹇。语默良未寻，得丧云谁辩。幸莅山水都，复值清冬缅。凌厓必千仞，寻溪将万转。坚崿既崚嶒，回流复宛澶。杳杳云窦深，渊渊石溜浅。傍眺郁篻簩，还望森楠楩。荒隩被葴莎，崩壁带苔藓。鼯狖叫层嵁，鸥凫戏沙衍。触赏聊自观，即趣咸己展。经目惜所遇，前路欣方践。无言蕙草歇，留垣芳可搴。尚子时未归，邴生悲自免。永志昔所钦，胜迹今能选。寄言赏心客，得性良为善。"
"游东田诗","南北朝","谢朓","戚戚苦无悰，携手共行乐。寻云陟累榭，随山望菌阁。远树暧阡阡，生烟纷漠漠。鱼戏新荷动，鸟散馀花落。不对芳春酒，还望青山郭。"
"游东堂咏桐诗","南北朝","谢朓","孤桐北窗外，高枝百尺馀。叶生既婀娜，叶落更扶疏。无华复无实，何以赠离居。裁为圭与瑞，足可命参墟。"
"游敬亭山诗","南北朝","谢朓","兹山亘百里，合沓与云齐。隐沦既已托，灵异居然栖。上干蔽白日，下属带回溪。交藤荒且蔓，樛枝耸复低。独鹤方朝唳，饥鼯此夜啼。渫云已漫漫，夕雨亦凄凄。我行虽纡组，兼得寻幽蹊。缘源殊未极，归径窅如迷。要欲追奇趣，即此陵丹梯。皇恩竟已矣，兹理庶无暌。"
"答王世子诗","南北朝","谢朓","飞雪天山来，飘聚绳棂外。苍云暗九重，北风吹万籁。有酒招亲朋，思与清颜会。熊席惟尔安，羔裘岂吾带。公子不垂堂，谁肯怜萧艾。"
"答张齐兴诗","南北朝","谢朓","荆山嵷百里，汉广流无极。北驰星斗正，南望朝云色。川隰同幽快，冠冕异今昔。子肃两岐功，我滞三冬职。谁知京洛念，仿佛昆山侧。向夕登城濠，潜池隐复直。地迥闻遥蝉，天长望归翼。清文忽景丽，思泉纷宝饰。勿言修路阻，勉子康衢力。曾厓寂且寥，归轸逝言陟。"
"落日同何仪曹煦诗","南北朝","谢朓","参差复殿影，氛氲绮罗杂。风入天渊池，芰荷摇复合。远听雀声聚，回望树阴沓。一赏桂尊前，宁伤蓬鬓飒。"
"落日怅望诗","南北朝","谢朓","昧旦多纷喧，日晏未遑舍。落日馀清阴，高枕东窗下。寒槐渐如束，秋菊行当把。借问此何时，凉风怀朔马。已伤慕归客，复思离居者。情嗜幸非多，案牍偏为寡。既乏琅琊政，方憩洛阳社。"
"赋贫民田诗","南北朝","谢朓","假遇非将迎，靖共延殊庆。中岁历三台，旬月典邦政。曾是共治情，敢忘恤贫病。将无富教礼，孰有知方性。敦本抑工商，均业省兼并。察壤见泉脉，觇星视农正。黍稷缘高殖，穱稌即卑盛。旧埒新塍分，青苗白水映。遥树匝清阴，连山周远净。即此风云佳，孤觞聊可命。既微三载道，庶藉两歧咏。俾尔仓廪实，余从谷口郑。"
"新治北窗和何从事诗","南北朝","谢朓","国小暇日多，民淳纷务屏。辟牖期清旷，开帘候风景。泱泱日照溪，团团云去岭。岧峣兰橑峻，骈阗石路整。池北树如浮，竹外山犹影。自来弥弦望，及君临箕颍。清文蔚且咏，微言超已领。不见城壕侧，思君朝夕顷。回舟方在辰，何以慰延颈。"
"新亭渚别范零陵云诗","南北朝","谢朓","洞庭张乐地，潇湘帝子游。云去苍梧野，水还江汉流。停骖我怅望，辍棹子夷犹。广平听方籍，茂陵将见求。心事俱已矣，江上徒离忧。"
"蒲生行","南北朝","谢朓","蒲生广湖边，托身洪波侧。春露惠我泽，秋霜缛我色。根叶从风浪，常恐不永植。摄生各有命，岂云智与力。安得游云上，与尔同羽翼。"
"酬王晋安德元诗","南北朝","谢朓","稍稍枝早劲，涂涂露晚晞。南中荣橘柚，宁知鸿雁飞。拂雾朝青阁，日旰坐彤闱。怅望一途阻，参差百虑依。春草秋更绿，公子未西归。谁能久京洛，缁尘染素衣。"
"赛敬亭山庙喜雨诗","南北朝","谢朓","夕帐怀椒糈，蠲景洁膋芗。登秋虽未献，望岁伫年祥。潭渊深可厉，狭邪车未方。朦胧度绝限，山没见林堂。秉玉朝群帝，樽桂迎东皇。排云接虬盖，蔽日下霓裳。会舞纷瑶席，安歌绕凤梁。百味芬绮帐，四座沾羽觞。福被延民泽，乐极思故乡。登山骋归望，原雨晦茫茫。胡宁昧千里，解佩拂山庄。"
"赠王主簿诗二首 其一","南北朝","谢朓","日落窗中坐，红妆好颜色。舞衣襞未缝，流黄覆不织。蜻蛉草际飞，游蜂花上食。一遇长相思，愿寄连翩翼。"
"赠王主簿诗二首 其二","南北朝","谢朓","清吹要碧玉，调弦命绿珠。轻歌急绮带，含笑解罗襦。馀曲讵几许，高驾且踟蹰。徘徊韶景暮，惟有洛城隅。"
"七月七日夜咏牛女诗","南北朝","谢惠连","落日隐櫩楹，升月照帘栊。团团满叶露，析析振条风。蹀足循广除，瞬目矖曾穹。云汉有灵匹，弥年阙相从。遐川阻昵爱，修渚旷清容。弄杼不成藻，耸辔骛前踪。昔离秋已两，今聚夕无双。倾河易回斡，款情难久悰。沃若灵驾旋，寂寥云幄空。留情顾华寝，遥心逐奔龙。沈吟为尔感，情深意弥重。"
"三月三日曲水集诗","南北朝","谢惠连","四时著平分，三春禀融烁。迟迟和景婉，夭夭园桃灼。携朋适郊野，昧爽辞廛廓。动荡兴翠岭，芳飙起华薄。解辔偃崇丘，藉草绕回壑。际渚罗时簌，托波泛轻爵。"
"与孔曲阿别诗","南北朝","谢惠连","凄凄乘兰秋，言饯千里舟。途届云阳邑，邑宰有昔游。行人虽念路，为尔暂淹留。"
"从军行","南北朝","谢惠连","赵骑驰四牡，吴舟浮三翼。弓矛有恒用，殳鋋无暂息。"
"长安有狭邪行","南北朝","谢惠连","纪郢有通逵，通逵并轩车。帟帟雕轮驰，轩轩翠盖舒。撰策之五尹，振辔从三闾。推剑冯前轼，鸣佩专后舆。"
"代古诗","南北朝","谢惠连","客从远方来，赠我鹄文绫。贮以相思箧，缄以同心绳。裁为亲身服，著以俱寝兴。别来经年岁，欢心不同凌。泻酒置井中，谁能辨斗升。合如杯中水，谁能判淄渑。"
"西陵遇风献康乐诗 其一","南北朝","谢惠连","我行指孟春，春仲尚未发。趣途远有期，念离情无歇。成装候良辰，漾舟陶嘉月。瞻途意少悰，还顾情多阙。"
"西陵遇风献康乐诗 其二","南北朝","谢惠连","哲兄感仳别，相送越坰林。饮饯野亭馆，分袂澄湖阴。凄凄留子言，眷眷浮客心。回塘隐舻枻，远望绝形音。"
"西陵遇风献康乐诗 其三","南北朝","谢惠连","靡靡即长路，戚戚抱遥悲。悲遥但自弭，路长当语谁。行行道转远，去去情弥迟。昨发浦阳汭，今宿浙江湄。"
"西陵遇风献康乐诗 其四","南北朝","谢惠连","屯云蔽曾岭，惊风涌飞流。零雨润坟泽，落雪洒林丘。浮氛晦崖巘，积素惑原畴。曲汜薄停旅，通川绝行舟。"
"西陵遇风献康乐诗 其五","南北朝","谢惠连","临津不得济，伫楫阻风波。萧条洲渚际，气色少谐和。西瞻兴游叹，东睇起凄歌。积愤成疢痗，无萱将如何。"
"却东西门行","南北朝","谢惠连","慷慨发相思，惆怅恋音徽。四节竞阑候，六龙引颓机。人生随时变，迁化焉可祈。百年难必保，千虑盈怀之。"
"泛南湖至石帆诗","南北朝","谢惠连","轨息陆途初，枻鼓川路始。涟漪繁波漾，参差层峰峙。萧疏野趣生，逶迤白云起。登陟苦跋涉，䁹盻乐心耳。即玩玩有竭，有兴兴无已。"
"泛湖归出楼望月诗","南北朝","谢惠连","日落泛澄瀛，星罗游轻桡。憩榭面曲汜，临流对回潮。辍策共骈筵，并坐相招要。哀鸿鸣沙渚，悲猿响山椒。亭亭映江月，䬟䬟出谷飙。斐斐气羃岫，泫泫露盈条。近瞩祛幽蕴，远视荡喧嚣。晤言不知罢，从夕至清朝。"
"陇西行","南北朝","谢惠连","未若蔽牛，永保液瞒。嗟我君子，勖尔何言。"
"陇西行","南北朝","谢惠连","运有荣枯，道有舒屈。潜保黄裳，显服朱黻。谁能守静，弃华辞荣。穷谷是处，考槃是营。千金不回，百代传名。厥包者柚，忘忧者萱。何为有用，自乖中原。实摘柯摧，叶殒条烦。"
"咏冬诗","南北朝","谢惠连","七宿乘运曜，三星与时灭。履霜冰弥坚，积寒风愈切。繁云起重阴，回飙流轻雪。园林粲斐皓，庭除秀皎洁。墀琐有凝污，逵衢无通辙。"
"咏螺蚌诗","南北朝","谢惠连","轻羽不高翔，自用弦网罗。纤鳞惑芳饵，故为钓所加。螺蚌非有心，沉迹在泥沙。文无雕饰用，味非鼎俎和。"
"夜集叹乖诗","南北朝","谢惠连","诗人咏踟蹰，骚者歌离别。诚哉曩日欢，展矣今夕切。吾生赴遥命，质明即行辙。在贫故宜言，赠子保温惠。曷用书诸绅，久要亮有誓。"
"夜集作离合诗","南北朝","谢惠连","四坐宴嘉宾，一客自远臻。九言何所戒，十善故宜遵。"
"诗","南北朝","谢惠连","有客被褐前，投心自询写。自言擅声名，不谢嬴甘贾。臧否同消灭，谁能穷薪火。郦生无文章，西施整妖冶。胡为空耿介，悲哉君志珼。"
"诗","南北朝","谢惠连","夕坐苦多虑，行歌践闺中。房栊引倾月，步檐结春风。"
"诗","南北朝","谢惠连","挂鞍长林侧，饮马修川湄。"
"前缓声歌","南北朝","谢惠连","羲和纤阿去嵯峨。睹物知命。使余转欲悲歌。忧戚人心胸。处山勿居峰。在行勿为公。居峰大阻锐。为公遇谗蔽。雅琴自疏越。雅韵能扬扬。滑滑相混同。终始福禄丰。"
"秋怀诗","南北朝","谢惠连","平生无志意，少小婴忧患。如何乘苦心，矧复值秋晏。皎皎天月明，奕奕河宿烂。萧瑟含风蝉，寥唳度云雁。寒商动清闺，孤灯暧幽幔。耿介繁虑积，展转长宵半。夷险难豫谋，倚伏昧前算。虽好相如达，不同长卿慢。颇悦郑生偃，无取白衣宦。未知古人心，且从性所玩。宾至可命觞，朋来当染翰。高台骤登践，清浅时陵乱。颓魄不再圆，倾羲无两旦。金石终销毁，丹青暂雕焕。各勉玄发欢，无贻白首叹。因歌遂成赋，聊用布亲串。"
"秋胡行 其一","南北朝","谢惠连","春日迟迟，桑何萋萋。红桃含夭，绿柳舒荑。邂逅粲者，游渚戏蹊。华颜易改，良愿难谐。"
"秋胡行 其二","南北朝","谢惠连","系风捕影，诚知不得。念彼奔波，意虑回惑。汉女倏忽，洛神飘扬。空勤交甫，徒劳陈王。"
"顺东西门行","南北朝","谢惠连","哀朝菌。闵颓力。迁化常然焉肯息。及壮齿。遇世直。酌酩华堂集亲识。舒情尽欢遣凄恻。"
"捣衣诗","南北朝","谢惠连","衡纪无淹度，晷运倏如催。白露滋园菊，秋风落庭槐。肃肃莎鸡羽，烈烈寒螀啼。夕阴结空幕，宵月皓中闺。美人戒裳服，端饰相招携。簪玉出北房，鸣金步南阶。櫩高砧响发，楹长杵声哀。微芳起两袖，轻汗染双题。纨素既已成，君子行未归。裁用笥中刀，缝为万里衣。盈箧自余手，幽缄俟君开。腰带准畴昔，不知今是非。"
"离合诗二首 其一","南北朝","谢惠连","放棹遵遥途，方与情人别。啸歌亦何言，肃尔凌霜节。"
"离合诗二首 其二","南北朝","谢惠连","夫人皆薄离，二友独怀古。思笃子衿诗，山川何足苦。"
"读书诗","南北朝","谢惠连","贲园奚足慕，下帷故宜遵。山成由一篑，崇积始微尘。虞轩虽眇莽，颜隰亦何人。"
"猛虎行","南北朝","谢惠连","贫不攻九嶷玉。倦不憩三危峰。九嶷有惑号。三危无安容。美物标贵用。志士励奇踪。如何只远役。王命宜肃恭。伐鼓功未著。振旅何时从。猛虎潜深山。长啸自生风。人谓客行乐。客行苦心伤。"
"喜雨诗","南北朝","谢惠连","朱明振炎气，溽暑扇温飙。羡彼明月辉，离毕经中宵。思此西郊云，既雨盈崇朝。上天悯憔悴，商羊自吟谣。"
"塘上行","南北朝","谢惠连","芳萱秀陵阿，菲质不足营。幸有忘忧用，移根托君庭。垂颖临清池，擢彩仰华甍。沾渥云雨润，葳蕤吐芳馨。愿君眷倾叶，留景惠馀明。"
"豫章行","南北朝","谢惠连","轩帆溯遥路，薄送瞰遐江。舟车理殊缅，密友将远从。九里乐同润，二华念分峰。集欢岂今发，离叹自古钟。促生靡缓期，迅景无迟踪。缁发迫多素，憔悴谢华葑。婉娩寡留晷，窈窕闭淹龙。如何阻行止，愤愠结心胸。既微达者度，欢戚谁能封。愿子保淑慎，良讯代徽容。"
"燕歌行","南北朝","谢惠连","四时推迁迅不停。三秋萧瑟叶辞茎。飞霜被野雁南征。念君客游羁思盈。何为淹留无归声。爱而不见伤心情。朝日潜辉华灯明。林鹊同栖渚鸿并。接翮偶羽依蓬瀛。仇依旅类相和鸣。余独何为志无成。忧缘物感泪沾缨。"
"鞠歌行","南北朝","谢惠连","翔驰骑。千里姿。伯乐不举谁能知。南荆璧。万金赀。卞和不斫与石离。年难留。时易陨。厉志莫赏徒劳疲。沮齐音。溺赵吹。匠石善运郢不危。古绵眇。理参差。单心慷慨双泪垂。"
"早梅诗","南北朝","谢燮","迎春故早发，独自不疑寒。畏落众花后，无人别意看。"
"代葛沙门妻郭小玉作诗二首 其二","南北朝","鲍令晖","君子将遥役，遗我双题锦。临当欲去时，复留相思枕。题用常著心，枕以忆同寝。行行日已远，转觉思弥甚。"
"代葛沙门妻郭小玉作诗二首 其一","南北朝","鲍令晖","明月何皎皎，垂幌照罗茵。若共相思夜，知同忧怨晨。芳华岂矜貌，霜露不怜人。君非青云逝，飘迹事咸秦。妾持一生泪，经秋复度春。"
"古意赠今人诗","南北朝","鲍令晖","寒乡无异服，衣毡代文练。日月望君归，年年不解綖。荆扬春早和，幽冀犹霜霰。北寒妾已知，南心君不见。谁为道辛苦，寄情双飞燕。形迫杼煎丝，颜落风催电。容华一朝尽，惟馀心不变。"
"题书后寄行人诗","南北朝","鲍令晖","自君之出矣，临轩不解颜。砧杵夜不发，高门昼恒关。帐中流熠耀，庭前华紫兰。物枯识节异，鸿来知客寒。游用暮冬尽，除春待君还。"
"拟青青河畔草诗","南北朝","鲍令晖","袅袅临窗竹，蔼蔼垂门桐。灼灼青轩女，泠泠高堂中。明志逸秋霜，玉颜掩春红。人生谁不别，恨君早从戎。鸣弦惭夜月，绀黛羞春风。"
"拟客从远方来诗","南北朝","鲍令晖","客从远方来，赠我漆鸣琴。木有相思文，弦有别离音。终身执此调，岁寒不改心。愿作阳春曲，宫商长相寻。"
"近代杂歌 浔阳乐","南北朝","鲍令晖","稽亭故人去，九里新人还。送一便迎两，无有暂时闲。"
"估客乐 其二","南北朝","释宝月","有信数寄书，无信心相忆。莫作瓶落井，一去无消息。"
"近代吴歌 上声","南北朝","鲍令晖","留衫绣两裆，迮置罗裳里。微步动轻尘，罗衣随风起。"
"近代吴歌 前溪","南北朝","鲍令晖","黄茑结蒙茏，生在洛溪边。花落逐流去，何见逐流还。"
"寄行人诗","南北朝","鲍令晖","桂吐两三枝，兰开四五叶。是时君不归，春风徒笑妾。"
"三日诗","南北朝","鲍照","气暄动思心，柳青起春怀。时艳怜花药，服净悦登台。提觞野中饮，爱心烟未开。露色染春草，泉源洁冰苔。泥泥濡露条，袅袅承风栽。凫雏掇苦荠，黄鸟衔樱梅。解衿欣景预，临流竞覆杯。美人竟何在，浮心空自摧。"
"三日游南苑诗","南北朝","鲍照","采苹及华月，追节逐芳云。腾茜溢林疏，丽日晔山文。清潭圆翠会，花薄缘绮纹。合樽遽景斜，折荣吝组芬。"
"上浔阳还都道中作诗","南北朝","鲍照","昨夜宿南陵，今旦入芦洲。客行惜日月，崩波不可留。侵星赴早路，毕景逐前俦。鳞鳞夕云起，猎猎晚风遒。腾沙郁黄雾，翻浪扬白鸥。登舻眺淮甸，掩泣望荆流。绝目尽平原，时见远烟浮。倏忽坐还合，俄思甚兼秋。未尝违户庭，安能千里游。谁令乏古节，贻此越乡忧。"
"与伍侍郎别诗","南北朝","鲍照","民生如野鹿，知爱不知命。饮龁具攒聚，翘陆欻惊迸。伤我慕类心，感尔食苹性。漫漫鄢郢途，渺渺淮海径。子无金石质，吾有犬马病。忧乐安可言，离会孰能定。钦哉慎所宜，砥德乃为盛。贫游不可忘，久交念敦敬。"
"与荀中书别诗","南北朝","鲍照","劳舟厌长浪，疲旆倦行风。连翩感孤志，契阔伤贱躬。亲交笃离爱，眷恋置酒终。敷文勉征念，发藻慰愁容。思君吟涉洧，抚己谣渡江。惭无黄鹤翅，安得久相从。愿遂宿知意，不使旧山空。"
"与谢尚书庄三联句","南北朝","鲍照","霞辉兮涧朗。日静兮川澄。风轻桃欲开。露重兰未胜。水光溢兮松雾动。山烟叠兮石露凝。掩映晨物彩。连绵夕羽兴。"
"山行见孤桐诗","南北朝","鲍照","桐生丛石里，根孤地寒阴。上倚崩岸势，下带洞阿深。奔泉冬激射，雾雨夏霖浮。未霜叶已肃，不风条自吟。昏明积苦思，昼夜叫哀禽。弃妾望掩泪，逐臣对抚心。虽以慰单危，悲凉不可任。幸愿见雕斫，为君堂上琴。"
"中兴歌十首 其一","南北朝","鲍照","千冬迟一春，万夜视朝日。生平值中兴，欢起百忧毕。"
"中兴歌十首 其六","南北朝","鲍照","北出湖边戏，前还苑中游。飞縠绕长松，驰管逐波流。"
"中兴歌十首 其五","南北朝","鲍照","三五容色满，四五妙华歇。已输春日欢，分随秋光没。"
"中兴歌十首 其三","南北朝","鲍照","碧楼含夜月，紫殿争朝光。彩墀散兰麝，风起自生芳。"
"中兴歌十首 其四","南北朝","鲍照","白日照前窗，玲珑绮罗中。美人掩轻扇，含思歌春风。"
"中兴歌十首 其二","南北朝","鲍照","中兴太平运，化清四海乐。祥景照玉台，紫烟游凤阁。"
"中兴歌十首 其九","南北朝","鲍照","襄阳是小地，寿阳非帝城。今日中兴乐，遥冶在上京。"
"中兴歌十首 其八","南北朝","鲍照","穷泰已有分，寿夭复属天。既见中兴乐，莫持忧自煎。"
"中兴歌十首 其十","南北朝","鲍照","梅花一时艳，竹叶千年色。愿君松柏心，采照无穷极。"
"中兴歌十首 其七","南北朝","鲍照","九月秋水清，三月春花滋。千金逐良日，皆竞中兴时。"
"从过旧宫诗","南北朝","鲍照","肃装属云旅，奉靷承末涂。严恭履桑梓，加敬览枌榆。灵命蕴川渎，帝宝伏篇图。虎变由石纽，龙翔自鼎湖。功冠生民始，道妙神器初。宫陛留前制，歌思溢今衢。馀祥见云物，遗像存陶渔。泉流信清泌，原野实甘荼。岂伊爱酆鄗，天险兼上腴。东秦邦北门，非亲谁克居。仁声日月懋，惠泽云雨敷。卢令美何歇，唐风久不渝。微臣逢世庆，征赋备人徒。空费行苇德，采束谢生刍。"
"从临海王上荆初发新渚诗","南北朝","鲍照","客行有苦乐，但问客何行。扳龙不待翼，附骥绝尘冥。梁圭分楚牧，羽鹢指全荆。云舻掩江汜，千里被连旌。戾戾旦风遒，嘈嘈晨鼓鸣。收缆辞帝郊，扬棹发皇京。狐兔怀窟志，犬马恋主情。抚襟同太息，相顾俱涕零。奉役途未启，思归思已盈。"
"从拜陵登京岘诗","南北朝","鲍照","孟冬十月交，杀盛阴欲终。风烈无劲草，寒甚有凋松。军井冰昼结，士马毡夜重。晨登岘山首，霜雪凝未通。息鞍循陇上，支剑望云峰。表里观地险，升降究天容。东岳覆如砺，瀛海安足穷。伤哉良永矣，驰光不再中。衰贱谢远顾，疲老还旧邦。深德竟何报，徒令田陌空。"
"从庾中郎游园山石室诗","南北朝","鲍照","荒途趣山楹，云崖隐灵室。冈涧纷萦抱，林障沓重密。昏昏磴路深，活活梁水疾。幽隅秉昼烛，地牖窥朝日。怪石似龙章，瑕璧丽锦质。洞庭安可穷，漏井终不溢。沈空绝景声，崩危坐惊栗。神化岂有方，妙象竟无述。至哉炼玉人，处此长自毕。"
"从登香炉峰诗","南北朝","鲍照","辞宗盛荆梦，登歌美凫绎。徒收杞梓饶，曾非羽人宅。罗景蔼云扃，沾光扈龙策。御风亲列涂，乘山穷禹迹。含啸对雾岑，延萝倚峰壁。青冥摇烟树，穹跨负天石。霜崖灭土膏，金涧测泉脉。旋渊抱星汉，乳窦通海碧。谷馆驾鸿人，岩栖咀丹客。殊物藏珍怪，奇心隐仙籍。高世伏音华，绵古遁精魄。萧瑟生哀听，参差远惊觌。惭无献赋才，洗污奉毫帛。"
"日落望江赠荀丞诗","南北朝","鲍照","旅人乏愉乐，薄暮增思深。日落岭云归，延颈望江阴。乱流灇大壑，长雾匝高林。林际无穷极，云边不可寻。惟见独飞鸟，千里一扬音。推其感物情，则知游子心。君居帝京内，高会日挥金。岂念慕群客，咨嗟恋景沈。"
"月下登楼连句","南北朝","鲍照","仿佛萝月光，缤纷篁雾阴。乐来乱忧念，酒至歇忧心。露入觉牖高，萤蜚测苑深。清气澄永夜，流吹不可临。密峰集浮碧，疏澜道瀛寻。漱玉延幽性，攀桂藉知音。辰意事沦晦，良欢戒勿寝。昭景有遗驷，疏贾无留金。"
"王昭君","南北朝","鲍照","既事转蓬远，心随雁路绝。霜鞞旦夕惊，边笳中夜咽。"
"代升天行","南北朝","鲍照","家世宅关辅，胜带宦王城。备闻十帝事，委曲两都情。倦见物兴衰，骤睹俗屯平。翩翻若回掌，恍惚似朝荣。穷途悔短计，晚志重长生。从师入远岳，结友事仙灵。五图发金记，九籥隐丹经。风餐委松宿，云卧恣天行。冠霞登彩阁，解玉饮椒庭。暂游越万里，少别数千龄。凤台无还驾，箫管有遗声。何时与汝曹，啄腐共吞腥。"
"代少年时至衰老行","南北朝","鲍照","忆昔少年时，驰逐好名晨。结友多贵门，出入富儿邻。绮罗艳华风，车马自扬尘。歌唱青齐女，弹筝燕赵人。好酒多芳气，肴味厌时新。今日每想念，此事邈无因。寄语后生子，作乐当及春。"
"代东门行","南北朝","鲍照","伤禽恶弦惊，倦客恶离声。离声断客情，宾御皆涕零。涕零心断绝，将去复还诀。一息不相知，何况异乡别。遥遥征驾远，杳杳白日晚。居人掩闺卧，行子夜中饭。野风吹秋木，行子心肠断。食梅常苦酸，衣葛常苦寒。丝竹徒满座，忧人不解颜。长歌欲自慰，弥起长恨端。"
"代东武吟","南北朝","鲍照","主人且勿喧，贱子歌一言。仆本寒乡士，出身蒙汉恩。始随张校尉，召募到河源。后逐李轻车，追虏穷塞垣。密途亘万里，宁岁犹七奔。肌力尽鞍甲，心思历凉温。将军既下世，部曲亦罕存。时事一朝异，孤绩谁复论。少壮辞家去，穷老还入门。腰镰刈葵藿，倚杖牧鸡豚。昔如韝上鹰，今似槛中猿。徒结千载恨，空负百年怨。弃席思君幄，疲马恋君轩。愿垂晋主惠，不愧田子魂。"
"代出自蓟北门行","南北朝","鲍照","羽檄起边亭，烽火入咸阳。徵骑屯广武，分兵救朔方。严秋筋竿劲，虏阵精且强。天子按剑怒，使者遥相望。雁行缘石径，鱼贯度飞梁。箫鼓流汉思，旌甲被胡霜。疾风冲塞起，沙砾自飘扬。马毛缩如猬，角弓不可张。时危见臣节，世乱识忠良。投躯报明主，身死为国殇。"
"代北风凉行","南北朝","鲍照","北风凉。雨雪雱。京洛女儿多严妆。遥艳帷中自悲伤。沉吟不语若有忘。问君何行何当归。苦使妾坐自伤悲。虑年至。虑颜衰。情易复。恨难追。"
"代白头吟","南北朝","鲍照","直如朱丝绳，清如玉壶冰。何惭宿昔意，猜恨坐相仍。人情贱恩旧，世议逐衰兴。毫发一为瑕，丘山不可胜。食苗实硕鼠，点白信苍蝇。凫鹄远成美，薪刍前见陵。申黜褒女进，班去赵姬升。周王日沦惑，汉帝益嗟称。心赏犹难恃，貌恭岂易凭。古来共如此，非君独抚膺。"
"代白纻曲二首 其二","南北朝","鲍照","春风澹荡侠思多。天色净绿气妍和。桃含红萼兰紫芽。朝日灼烁发园华。卷幌结帷罗玉筵。齐讴秦吹卢女弦。千金顾笑买芳年。"
"代白纻曲二首 其一","南北朝","鲍照","朱唇动。素腕举。洛阳少童邯郸女。古称渌水今白纻。催弦急管为君舞。穷秋九月荷叶黄。北风驱雁天雨霜。夜长酒多乐未央。"
"代白纻舞歌词四首 其一","南北朝","鲍照","吴刀楚制为佩袆。纤罗雾縠垂羽衣。含商咀徵歌露晞。珠履飒沓纨袖飞。凄风夏起素云回。车怠马烦客忘归。兰膏明烛承夜晖。"
"代白纻舞歌词四首 其四","南北朝","鲍照","池中赤鲤庖所捐。琴高乘去腾上天。命逢福世丁溢恩。簪金藉绮升曲筵。恩厚德深委如山。洁诚洗志期暮年。乌白马角宁足言。"
"代白纻舞歌词四首 其二","南北朝","鲍照","桂宫柏寝拟天居。朱爵文窗韬绮疏。象床瑶席镇犀渠。雕屏匼匝组帷舒。秦筝赵瑟挟笙竽。垂珰散佩盈玉除。停觞不御欲谁须。"
"代白纻舞歌词四首 其三","南北朝","鲍照","三星参差露沾湿。弦悲管清月将入。寒光萧条候虫急。荆王流叹楚妃泣。红颜难长时易戢。凝华结藻久延立。非君之故岂安集。"
"代边居行","南北朝","鲍照","少年远京阳，遥遥万里行。陋巷绝人径，茅屋摧山冈。不睹车马迹，但见麋鹿场。长松何落落，丘陇无复行。边地无高木，萧萧多白杨。盛年日月尽，一去万恨长。悠悠世中人，争此锥刀忙。不忆贫贱时，富贵辄相忘。纷纷徒满目，何关慨予伤。不如一亩中，高会挹清浆。遇乐便作乐，莫使候朝光。"
"代阳春登荆山行","南北朝","鲍照","旦登荆山头，崎岖道难游。早行犯霜露，苔滑不可留。极眺入云表，穷目尽帝州。方都列万室，层城带高楼。奕奕朱轩驰，纷纷缟衣流。日氛映山浦，暄雾逐风收。花木乱平原，桑柘盈平畴。攀条弄紫茎，藉露折芳柔。遇物虽成趣，念者不解忧。且共倾春酒，长歌登山丘。"
"代别鹤操","南北朝","鲍照","双鹤俱起时，徘徊沧海间。长弄若天汉，轻躯似云悬。幽客时结侣，提携游三山。青缴凌瑶台，丹罗笼紫烟。海上悲风急，三山多云雾。散乱一相失，惊孤不得住。缅然日月驰，远矣绝音仪。有愿而不遂，无怨以生离。鹿鸣在深草，蝉鸣隐高枝。心自有所存，旁人那得知。"
"代陆平原君子有所思行","南北朝","鲍照","西上登雀台，东下望云阙。层阁肃天居，驰道直如发。绣甍结飞霞，璇题纳行月。筑山拟蓬壶，穿池类溟渤。选色遍齐代，徵声匝邛越。陈钟陪夕燕，笙歌待明发。年貌不可还，身意会盈歇。蚁壤漏山阿，丝泪毁金骨。器恶含满欹，物忌厚生没。智哉众多士，服理辨昭昧。"
"代陈思王白马篇","南北朝","鲍照","白马骍角弓，鸣鞭乘北风。要途问边急，杂虏入云中。闭壁自往夏，清野径还冬。侨装多阙绝，旅服少裁缝。埋身守汉境，沈命对胡封。薄暮塞云起，飞沙被远松。含悲望两都，楚歌登四墉。丈夫设计误，怀恨逐边戎。弃别中国爱，要冀胡马功。去来今何道，卑贱生所钟。但令塞上儿，知我独为雄。"
"代陈思王京洛篇","南北朝","鲍照","凤楼十二重，四户八绮窗。绣桷金莲花，桂柱玉盘龙。珠帘无隔露，罗幌不胜风。宝帐三千所，为尔一朝容。扬芬紫烟上，垂彩绿云中。春吹回白日，霜歌落塞鸿。但惧秋尘起，盛爱逐衰蓬。坐视青苔满，卧对锦筵空。琴瑟纵横散，舞衣不复缝。古来共歇薄，君意岂独浓。惟见双黄鹄，千里一相从。"
"代夜坐吟","南北朝","鲍照","冬夜沈沈夜坐吟。含声未发已知心。霜入幕。风度林。朱灯灭。朱颜寻。体君歌。逐君音。不贵声。贵意深。"
"代放歌行","南北朝","鲍照","蓼虫避葵堇，习苦不言非。小人自龌龊，安知旷士怀。鸡鸣洛城里，禁门平旦开。冠盖纵横至，车骑四方来。素带曳长飙，华缨结远埃。日中安能止，钟鸣犹未归。夷世不可逢，贤君信爱才。明虑自天断，不受外嫌猜。一言分圭爵，片善辞草莱。岂伊白璧赐，将起黄金台。今君有何疾，临路独迟回。"
"代空城雀","南北朝","鲍照","雀乳四鷇。空城之阿。朝食野粟。夕饮冰河。高飞畏鸱鸢。下飞畏网罗。辛伤伊何言。怵迫良已多。诚不及青鸟。远食玉山禾。犹胜吴宫燕。无罪得焚窠。赋命有厚薄。长叹欲如何。"
"代苦热行","南北朝","鲍照","赤阪横西阻，火山赫南威。身热头且痛，鸟坠魂来归。汤泉发云潭，焦烟起石圻。日月有恒昏，雨露未尝晞。丹蛇逾百尺，玄蜂盈十围。含沙射流影，吹盅病行晖。瘴气昼熏体，菵露夜沾衣。饥猿莫下食，晨禽不敢飞。毒淫尚多死，度泸宁具腓。生躯蹈死地，昌志登祸机。戈船荣既薄，伏波赏亦微。爵轻君尚惜，士重安可希。"
"代贫贱苦愁行","南北朝","鲍照","湮没虽死悲，贫苦即生剧。长叹至天晓，愁苦穷日夕。盛颜当少歇，鬓发先老白。亲友四面绝，朋知断三益。空庭惭树萱，药饵愧过客。贫年忘日时，黯颜就人惜。俄顷不相酬，恧怩面已赤。或以一金恨，便成百年隙。心为千条计，事未见一获。运圮津途塞，遂转死沟洫。以此穷百年，不如还窀穸。"
"代邽街行","南北朝","鲍照","伫立出门衢，遥望转蓬飞。蓬去旧根在，连翩逝不归。念我舍乡俗，亲好久乖违。慷慨怀长想，惆怅恋音徽。人生随事变，迁化焉可祈。百年难必果，千虑易盈亏。"
"代鸣雁行","南北朝","鲍照","邕邕鸣雁鸣始旦，齐行命侣入云汉。中夜相失群离乱，留连徘徊不忍散。憔悴容仪君不知，辛苦风霜亦何为。"
"代春日行三言","南北朝","鲍照","献岁发，吾将行。春山茂，春日明。园中鸟，多嘉声。梅始发，桃始荣。泛舟舻，齐棹惊。奏采菱，歌鹿鸣。风微起，波微生。弦亦发，酒亦倾。入莲池，折桂枝。芳袖动，芬叶披。两相思，两不知。"
"代结客少年场行","南北朝","鲍照","骢马金络头，锦带佩吴钩。失意杯酒间，白刃起相仇。追兵一旦至，负剑远行游。去乡三十载，复得还旧丘。升高临四关，表里望皇州。九途平若水，双阙似云浮。扶宫罗将相，夹道列王侯。日中市朝满，车马若川流。击钟陈鼎食，方驾自相求。今我独何为，埳壈怀百忧。"
"代挽歌","南北朝","鲍照","独处重冥下，忆昔登高台。傲岸平生中，不为物所裁。埏门只复闭，白蚁相将来。生时芳兰体，小虫今为灾。玄鬓无复根，枯髅依青苔。忆昔好饮酒，素盘进青梅。彭韩及廉蔺，畴昔已成灰。壮士皆死尽，馀人安在哉。"
"代朗月行","南北朝","鲍照","朗月出东山，照我绮窗前。窗中多佳人，被服妖且妍。靓妆坐帐里，当户弄清弦。鬓夺卫女迅，体绝飞燕先。为君歌一曲，当作朗月篇。酒至颜自解，声和心亦宣。千金何足重，所存意气间。"
"代堂上歌行","南北朝","鲍照","四坐且莫喧，听我堂上歌。昔仕京洛时，高门临长河。出入重宫里，结友曹与何。车马相驰逐，宾朋好容华。阳春孟春月，朝光散流霞。轻步逐芳风，言笑弄丹葩。晖晖朱颜酡，纷纷织女梭。满堂皆美人，目成对湘娥。虽谢侍君闲，明妆带绮罗。筝笛更弹吹，高唱好相和。万曲不关心，一曲动情多。欲知情厚薄，更听此声过。"
"代淮南王二首 其二","南北朝","鲍照","朱城九门门九开。愿逐明月入君怀。入君怀。结君佩。怨君恨君恃君爱。筑城思坚剑思利。同盛同衰莫相弃。"
"代淮南王二首 其一","南北朝","鲍照","淮南王。好长生。服食练气读仙经。琉璃药碗牙作盘。金鼎玉匕合神丹。合神丹。戏紫房。紫房彩女弄明珰。鸾歌凤舞断君肠。"
"代悲哉行","南北朝","鲍照","羁人感淑节，缘感欲回辙。我行讵几时，华实骤舒结。睹实情有悲，瞻华意无悦。览物怀同志，如何复乖别。翩翩翔禽罗，关关鸣鸟列。翔鸣尚俦偶，所叹独乖绝。"
"代棹歌行","南北朝","鲍照","羁客离婴时，飘飖无定所。昔秋寓江介，兹春客河浒。往戢于役身，愿言永怀楚。泠泠鲦疏潭，邕邕雁循渚。飂戾长风振，摇曳高帆举。惊波无留连，舟人不踌伫。"
"代雉朝飞","南北朝","鲍照","雉朝飞。振羽翼。专场挟雌恃强力。媒已惊。翳又逼。蒿间潜彀卢矢直。刎绣颈。碎锦臆。绝命君前无怨色。握君手。执杯酒。意气相倾死何有。"
"冬日诗","南北朝","鲍照","严云乱山起，白日欲还次。曛雾蔽穷天，夕阴晦寒地。烟霾有氛氲，精光无明异。风急野田空，饥禽稍相弃。含生共通闭，怀贤孰为利。天规苟平圆，宁得已偏媚。瀚海有归潮，衰容不还稚。君今且安歌，无念老方至。"
"冬至诗","南北朝","鲍照","舟迁庄甚笑，水流孔急叹。景移风度改，日至晷回换。眇眇负霜鹤，皎皎带云雁。长河结瓓玕，层冰如玉岸。哀哀古老容，惨颜愁岁晏。催促时节过，逼迫聚离散。美人还未央，鸣筝谁与弹。"
"发长松遇雪诗","南北朝","鲍照","土牛既送寒，奠陵方浃驰。振风摇地局，封雪满空枝。江渠合为陆，天野浩无涯。饮泉冻马骨，斫冰伤役疲。昆明岂不惨，黍谷宁可吹。"
"发后渚诗","南北朝","鲍照","江上气早寒，仲秋始霜雪。从军乏衣粮，方冬与家别。萧条背乡心，凄怆清渚发。凉埃晦平皋，飞潮隐修樾。孤光独徘徊，空烟视升灭。途随前峰远，意逐后云结。华志分驰年，韶颜惨惊节。推琴三起叹，声为君断绝。"
"古辞","南北朝","鲍照","容华不待年，何为客游梁。九月寒阴合，悲风断君肠。叹息空房妇，幽思坐自伤。劳心结远路，惆怅独未央。"
"可爱诗","南北朝","鲍照","风帷闪珠带，月幌垂雾罗。魏粲缝秋裳，赵艳习春歌。"
"白云诗","南北朝","鲍照","探灵喜解骨，测化善腾天。情高不恋俗，厌世乐寻仙。炼金宿明馆，屑玉止瑶渊。凤歌出林阙，龙驾戾蓬山。凌崖采三露，攀鸿戏五烟。昭昭景临霞，汤汤风媚泉。命娥双月际，要媛两星间。飞虹眺卷河，泛雾弄轻弦。笛声谢广宾，神道不复传。一逐白云去，千龄犹未旋。"
"在江陵叹年伤老诗","南北朝","鲍照","五难未易夷，三命戒渊抱。方瞳起松髓，赪发疑桂脑。役生良自休，大患安足保。开帘窥景夕，备属云物好。翾翾燕弄风，袅袅柳垂道。池渎乱苹萍，园楥美花草。节如惊灰异，零落就衰老。"
"在荆州与张使君李居士联句","南北朝","鲍照","桥磴支吾辙，篁路拂轻鞍。三尹无喜色，一适或垂竿。"
"字谜三首 其一","南北朝","鲍照","二形一体，四支八头。四八一八，飞泉仰流。"
"字谜三首 其二","南北朝","鲍照","头如刀。尾如钩。中央横广。四角六抽。右面负两刃。左边双属牛。"
"字谜三首 其三","南北朝","鲍照","乾之一九，只立无偶。坤之二六，宛然双宿。"
"岁暮悲诗","南北朝","鲍照","霜露迭濡润，草木互荣落。日夜改运周，今悲复如昨。昼色苦沉阴，白雪夜回薄。皦洁冒霜雁，飘扬出风鹤。天寒多颜苦，妍容逐丹壑。丝罥千里心，独宿乏然诺。岁暮美人还，寒壶与谁酌。"
"自砺山东望震泽诗","南北朝","鲍照","澜漫潭洞波，合沓崿嶂云。涨岛远不测，冈涧近难分。幽篁愁暮见，思鸟伤夕闻。以此藉沈痾，栖迹别人群。结言非尽书，有念岂敷文。"
"行京口至竹里诗","南北朝","鲍照","高柯危且竦，锋石横复仄。复涧隐松声，重崖伏云色。冰开寒方壮，风动鸟倾翼。斯志逢凋严，孤游值曛逼。兼途无憩鞍，半菽不遑食。君子树令名，细人效命力。不见长河水，清浊俱不息。"
"行药至城东桥诗","南北朝","鲍照","鸡鸣关吏起，伐鼓早通晨。严车临迥陌，延瞰历城闉。蔓草缘高隅，修杨夹广津。迅风首旦发，平路塞飞尘。扰扰游宦子，营营市井人。怀金近从利，抚剑远辞亲。争先万里途，各事百年身。开芳及稚节，含彩吝惊春。尊贤永照灼，孤贱长隐沦。容华坐销歇，端为谁苦辛。"
"观圃人艺植诗","南北朝","鲍照","善贾笑蚕渔，巧宦贱农牧。远养遍关市，深利穷海陆。乘轺实金羁，当垆信珠服。居无逸身伎，安得坐粱肉。徒承属生幸，政缓吏平睦。春畦及耘艺，秋场早芟筑。泽阅既繁高，山营又登熟。抱锸垄上餐，结茅野中宿。空识己尚淳，宁知俗翻覆。"
"讲易诗","南北朝","鲍照","云泽翔羽姬，横盖招益人。贲园无金尚，履道易书绅。"
"过铜山掘黄精诗","南北朝","鲍照","土昉閟中经，水芝韬内策。宝饵缓童年，命药驻衰历。矧蓄终古情，重拾烟雾迹。羊角栖断云，榼口流隘石。铜溪昼森沉，乳窦夜涓滴。既类风门磴，复像天井壁。蹀蹀寒叶离，灇灇秋水积。松色随野深，月露依草白。空守江海思，岂愧梁郑客。得仁古无怨，顺道今何惜。"
"阳岐守风诗","南北朝","鲍照","差池玉绳高，掩蔼瑶井没。广岸屯宿阴，悬崖栖归月。役人喜先驰，军令申早发。洲迥风正悲，江寒雾未歇。飞云日东西，别鹤方楚越。尘衣孰挥浣，蓬思乱光发。"
"吴兴黄浦亭庾中郎别诗","南北朝","鲍照","风起洲渚寒，云上日无辉。连山眇烟雾，长波迥难依。旅雁方南过，浮客未西归。已经江海别，复与亲眷违。奔景易有穷，离袖安可挥。欢觞为悲酌，歌服成泣衣。温念终不渝，藻志远存追。役人多牵滞，顾路惭奋飞。昧心附远翰，炯言藏佩韦。"
"园中秋散诗","南北朝","鲍照","负疾固无豫，晨衿怅已单。气交蓬门疏，风数园草残。荒墟半晚色，幽庭怜夕寒。既悲月户清，复切夜虫酸。流枕商声苦，骚杀年志阑。临歌不知调，发兴谁与欢。傥结弦上情，岂孤林下弹。"
"怀远人","南北朝","鲍照","哀乐生有端，离会起无因。去事难重念，恍惚似如神。属期眇已远，后遇邈无辰。驰风扫遥路，轻萝含夕尘。思君成首疾，欲息眉不伸。"
"扶风歌","南北朝","鲍照","昨辞金华殿，今次雁门县。寝卧握秦戈，栖息抱越箭。忍悲别亲知，行泣随征传。寒烟空徘徊，朝日乍舒卷。"
"拟古诗八首 其四","南北朝","鲍照","凿井北陵隈，百丈不及泉。生事本澜漫，何用独精坚。幼壮重寸阴，衰暮反轻年。放驾息朝歌，提爵止中山。日夕登城隅，周回视洛川。街衢积冻草，城郭宿寒烟。繁华悉何在，宫阙久崩填。空谤齐景非，徒称夷叔贤。"
"拟古诗八首 其三","南北朝","鲍照","幽并重骑射，少年好驰逐。毡带佩双鞬，象弧插雕服。兽肥春草短，飞鞚越平陆。朝游雁门上，暮还楼烦宿。石梁有馀劲，惊雀无全目。汉虏方未和，边城屡翻覆。留我一白羽，将以分虎竹。"
"拟古诗八首 其五","南北朝","鲍照","伊昔不治业，倦游观五都。海岱饶壮士，蒙泗多宿儒。结发起跃马，垂白对讲书。呼我升上席，陈觯发瓢壶。管仲死已久，墓在西北隅。后面崔嵬者，桓公旧冢庐。君来诚既晚，不睹崇明初。玉琬徒见传，交友义渐疏。"
"拟古诗八首 其七","南北朝","鲍照","河畔草未黄，胡雁已矫翼。秋蛩挟户吟，寒妇成夜织。去岁征人还，流传旧相识。闻君上陇时，东望久叹息。宿昔改衣带，旦暮异容色。念此忧如何，夜长忧向多。明镜尘匣中，宝瑟生网罗。"
"拟古诗八首 其八","南北朝","鲍照","蜀汉多奇山，仰望与云平。阴崖积夏雪，阳谷散秋荣。朝朝见云归，夜夜闻猿鸣。忧人本自悲，孤客易伤情。临堂设樽酒，留酌思平生。石以坚为性，君勿惭素诚。"
"拟古诗八首 其六","南北朝","鲍照","束薪幽篁里，刈黍寒涧阴。朔风伤我肌，号鸟惊思心。岁暮井赋讫，程课相追寻。田租送函谷，兽藁输上林。河渭冰未开，关陇雪正深。笞击官有罚，呵辱吏见侵。不谓乘轩意，伏枥还至今。"
"拟古诗八首 其二","南北朝","鲍照","十五讽诗书，篇翰靡不通。弱冠参多士，飞步游秦宫。侧睹君子论，预见古人风。两说穷舌端，五车摧笔锋。羞当白璧贶，耻受聊城功。晚节从世务，乘障远和戎。解佩袭犀渠，卷帙奉卢弓。始愿力不及，安知今所终。"
"拟古诗八首 其一","南北朝","鲍照","鲁客事楚王，怀金袭丹素。既荷主人恩，又蒙令尹顾。日晏罢朝归，舆马塞衢路。宗党生光辉，宾仆远倾慕。富贵人所欲，道得亦何惧。南国有儒生，迷方独沦误。伐木清江湄，设罝守毚兔。"
"拟行路难十八首 其十八","南北朝","鲍照","诸君莫叹贫。富贵不由人。丈夫四十强而仕。余当二十弱冠辰。莫言草木委冬雪。会应苏息遇阳春。对酒叙长篇。穷途运命委皇天。但愿樽中九酝满。莫惜床头百个钱。直得优游卒一岁。何劳辛苦事百年。"
"拟行路难十八首 其十一","南北朝","鲍照","君不见枯箨走阶庭。何时复青著故茎。君不见亡灵蒙享祀。何时倾杯竭壶罂。君当见此起忧思。宁及得与时人争。人生倏忽如绝电。华年盛德几时见。但令纵意存高尚。旨酒嘉肴相胥燕。持此从朝竟夕暮。差得亡忧消愁怖。胡为惆怅不能已。难尽此曲令君忤。"
"拟行路难十八首 其一","南北朝","鲍照","奉君金卮之美酒，玳瑁玉匣之雕琴。七彩芙蓉之羽帐，九华蒲萄之锦衾。红颜零落岁将暮，寒光宛转时欲沉。愿君裁悲且减思，听我抵节行路吟。不见柏梁铜雀上，宁闻古时清吹音。"
"拟行路难十八首 其十三","南北朝","鲍照","春禽喈喈旦暮鸣。最伤君子忧思情。我初辞家从军侨。荣志溢气干云霄。流浪渐冉经三龄。忽有白发素髭生。今暮临水拔已尽。明日对镜复已盈。但恐羁死为鬼客。客思寄灭生空精。每怀旧乡野。念我旧人多悲声。忽见过客问何我。宁知我家在南城。答云我曾居君乡。知君游宦在此城。我行离邑已万里。今方羁役去远征。来时闻君妇。闺中孀居独宿有贞名。亦云悲朝泣闲房。又闻暮思泪沾裳。形容憔悴非昔悦。蓬鬓衰颜不复妆。见此令人有馀悲。当愿君怀不暂忘。"
"拟行路难十八首 其十五","南北朝","鲍照","君不见柏梁台。今日丘墟生草莱。君不见阿房宫。寒云泽雉栖其中。歌妓舞女今谁在。高坟垒垒满山隅。长袖纷纷徒竞世。非我昔时千金躯。随酒逐乐任意去。莫令含叹下黄垆。"
"拟行路难十八首 其十六","南北朝","鲍照","君不见冰上霜。表里阴且寒。虽蒙朝日照。信得几时安。民生故如此。谁令摧折强相看。年去年来自如削。白发零落不胜冠。"
"拟行路难十八首 其七","南北朝","鲍照","愁思忽而至。跨马出北门。举头四顾望。但见松柏园。荆棘郁樽樽。中有一鸟名杜鹃。言是古时蜀帝魂。声音哀苦鸣不息。羽毛憔悴似人髡。飞走树间啄虫蚁。岂忆往日天子尊。念此死生变化非常理。中心恻怆不能言。"
"拟行路难十八首 其五","南北朝","鲍照","君不见河边草。冬时枯死春满道。君不见城上日。今暝没尽去。明朝复更出。今我何时当得然。一去永灭入黄泉。人生苦多欢乐少。意气敷腴在盛年。且愿得志数相就。床头恒有沽酒钱。功名竹帛非我事。存亡贵贱付皇天。"
"拟行路难十八首 其四","南北朝","鲍照","泻水置平地。各自东西南北流。人生亦有命。安能行叹复坐愁。酌酒以自宽。举杯断绝歌路难。心非木石岂无感。吞声踯躅不敢言。"
"拟行路难十八首 其十七","南北朝","鲍照","君不见春鸟初至时。百草含青俱作花。寒风萧索一旦至。竟得几时保光华。日月流迈不相饶。令我愁思怨恨多。"
"拟行路难十八首 其二","南北朝","鲍照","洛阳名工铸为金博山。千斫复万镂。上刻秦女携手仙。承君清夜之欢娱。列置帏里明烛前。外发龙鳞之丹彩。内含麝芬之紫烟。如今君心一朝异。对此长叹终百年。"
"拟行路难十八首 其十","南北朝","鲍照","君不见蕣华不终朝。须臾淹冉零落销。盛年妖艳浮华辈。不久亦当诣冢头。一去无还期。千秋万岁无音词。孤魂茕茕空陇间。独魄徘徊绕坟基。但闻风声野鸟吟。岂忆平生盛年时。为此令人多悲悒。君当纵意自熙怡。"
"拟行路难十八首 其十二","南北朝","鲍照","今年阳初花满林，明年冬末雪盈岑。推移代谢纷交转，我君边戍独稽沈。执袂分别已三载，迩来寂淹无分音。朝悲惨惨遂成滴，暮思绕绕最伤心。膏沐芳馀久不御，蓬首乱鬖不设簪。徒飞轻埃舞空帷，粉筐黛器靡复遗。自生留世苦不幸，心中惕惕恒怀悲。"
"拟行路难十八首 其三","南北朝","鲍照","璿闺玉墀上椒阁，文窗绣户垂罗幕。中有一人字金兰，被服纤罗蕴芳藿。春燕差池风散梅，开帏对景弄禽雀。含歌揽涕恒抱愁，人生几时得为乐。宁作野中之双凫，不愿云间之别鹤。"
"拟行路难十八首 其六","南北朝","鲍照","对案不能食。拔剑击柱长叹息。丈夫生世会几时。安能蝶躞垂羽翼。弃置罢官去。还家自休息。朝出与亲辞。暮还在亲侧。弄儿床前戏。看妇机中织。自古圣贤尽贫贱。何况我辈孤且直。"
"拟行路难十八首 其十四","南北朝","鲍照","君不见少壮从军去。白首流离不得还。故乡窅窅日夜隔。音尘断绝阻河关。朔风萧条白云飞。胡笳哀急边气寒。听此愁人兮奈何。登山远望得留颜。将死胡马迹。宁见妻子难。男儿生世轗轲欲何道。绵忧摧抑起长叹。"
"拟行路难十八首 其九","南北朝","鲍照","剉蘖染黄丝。黄丝历乱不可治。昔我与君始相值。尔时自谓可君意。结带与我言。死生好恶不相置。今日见我颜色衰。意中索寞与先异。还君金钗玳瑁簪。不忍见之益愁思。"
"拟行路难十八首 其八","南北朝","鲍照","中庭五株桃。一株先作花。阳春夭冶二三月。从风簸荡落西家。西家思妇见悲惋。零泪沾衣抚心叹。初我送君出户时。何言淹留节回换。床席生尘明镜垢。纤腰瘦削发蓬乱。人生不得恒称意。惆怅徙倚至夜半。"
"拟阮公夜中不能寐诗","南北朝","鲍照","漏分不能卧，酌酒乱繁忧。惠气凭夜清，素景缘隙流。鸣鹤时一闻，千里绝无俦。伫立为谁久，寂寞空自愁。"
"拟青青陵上柏诗","南北朝","鲍照","涓涓乱江泉，绵绵横海烟。浮生旅昭世，空事叹华年。书翰幸闲暇，我酌子萦弦。飞镳出荆路，骛服指秦川。渭滨富皇居，鳞馆匝河山。舆童唱秉椒，棹女歌采莲。孚愉鸾阁上，窈窕凤楹前。娱生信非谬，安用求多贤。"
"还都口号诗","南北朝","鲍照","分壤蕃帝华，列正蔼皇宫。礼燕及年暇，朝奏因岁通。维舟歇金景，结棹俟昌风。钲歌首寒物，归吹践开冬。阴沉烟塞合，萧瑟凉海空。驰霜急归节，幽云惨天容。旌鼓贯玄途，羽鹢被长江。君王迟京国，游子思乡邦。恩世共渝洽，身愿两扳逢。勉哉河济客，勤尔尺波功。"
"还都至三山望石头城诗","南北朝","鲍照","泉源安首流，川末澄远波。晨光被水族，晓气歇林阿。两江皎平迥，三山郁骈罗。南帆望越峤，北榜指齐河。关扃绕天邑，襟带抱尊华。长城非壑崄，峻岨似荆芽。攒楼贯白日，摛堞隐丹霞。征夫喜观国，游子迟见家。流连入京引，踯躅望乡歌。弥前叹景促，逾近勌路多。偕萃犹如兹，弘易将谓何。"
"还都道中诗三首 其三","南北朝","鲍照","久宦迷远川，川广每多惧。薄止闾边亭，关历险程路。霮䨴冥寓岫，濛昧江上雾。时凉籁争吹，流荐浪奔趣。恻焉增愁起，搔首东南顾。茫然荒野中，举目皆凛素。回风扬江泌，寒□栖动树。太息终晨漏，企我归飙遇。"
"还都道中诗三首 其一","南北朝","鲍照","悦怿遂还心，踊跃贪至勤。鸣鸡戒征路，暮息落日分。急流腾飞沫，回风起江濆。孤兽啼夜侣，离鸿噪霜群。物哀心交横，声切思纷纭。叹慨诉同旅，美人无相闻。"
"还都道中诗三首 其二","南北朝","鲍照","风急讯湾浦，装高偃樯舳。夕听江上波，远极千里目。寒律惊穷蹊，爽气起乔木。隐隐日没岫，瑟瑟风发谷。鸟还暮林喧，潮上水结洑。夜分霜下凄，悲端出遥陆。愁来攒人怀，羁心苦独宿。"
"侍宴覆舟山诗二首 其一","南北朝","鲍照","息雨清上郊，开云照中县。游轩越丹居，晖烛集凉殿。凌高跻飞楹，追焱起流宴。?苑含灵群，岩庭藏物变。明辉烁神都，丽气冠华甸。目远幽情周，醴洽深恩遍。"
"侍宴覆舟山诗二首 其二","南北朝","鲍照","繁霜飞玉闼，爱景丽皇州。清跸戒驰路，羽盖伫宣游。神居既崇盛，嵓崄信环周。礼俗陶德声，昌会溢民讴。惭无胜化质，谬从云雨浮。"
"卖玉器者诗","南北朝","鲍照","泾渭不可杂，珉玉当早分。子实旧楚客，蒙俗谬前闻。安知理孚采，岂识质明温。我方历上国，从洛入函辕。扬光十贵室，驰誉四豪门。奇声振朝邑，高价服乡村。宁能与尔曹，瑜瑕稍辨论。"
"和王丞诗","南北朝","鲍照","限生归有穷，长意无已年。秋心日迥绝，春思坐连绵。衔协旷古愿，斟酌高代贤。遁迹俱浮海，采药共还山。夜听横石波，朝望宿岩烟。明涧子沿越，飞萝予萦牵。性好必齐遂，迹幽非妄传。灭志身世表，藏名琴酒间。"
"和王护军秋夕诗","南北朝","鲍照","散漫秋云远，萧萧霜月寒。惊飙西北起，孤雁夜往还。开轩当户牖，取琴试一弹。停歌不能和，终曲久辛酸。金气方劲杀，隆阳微且单。泉涸甘井竭，节徙芳岁残。生事各多少，谁共知易难。投章心蕴结，千里途轻纨。愿托孤老暇，觞思暂开餐。"
"和傅大农与僚故别诗","南北朝","鲍照","绝节无缓响，伤雁有哀音。非同年岁意，谁共别离心。伊昔谬通途，冠屣预人林。浮江望南岳，登潮窥海阴。孰谓游居浅，慕美久相深。萋萋春草秀，嘤嘤喜候禽。长物尽明茂，尊盛独幽沈。之子安所适，我方栖旧岑。坠欢岂更接，明爱邈难寻。"
"咏双燕诗二首 其一","南北朝","鲍照","双燕戏云崖，羽翰始差池。出入南闺里，经过北堂陲。意欲巢君幕，层楹不可窥。沉吟芳岁晚，徘徊韶景移。悲歌辞旧爱，衔泪觅新知。"
"咏双燕诗二首 其二","南北朝","鲍照","可怜云中燕，旦去暮来归。自知羽翅弱，不与鹄争飞。寄声谢飞鹄，往事子毛衣。琐心诚贫薄，叵吝节荣衰。阴山饶苦雾，危节多劲威。岂但避霜雪，当儆野人机。"
"咏史诗","南北朝","鲍照","五都矜财雄，三川养声利。百金不市死，明经有高位。京城十二衢，飞甍各鳞次。仕子彯华缨，游客竦轻辔。明星晨未稀，轩盖已云至。宾御纷飒沓，鞍马光照地。寒暑在一时，繁华及春媚。君平独寂寞，身世两相弃。"
"咏白雪诗","南北朝","鲍照","白圭诚自白，不如雪光妍。工随物动气，能逐势方圆。无妨玉颜媚，不夺素缯鲜。投心障苦节，隐迹避荣年。兰焚石既断，何用恃芳坚。"
"咏秋诗","南北朝","鲍照","秋兰徒晚绿，流风渐不亲。飙我垂思幕，惊此梁上尘。沈阴安可久，丰景将遂沦。何由忽灵化，暂见别离人。"
"夜听声诗","南北朝","鲍照","辞乡不觉远，欢寡忧自繁。何用慰秋望，青烛视夜翻。"
"夜听妓诗二首 其一","南北朝","鲍照","夜来坐几时，银汉倾露落。澄沧入闺景，葳蕤被园藿。丝管感暮情，哀音绕梁作。芳盛不可恒，及岁共为乐。天明坐当散，琴酒驶弦酌。"
"夜听妓诗二首 其二","南北朝","鲍照","兰膏消耗夜转多，乱筵杂坐更弦歌。倾情逐节宁不苦，特为盛年惜容华。"
"学古诗","南北朝","鲍照","北风十二月，雪下如乱巾。实是愁苦节，惆怅忆情亲。会得两少妾，同是洛阳人。嬛绵好眉目，闲丽美腰身。凝肤皎若雪，明净色如神。骄爱生盼瞩，声媚起朱唇。衿服杂缇缋，首饰乱琼珍。调弦俱起舞，为我唱梁尘。人生贵得意，怀愿待君申。幸值严冬暮，幽夜方未晨。齐衾久两设，角枕已双陈。愿君早休息，留歌待三春。"
"学刘公干体诗五首 其三","南北朝","鲍照","胡风吹朔雪，千里度龙山。集君瑶台上，飞舞两楹前。兹晨自为美，当避艳阳天。艳阳桃李节，皎洁不成妍。"
"学刘公干体诗五首 其一","南北朝","鲍照","欲宦乏王事，结主远恩私。为身不为名，散书徒满帷。连冰上冬月，披雪拾园葵。圣灵烛区外，小臣良见遗。"
"学刘公干体诗五首 其五","南北朝","鲍照","白日正中时，天下共明光。北园有细草，当昼正含霜。乖荣顿如此，何用独芬芳。抽琴为尔歌，弦断不成章。"
"学刘公干体诗五首 其四","南北朝","鲍照","荷生绿泉中，碧叶齐如规。回风荡流雾，珠水逐条垂。彪炳此金塘，藻耀君王池。不愁世赏绝，但畏盛明移。"
"学刘公干体诗五首 其二","南北朝","鲍照","曀曀寒野雾，苍苍阴山柏。树回雾萦集，山寒野风急。岁物尽沦伤，孤贞为谁立。赖树自能贞，不计迹幽涩。"
"学陶彭泽体诗","南北朝","鲍照","长忧非生意，短愿不须多。但使尊酒满，朋旧数相过。秋风七八月，清露润绮罗。提瑟当户坐，叹息望天河。保此无倾动，宁复滞风波。"
"建除诗","南北朝","鲍照","建旗出敦煌，西讨属国羌。除去徒与骑，战车罗万箱。满山又填谷，投鞍合营墙。平原亘千里，旗鼓转相望。定舍后未休，候骑敕前装。执戈无暂顿，弯弧不解张。破灭西零国，生虏郅支王。危乱悉平荡，万里置关梁。成军入玉门，士女献壶浆。收功在一时，历世荷馀光。开壤袭朱绂，左右佩金章。闭帷草太玄，兹事殆愚狂。"
"松柏篇","南北朝","鲍照","松柏受命独，历代长不衰。人生浮且脆，鴥若晨风悲。东海迸逝川，西山导落晖。南郊悦籍短，蒿里收永归。谅无畴昔时，百病起尽期。志士惜牛刀，忍勉自疗治。倾家行药事，颠沛去迎医。徒备火石苦，奄至不得辞。龟龄安可获，岱宗限已迫。睿圣不得留，为善何所益。舍此赤县居，就彼黄垆宅。永离九原亲，长与三辰隔。属纩生望尽，阖棺世业埋。事痛存人心，恨结亡者怀。祖葬既云及，圹?亦已开。室族内外哭，亲疏同共哀。外姻远近至，名列通夜台。扶舆出殡宫，低回恋庭室。天地有尽期，我去无还日。居者今已尽，人事从此毕。火歇烟既没，形销声亦灭。鬼神来依我，生人永辞诀。大暮杳悠悠，长夜无时节。郁湮重冥下，烦冤难具说。安寝委沉寞，恋恋念平生。事业有馀结，刊述未及成。资储无担石，儿女皆孩婴。一朝放舍去，万恨缠我情。追忆世上事，束教以自拘。明发靡怡悆，夕归多忧虞。撤闲晨径流，辍宴式酒濡。知今瞑目苦，恨失尔时娱。遥遥远民居，独埋深壤中。墓前人迹灭，冢上草日丰。空床响鸣蜩，高松结悲风。长寐无觉期，谁知逝者穷。生存处交广，连榻舒华茵。已没一何苦，楛哉不容身。昔日平居时，晨夕对六亲。今日掩奈何，一见无谐因。礼席有降杀，三龄速过隙。几筵就收撤，室宇改畴昔。行女游归途，仕子复王役。家世本平常，独有亡者剧。时祀望归来，四节静茔丘。孝子抚坟号，父子知来不。欲还心依恋，欲见绝无由。烦冤荒陇侧，肝心尽崩抽。"
"玩月城西门廨中诗","南北朝","鲍照","始见西南楼，纤纤如玉钩。末映东北墀，娟娟似蛾眉。蛾眉蔽珠栊，玉钩隔琐窗。三五二八时，千里与君同。夜移衡汉落，徘徊帷幌中。归华先委露，别叶早辞风。客游厌苦辛，仕子倦飘尘。休浣自公日，宴慰及私辰。蜀琴抽白雪，郢曲发阳春。肴乾酒未阕，金壶启夕沦。回轩驻轻盖，留酌待情人。"
"绍古辞七首 其二","南北朝","鲍照","昔与君别时，蚕妾初献丝。何言年月驶，寒衣已捣治。绦绣多废乱，篇帛久尘缁。离心壮为剧，飞念如悬旗。石席我不爽，德音君勿欺。"
"绍古辞七首 其七","南北朝","鲍照","暖岁节物早，万萌迎春达。春风夜㛹娟，春雾朝晻霭。软兰叶可采，柔桑条易捋。怨咽对风景，闷瞀守闺闼。天传愁民命，含生但契阔。忧来无行伍，历乱如覃葛。"
"绍古辞七首 其四","南北朝","鲍照","孤鸿散江屿，连翩遵渚飞。含嘶衡桂浦，驰顾河朔畿。攒攒劲秋木，昭昭净冬晖。窗前涤欢爵，帐里缝舞衣。芳岁犹自可，日夜望君归。"
"绍古辞七首 其五","南北朝","鲍照","凭楹玩夜月，迥眺出谷云。还山路已远，往海不有群。徘徊清淮汭，顾慕广江濆。物情乖喜歇，守操古难闻。三越丰少姿，容态倾动君。"
"绍古辞七首 其六","南北朝","鲍照","开黛睹容颜，临镜访遥途。君子事河源，弥祀阙还书。春风扫地起，飞尘生绮疏。文袿为谁设，罗帐空卷舒。不怨身孤寂，但念星隐隅。"
"绍古辞七首 其三","南北朝","鲍照","瑟瑟凉海风，竦竦寒山木。纷纷羁思盈，慊慊夜弦促。访言山海路，千里歌别鹤。弦绝空咨嗟，形音谁赏录。辛苦异人状，美貌改如玉。徒畜巧言鸟，不解心款曲。"
"苦雨诗","南北朝","鲍照","连阴积浇灌，滂沱下霖乱。沈云日夕昏，骤雨望朝旦。蹊泞走兽稀，林寒鸟飞晏。密雾冥下溪，聚云屯高岸。野雀无所依，群鸡聚空馆。川梁日已广，怀人邈渺漫。徒酌相思酒，空急促明弹。"
"采桑","南北朝","鲍照","季春梅始落，女工事蚕作。采桑淇洧间，还戏上宫阁。早蒲时结阴，晚篁初解箨。蔼蔼雾满闺，融融景盈幕。乳燕逐草虫，巢蜂拾花萼。是节最暄妍，佳服又新烁。绵叹对迥途，扬歌弄场藿。抽琴试抒思，荐佩果成托。承君郢中美，服义久心诺。卫风古愉艳，郑俗旧浮薄。灵愿悲渡湘，宓赋笑瀍洛。盛明难重来，渊意为谁涸。君其且调弦，桂酒妾行酌。"
"采菱歌七首 其四","南北朝","鲍照","要艳双屿里，望美两洲间。袅袅风出浦，容容日向山。"
"采菱歌七首 其三","南北朝","鲍照","暌阔逢暄新，凄怨值妍华。愁心不可荡，春思乱如麻。"
"采菱歌七首 其七","南北朝","鲍照","思今怀近忆，望古怀远识。怀古复怀今，长怀无终极。"
"采菱歌七首 其一","南北朝","鲍照","骛舲驰桂浦，息棹偃椒潭。箫弄澄湘北，菱歌清汉南。"
"采菱歌七首 其六","南北朝","鲍照","缄叹凌珠渊，收慨上金堤。春芳行歇落，是人方未齐。"
"采菱歌七首 其五","南北朝","鲍照","烟曀越嶂深，箭迅楚江急。空抱琴中悲，徒望近关泣。"
"采菱歌七首 其二","南北朝","鲍照","弭榜搴蕙荑，停唱纫薰若。含伤拾泉花，萦念采云萼。"
"临川王服竟还田里诗","南北朝","鲍照","送旧礼有终，事君惭懦薄。税驾罢朝衣，归志愿巢壑。寻思邈无报，退命愧天爵。舍耨将十龄，还得守场藿。道经盈竹笥，农书满尘阁。怆怆秋风生，戚戚寒纬作。丰雾粲草华，高月丽云崿。屏迹勤躬稼，衰疾倚芝药。顾此谢人群，岂直止商洛。"
"幽兰五首 其三","南北朝","鲍照","结佩徒分明，抱梁辄乖忤。华落知不终，空愁坐相误。"
"幽兰五首 其一","南北朝","鲍照","倾辉引暮色，孤景留思颜。梅歇春欲罢，期渡往不还。"
"幽兰五首 其二","南北朝","鲍照","帘委兰蕙露，帐含桃李风。揽带昔何道，坐令芳节终。"
"幽兰五首 其四","南北朝","鲍照","眇眇蛸挂网，漠漠蚕弄丝。空惭不自信，怯与君画期。"
"幽兰五首 其五","南北朝","鲍照","陈国郑东门，古今共所知。长袖暂徘徊，驷马停路歧。"
"春羁诗","南北朝","鲍照","征人叹道遐，去乡愒路迩。佳期每无从，淮阳非尺咫。春日起游心，劳情出徙倚。岫远云烟绵，谷屈泉靡迤。风起花四散，露浓条旖旎。暄妍正在兹，摧抑多嗟思。嘶声名边坚，岂我箱中纸。染翰饷君琴，新声忆解子。"
"秋夕诗","南北朝","鲍照","虑涕拥心用，夜默发思机。幽闺溢凉吹，闲庭满清晖。紫兰花已歇，青梧叶方稀。江上凄海戾，汉曲惊朔霏。发斑悟壮晚，物谢知岁微。临宵嗟独对，抚赏怨情违。踌躇空明月，惆怅徒深帷。"
"秋日示休上人诗","南北朝","鲍照","枯桑叶易零，疲客心易惊。今兹亦何早，已闻络纬鸣。回风灭且起，卷蓬息复征。怆怆簟上寒，凄凄帐里清。物色延暮思，霜露逼朝荣。临堂观秋草，东西望楚城。白杨方萧瑟，坐叹从此生。"
"秋夜诗二首 其一","南北朝","鲍照","夜久膏既竭，启明旦未央。环情倦始复，空闺起晨装。幸承天光转，曲影入幽堂。徘徊集通隙，宛转烛回梁。帷风自卷舒，帘露视成行。岁役急穷晏，生虑备温凉。丝纨夙染濯，绵绵夜裁张。冬雪旦夕至，公子乏衣裳。华心爱零落，非直惜容光。愿君剪众念，且共覆前觞。"
"秋夜诗二首 其二","南北朝","鲍照","遁迹避纷喧，货农栖寂寞。荒径驰野鼠，空庭聚山雀。既远人世欢，还赖泉卉乐。折柳樊场圃，负绠汲潭壑。霁旦见云峰，风夜闻海鹤。江介早寒来，白露先秋落。麻垄方结叶，瓜田已扫箨。倾晖忽西下，回景思华幕。攀萝席中轩，临觞不能酌。终古自多恨，幽悲共沦铄。"
"送从弟道秀别诗","南北朝","鲍照","参差生密念，踯躅行思悲。悲思恋光景，密念盈岁时。岁时多阻折，光景乏安怡。以此苦风情，日夜惊悬旗。登山临朝日，扬袂别所思。浸淫旦潮广，澜漫宿云滋。天阴惧先发，路远常早辞。篇诗后相忆，杯酒今无持。游子苦行役，冀会非远期。"
"送别王宣城诗","南北朝","鲍照","发郢流楚思，涉淇兴卫情。既逢青春献，复值白蘋生。广望周千里，江郊蔼微明。举爵自惆怅，歌管为谁清。颍阴腾前藻，淮阳流昔声。树道慕高华，属路伫深馨。"
"送盛侍郎饯候亭诗","南北朝","鲍照","沾霜袭冠带，驱驾越城闉。北临出塞道，南望入乡津。高墉宿寒雾，平野起秋尘。君为坐堂子，我乃负羁人。欣悲岂等志，甘苦诚异身。结涕园中草，憔悴悲此春。"
"酒后诗","南北朝","鲍照","晨节无两淹，年意不俱处。自非羽酌欢，何用慰愁旅。"
"望水诗","南北朝","鲍照","刷鬓垂秋日，登高观水长。千涧无别源，万壑共一广。流驶巨石转，湍回急沫上。苕苕岭岸高，照照寒洲爽。东归难忖恻，日逝谁与赏。临川忆古事，目孱千载想。河伯自矜大，海若沈渺莽。"
"望孤石诗","南北朝","鲍照","江南多暖谷，杂树茂寒峰。朱华抱白雪，阳条熙朔风。蚌节流绮藻，辉石乱烟虹。泄云去无极，驰波往不穷。啸歌清漏毕，徘徊朝景终。浮生会当几，欢酌每盈衷。"
"梅花落","南北朝","鲍照","中庭杂树多。偏为梅咨嗟。问君何独然。念其霜中能作花。露中能作实。摇荡春风媚春日。念尔零落逐寒风。徒有霜华无霜质。"
"梦归乡诗","南北朝","鲍照","衔泪出郭门，抚剑无人逵。沙风暗塞起，离心眷乡畿。夜分就孤枕，梦想暂言归。孀妇当户叹，缫丝复鸣机。慊款论久别，相将还绮闱。历历檐下凉，胧胧帐里辉。刈兰争芬芳，采菊竞葳蕤。开奁夺香苏，探袖解缨徽。寐中长路近，觉后大江违。惊起空叹息，恍惚神魂飞。白水漫浩浩，高山壮巍巍。波澜异往复，风霜改荣衰。此土非吾土，慷慨当告谁。"
"喜雨诗","南北朝","鲍照","营社达群阴，屯云掩积阳。河井起龙蒸，日魄敛游光。族云飞泉室，震风沈羽乡。升雰浃地维，倾润泻天潢。平洒周海岳，曲潦溢川庄。惊雷鸣桂渚，回涓流玉堂。珍木抽翠条，炎卉濯朱芳。关市欣九赋，京廪开万箱。无谢尧为君，何用知柏皇。"
"登云阳九里埭诗","南北朝","鲍照","宿心不复归，流年抱衰疾。既成云雨人，悲绪终不一。徒忆江南声，空录齐后瑟。方绝萦弦思，岂见绕梁日。"
"登庐山诗二首 其二","南北朝","鲍照","访世失隐沦，从山异灵士。明发振云冠，升峤远栖趾。高岑隔半天，长崖断千里。氛雾承星辰，潭壑洞江汜。崭绝类虎牙，巑岏象熊耳。埋冰或百年，韬树必千祀。鸡鸣清涧中，猿啸白云里。瑶波逐穴开，霞石触峰起。回互非一形，参差悉相似。倾听凤管宾，缅望钓龙子。松桂盈膝前，如何秽城市。"
"登庐山诗二首 其一","南北朝","鲍照","悬装乱水区，薄旅次山楹。千岩盛阻积，万壑势回萦。巃嵷高昔貌，纷乱袭前名。洞涧窥地脉，耸树隐天经。松磴上迷密，云窦下纵横。阴冰实夏结，炎树信冬荣。嘈囋晨鹍思，叫啸夜猿清。深崖伏化迹，穹岫閟长灵。乘此乐山性，重以远游情。方跻羽人途，永与烟雾并。"
"登黄鹤矶诗","南北朝","鲍照","木落江渡寒，雁还风送秋。临流断商弦，瞰川悲棹讴。适郢无东辕，还夏有西浮。三崖隐丹磴，九派引沧流。泪竹感湘别，弄珠怀汉游。岂伊药饵泰，得夺旅人忧。"
"登翻车岘诗","南北朝","鲍照","高山绝云霓，深谷断无光。昼夜沦雾雨，冬夏结寒霜。淖坂既马领，碛路又羊肠。畏途疑旅人，忌辙覆行箱。升岑望原陆，四眺极川梁。游子思故居，离客迟新乡。新知有客慰，追故游子伤。"
"答休上人菊诗","南北朝","鲍照","酒出野田稻，菊生高冈草。味貌复何奇，能令君倾倒。玉碗徒自羞，为君慨此秋。金盖覆牙柈，何为心独愁。"
"答客诗","南北朝","鲍照","幽居属有念，含意未连词。会客从外来，问君何所思。澄神自惆怅，嘿虑久回疑。谓宾少安席，方为子陈之。我以筚门士，负学谢前基。爱赏好遍越，放纵少矜持。专求遂性乐，不计缉名期。欢至独斟酒，忧来辄赋诗。声交稍希歇，此意更坚滋。浮生急驰电，物道险弦丝。深忧寡情谬，进伏两暌时。愿赐卜身要，得免后贤嗤。"
"数名诗","南北朝","鲍照","一身仕关西，家族满山东。二年从车驾，斋祭甘泉宫。三朝国庆毕，休沐还旧邦。四牡曜长路，轻盖若飞鸿。五侯相饯送，高会集新丰。六乐陈广坐，组帐扬春风。七盘起长袖，庭下列歌钟。八珍盈雕俎，绮肴纷错重。九族共瞻迟，宾友仰徽容。十载学无就，善宦一朝通。"
"蒜山被始兴王命作诗","南北朝","鲍照","暮冬霜朔严，地闭泉不流。玄武藏木阴，丹乌还养羞。劳农泽既周，役车时亦休。高薄符好茜，藻驾及时游。鹿苑岂淹睇，兔园不足留。升峤眺日軏，临迥望沧洲。云生玉堂里，风靡银台陬。陂石类星悬，屿木似烟浮。形胜信天府，珍宝丽皇州。白日回清景，芳醴洽欢柔。参差出寒吹，飉戾江上讴。王德爱文雅，飞瀚洒鸣球。美哉物会昌，衣道服光猷。"
"蜀四贤咏","南北朝","鲍照","渤渚水浴凫，舂山玉抵鹊。皇汉方盛明，群龙满阶阁。君平因世闲，得还守寂寞。闭帘注道德，开封述天爵。相如达生旨，能屯复能跃。陵令无人事，毫墨时洒落。褒气有逸伦，雅缋信炳博。如令圣纳贤，金珰易羁络。良庶神明游，岂伊覃思作。玄经不期赏，虫篆散忧乐。首路或参差，投驾均远托。身表既非我，生内任丰薄。"
"箫史曲","南北朝","鲍照","箫史爱长年，嬴女吝童颜。火粒愿排弃，霞雾好登攀。龙飞逸天路，凤起出秦关。身去长不返，箫声时往还。"
"赠故人马子乔诗六首 其四","南北朝","鲍照","种橘南池上，种杏北池中。池北既少露，池南又多风。早寒逼晚岁，衰恨满秋容。湘滨有灵鸟，其字曰鸣鸿。一挹缯缴痛，长别远无双。"
"赠故人马子乔诗六首 其一","南北朝","鲍照","踯躅城上羊，攀隅食玄草。俱共日月辉，昏明独何早。夕风飘野箨，飞尘被长道。亲爱难重陈，怀忧坐空老。"
"赠故人马子乔诗六首 其三","南北朝","鲍照","松生陇坂上，百尺下无枝。东南望河尾，西北隐昆崖。野风振山籁，朋鸟夜惊离。悲凉贯年节，葱翠恒若斯。安得草木心，不怨寒暑移。"
"赠故人马子乔诗六首 其六","南北朝","鲍照","双剑将别离，先在匣中鸣。烟雨交将夕，从此遂分形。雌沉吴江里，雄飞入楚城。吴江深无底，楚阙有崇扃。一为天地别，岂直限幽明。神物终不隔，千祀傥还并。"
"赠故人马子乔诗六首 其五","南北朝","鲍照","皎如川上鹄，赫似握中丹。宿心谁不欺，明白古所难。凭楹观皓露，洒酒荡忧颜。永念平生意，穷光不忍还。淹留徒攀桂，延伫空结兰。"
"赠故人马子乔诗六首 其二","南北朝","鲍照","寒灰灭更燃，夕华晨更鲜。春冰虽暂解，冬水复还坚。佳人舍我去，赏爱长绝缘。欢至不留日，感物辄伤年。"
"赠顾墨曹诗","南北朝","鲍照","昏明易远，离会难揆。云辙泉分，西舻东轨。"
"赠傅都曹别诗","南北朝","鲍照","轻鸿戏江潭，孤雁集洲沚。邂逅两相亲，缘念共无已。风雨好东西，一隔顿万里。追忆栖宿时，声容满心耳。落日川渚寒，愁云绕天起。短翮不能翔，徘徊烟雾里。"
"古意诗二首 其一","南北朝","颜之推","十五好诗书，二十弹冠仕。楚王赐颜色，出入章华里。作赋凌屈原，读书夸左史。数从明月燕，或侍朝云祀。登山摘紫芝，泛江采绿芷。歌舞未终曲，风尘暗天起。吴师破九龙，秦兵割千里。狐兔穴宗庙，霜露沾朝市。璧入邯郸宫，剑去襄城水。未获殉陵墓，独生良足耻。悯悯思旧都，恻恻怀君子。白发窥明镜，忧伤没余齿。"
"五君咏五首 其五 向常侍","南北朝","颜延之","向秀甘淡薄，深心托毫素。探道好渊玄，观书鄙章句。交吕既鸿轩，攀嵇亦凤举。流连河里游，恻怆山阳赋。"
"五君咏五首 其一 阮步兵","南北朝","颜延之","阮公虽沦迹，识密鉴亦洞。沈醉似埋照，寓辞类托讽。长啸若怀人，越礼自惊众。物故不可论，途穷能无恸。"
"五君咏五首 其二 嵇中散","南北朝","颜延之","中散不偶世，本自餐霞人。形解验默仙，吐论知凝神。立俗迕流议，寻山洽隐沦。鸾翮有时铩，龙性谁能驯。"
"七夕诗","南北朝","江总","汉曲天榆冷，河边月桂秋。婉娈期今夕，飘飖渡浅流。轮随列宿动，路逐彩云浮。横波翻泻泪，束素反缄愁。此时机杼息，独向红妆羞。"
"入龙丘岩精舍诗","南北朝","江总","法堂犹集雁，仙竹几成龙。聊承丹桂馥，远视白云峰。风窗穿石窦，月牖拂霜松。暗谷留征鸟，空林彻夜钟。阴崖未辨色，叠树岂知重。溘此哀时命，吁嗟世不容。无由访詹尹，何去复何从。"
"入摄山栖霞寺诗并序","南北朝","江总","净心抱冰雪，暮齿逼桑榆。太息波川迅，悲哉人世拘。岁华皆采穫，冬晚共严枯。濯流济八水，开襟入四衢。玆山灵妙合，当与天地俱。石濑乍深浅，崖烟递有无。缺碑横古隧，盘木卧荒涂。行行备履历，步步辚威纡。高僧迹共远，胜地心相符。樵隐各有得，丹青独不渝。遗风伫芳桂，比德喻生刍。寄言长往客，悽然伤鄙夫。"
"三日侍宴宣猷堂曲水诗","南北朝","江总","上巳娱春禊，芳辰喜月离。北宫命箫鼓，南馆列旌麾。绣柱擎飞阁，雕轩傍曲池。醉鱼沈远岫，浮枣漾清漪。落花悬度影，飞丝不碍枝。树动丹楼出，山斜翠磴危。礼周羽爵遍，乐阕光阴移。"
"三善殿夜望山灯诗","南北朝","江总","百花疑吐夜，四照似含春。的的连星出，亭亭向月新。采珠非合浦，赠佩异江滨。若任扶桑路，堪言并日轮。"
"于长安归还扬州九月九日行薇山亭赋韵诗","南北朝","江总","心逐南云逝，形随北雁来。故乡篱下菊，今日几花开。"
"山庭春日诗","南北朝","江总","洗沐惟五日，栖迟在一丘。古楂横近涧，危石耸前洲。岸绿开河柳，池红照海榴。野花宁待晦，山虫讵识秋。人生复能几，夜烛非长游。"
"乌栖曲","南北朝","江总","桃花春水木兰桡，金羁翠盖聚河桥。陇西上计应行去，城南美人啼著曙。"
"今日乐相乐","南北朝","江总","绮殿文雅遒，玳筵欢趣密。郑态逶迤舞，齐弦窈窕瑟。金罍送缥觞，玉井沈朱实。愿此北堂宴，长奉南山日。"
"内殿赋新诗","南北朝","江总","兔影脉脉照金铺，虬水滴滴泻玉壶。绮翼雕甍迩清汉，虹梁紫柱丽黄图。风高暗绿凋残柳，雨驶芳红湿晚芙。三五二八佳年少，百万千金买歌笑。偏著故人织素诗，愿奏秦声采莲调。织女今夕渡银河，当见新秋停玉梭。"
"卞山楚庙诗","南北朝","江总","蘋藻祈明德，倚棹息岩阿。忽听晨鸡曙，非复楚宫歌。闲阶薙宿荠，古木断悬萝。帷堂寂易晚，桴鼓自相和。盛祀流百世，英威定几何。"
"长安道","南北朝","江总","翠盖承轻雾，金羁照落晖。五侯新拜罢，七贵早朝归。轰轰紫陌上，蔼蔼红尘飞。日暮延平客，风花拂舞衣。"
"长相思二首杂言 其一","南北朝","江总","长相思，久离别。征夫去远芳音灭。湘水深，陇头咽。红罗斗帐里，绿绮清弦绝。逶迤百尺楼，愁思三秋结。"
"东飞伯劳歌","南北朝","江总","南飞乌鹊北飞鸿，弄玉兰香时会同。谁家可怜出窗牖，春心百媚胜杨柳。银床金屋挂流苏，宝镜玉钗横珊瑚。年时二八新红脸，宜笑宜歌羞更敛。风花一去杳不归，秪为无双惜舞衣。"
"关山月","南北朝","江总","兔月半轮明，狐关一路平。无期从此别，复欲几年行。映光书汉奏，分影照胡兵。流落今如此，长戍受降城。"
"刘生","南北朝","江总","刘生负意气，长肃且徘徊。高论明秋水，命赏陟春台。干戈倜傥用，笔砚纵横才。置驿无年限，游侠四方来。"
"同庾信答林法师诗","南北朝","江总","客行七十岁，岁暮远徂征。塞云凝不解，陇水冻无声。君看日远近，为忖长安城。"
"在陈旦解酲共哭顾舍人诗","南北朝","江总","独酌一樽酒，高咏七哀诗。何言蒿里别，非复竹林期。阶荒郑公草，户阒董生帷。人随暮槿落，客共晚莺悲。年发两如此，伤心讵几时。"
"妇病行","南北朝","江总","窈窕怀贞室，风流挟琴妇。唯将角枕卧，自影啼妆久。羞开翡翠帷，懒对蒲萄酒。深悲在缣素，托意忘箕帚。夫婿府中趋，谁能大垂手。"
"岁暮还宅诗","南北朝","江总","悒然想泉石，驱驾出城台。玩竹春前笋，惊花雪后梅。青山殊可对，黄卷复时开。长绳岂系日，浊酒倾一杯。"
"并州羊肠坂诗","南北朝","江总","三春别帝乡，五月度羊肠。本畏车轮折，翻嗟马骨伤。惊风起朔雁，落照尽胡桑。关山定何许，徒御惨悲凉。"
"杂曲三首 其三","南北朝","江总","泰山言应可转移，新宠不信更参差。合欢锦带鸳鸯鸟，同心绮袖连理枝。皎皎新秋明月开，早露飞萤暗里来。鲸灯落花殊未尽，虬水银箭莫相催。非是神女期河汉，别有仙姬入吹台。未眠解著同心结，欲醉那堪连理杯。后宫不惬茱萸芳，夜夜争开苏合房。宝钗翠鬓还相似，朱唇玉面非一行。新人未语言如涩，新宠无前判不臧。愿奉更衣兰麝气，恐君马到自惊香。"
"杂曲三首 其一","南北朝","江总","行行春径蘼芜绿，织素那复解琴心。乍惬南阶悲绿草，谁堪东陌怨黄金。红颜素月俱三五，夫婿何在今追虏。关山陇月春雪冰，谁见人啼花照户。"
"杂曲三首 其二","南北朝","江总","殿内一处起金房，并胜馀人白玉堂。珊瑚挂镜临网户，芙蓉作帐照雕梁。房栊宛转垂翠幕，佳丽逶迤隐珠箔。风前花管飏难留，舞处花钿低不落。阳台通梦太非真，洛浦凌波复不新。曲中唯闻张女调，定有同姓可怜人。但愿私情赐斜领，不愿傍人相比并。妾门逢春自可荣，君面未秋何意冷。"
"至德二年十一月十二日升德施山斋三宿决定罪福忏悔诗","南北朝","江总","四知无矫志，二施启幽心。简通避人物，偃息还山林。曲涧停驺响，交枝落幔阴。池台聚冻雪，栏牖噪归禽。石彩无新故，峰形讵古今。大车何杳杳，奔马遂骎骎。何以修六念，虔诚在一音。未泛慈舟远，徒令愿海深。"
"别永新侯","南北朝","江总","送君张掖郡，分悲函谷关。欲知肠断绝，浮云去不还。"
"别南海宾化侯诗","南北朝","江总","石关通越井，蒲涧迩灵洲。此地何辽夐，群英逐远游。高才袁彦伯，令誉许文休。悠焉值君子，复此映芳猷。崤函多险涩，星琯壮环周。分歧泣世道，念别伤边秋。断山时结雾，平海若无流。惊鹭一群起，哀猿数处愁。是日送归客，为情自可求。终谢能鸣雁，还同不系舟。其如江海泣，惆怅徒离忧。"
"别袁昌州诗二首 其二","南北朝","江总","客子叹途穷，此别异西东。关山嗟坠叶，歧路悯征蓬。别鹤声声远，愁云处处同。"
"别袁昌州诗二首 其一","南北朝","江总","河梁望陇头，分手路悠悠。徂年惊若电，别日欲成秋。黄鹄飞飞远，青山去去愁。不言云雨散，更似东西流。"
"应诏诗","南北朝","江总","绿桷朱帘金刻凤，彫梁绣柱玉蟠螭。"
"折杨柳","南北朝","江总","万里音尘绝，千条杨柳结。不悟倡园花，遥同羌岭雪。春心自浩荡，春树聊攀折。共此依依情，无奈年年别。"
"芳树","南北朝","江总","朝霞映日殊未妍，珊瑚照水定非鲜。千叶芙蓉讵相似，百枝灯花复羞然。暂欲寄根对沧海，大愿移华侧绮钱。井上桃虫谁可杂，庭中桂蠹岂见怜。"
"诒孔中丞奂诗","南北朝","江总","我行五岭表，辞乡二十年。闻莺欲动咏，披雾即依然。畴昔同寮寀，今随年代改。借问藏书处，唯君故人在。故人名宦高，霜简肃权豪。谁知怀九叹，徒然泣二毛。步出东郊望，心游江海上。遇物便今古，何为不惆怅。初晴原野开，宿雨润条枚。丛花曙后发，一鸟雾中来。淹留兰蕙苑，吟啸芳菲晚。忘怀静躁间，自觉风尘远。白社聊可依，青山乍采薇。钟牙乃得性，语默岂同归。"
"陇头水二首 其一","南北朝","江总","陇头万里外，天崖四面绝。人将蓬共转，水与啼俱咽。惊湍自涌沸，古树多摧折。传闻博望侯，苦辛提汉节。"
"陇头水二首 其二","南北朝","江总","雾暗山中日，风惊陇上秋。徒伤幽咽响，不见东西流。无期从此别，更度几年幽。遥闻玉关道，望入杳悠悠。"
"侍宴玄武观诗","南北朝","江总","诘晓三春暮，新雨百花朝。星宫移渡䍐，天驷动行镳。旆转苍龙阙，尘飞饮马桥。翠观迎斜照，丹楼望落潮。鸟声云里出，树影浪中摇。歌吟奉天咏，未必待闻韶。"
"侍宴临芳殿诗","南北朝","江总","钟箭自徘徊，皇堂荐羽杯。桥平疑水落，石迥见山开。林前暝色静，花处近香来。西嵫伤抚夕，北阁滥游陪。"
"侍宴瑶泉殿诗","南北朝","江总","水亭通枍诣，石路接堂皇。野花不识采，旅竹本无行。雀惊疑欲曙，蝉噪似含凉。何言金殿侧，亟奉瑶池觞。"
"和张记室源伤往诗","南北朝","江总","小妇当垆夜，夫婿凯归年。正歌千里曲，翻入九重泉。机中未断素，瑟上本留弦。空帐临窗掩，孤灯向壁燃。还悲寒陇曙，松短未生烟。"
"和衡阳殿下高楼看妓诗","南北朝","江总","起楼侵碧汉，初日照红妆。弦心艳卓女，曲误动周郎。并歌时转黛，息舞暂分香。挂缨银烛下，莫笑玉钗长。"
"咏双阙诗","南北朝","江总","象阙连驰道，天宇照方疏。刻凤栖清汉，图龙入紫虚。屡逢膏露洒，几遇祥烟初。竞言百尺丽，宁方万丈馀。"
"咏李诗","南北朝","江总","嘉树春风早，春风花落新。但见成蹊处，几得正冠人。当知露井侧，复与夭桃邻。"
"咏采甘露应诏诗","南北朝","江总","祥露晓氛氲，上林朝晃朗。千行珠树出，万叶琼枝长。徐轮动仙驾，清晏留神赏。丹水波涛汎，黄山烟雾上。风亭翠旆开，云殿朱弦响。徒知恩礼洽，自怜名实爽。"
"咏蝉诗","南北朝","江总","白露凉风吹，朱明落照移。鸣条噪林柳，流响遍台池。忖声如易得，寻忽却难知。"
"奉和东宫经故妃旧殿诗","南北朝","江总","故殿看看冷，空阶步步悲。犹忆窥窗处，还如解佩时。苔生无意早，燕入有言迟。若令归就月，照见不须疑。"
"宛转歌","南北朝","江总","七夕天河白露明，八月涛水秋风惊。楼中恒闻哀响曲，塘上复有辛苦行。不解何意悲秋气，直置无秋悲自生。不怨前阶促织鸣，偏愁别路捣衣声。别燕差池自有返，离蝉寂寞讵含情。云聚怀情四望台，月冷相思九重观。欲题芍药诗不成，来采芙蓉花已散。金樽送曲韩娥起，玉柱调弦楚妃叹。翠眉结恨不复开，宝鬓迎秋度前乱。湘妃拭泪洒贞筠，筴药浣衣何处人。步步香飞金薄履，盈盈扇掩珊瑚唇。已言采桑期陌上，复能解佩就江滨。竞入华堂要花枕，争开羽帐奉华茵。不惜独眠前下钓，欲许便作后来薪。后来瞑瞑同玉床，可怜颜色无比方。谁能巧笑特窥井，乍取新声学绕梁。宿处留娇堕黄珥，镜前含笑弄明珰。菤葹摘心心不尽，茱萸折叶叶更芳。已闻能歌洞箫赋，讵是故爱邯郸倡。"
"庚寅年二月十二日游虎丘山精舍诗","南北朝","江总","纵棹怜回曲，寻山静见闻。每从芳杜性，须与俗人分。贝塔涵流动，花台偏领芬。蒙茏出檐桂，散漫绕窗云。情幽岂徇物，志远易惊群。何由狎鱼鸟，不愿屈玄纁。"
"明庆寺诗","南北朝","江总","十五诗书日，六十轩冕年。名山极历览，胜地殊留连。幽厓耸绝壁，洞穴泻飞泉。金河知證果，石室乃安禅。夜梵闻三界，朝香彻九天。山阶步皎月，涧户听凉蝉。市朝沾草露，淮海作桑田。何言望钟岭，更复切秦川。"
"经始兴广果寺题恺法师山房诗","南北朝","江总","息舟候香埠，怅别在寒林。竹近交枝乱，山长绝径深。轻飞入定影，落照有疏阴。不见投云状，空留折桂心。"
"诗","南北朝","江总","恼杀未归客，桃花埙眼醉。"
"雨雪曲","南北朝","江总","雨雪隔榆溪，从军度陇西。绕阵看狐迹，依山见马蹄。天寒旗彩坏，地暗鼓声低。漫漫愁云起，苍苍别路迷。"
"南还寻草市宅诗","南北朝","江总","红颜辞巩洛，白首入轘辕。乘春行故里，徐步采芳荪。径毁悲求仲，林残忆巨源。见桐犹识井，看柳尚知门。花落空难遍，莺啼静易諠。无人访语默，何处叙寒温。百年独如此，伤心岂复论。"
"怨诗二首 其二","南北朝","江总","新梅嫩柳未障羞，情去恩移那可留。团扇箧中言不分，纤腰掌上讵胜愁。"
"怨诗二首 其一","南北朝","江总","采桑归路河流深，忆昔相期柏树林。奈许新缣伤妾意，无由故剑动君心。"
"春日诗","南北朝","江总","水苔宜溜色，山樱助落晖。浴鸟沈还戏，飘花度不归。"
"春夜山庭诗","南北朝","江总","春夜芳时晚，幽庭野气深。山疑刻削意，树接纵横阴。户对忘忧草，池惊旅浴禽。樽中良得性，物外知余心。"
"洛阳道二首 其一","南北朝","江总","德阳穿洛水，伊阙迩河桥。仙舟李膺棹，小马王戎镳。杏堂歌吹合，槐路风尘饶。绿珠含泪舞，孙秀彊相邀。"
"洛阳道二首 其二","南北朝","江总","小平路四达，长楸听五钟。玉节迎司隶，锦车归濯龙。弦歌声不息，环佩响相从。花障荡舟笑，日映下山逢。"
"济黄河","南北朝","江总","葱山沦外域，盐泽隐遐方。两源分际远，九道派流长。未殚所闻见，无待验词章。留连嗟太史，惆怅践黎阳。导波萦地节，疏气耿天潢。悯周沈用宝，嘉晋肇为梁。"
"秋日侍宴娄苑湖应诏诗","南北朝","江总","翠渚还銮辂，瑶池命羽觞。千门响云跸，四泽动荣光。玉轴昆池浪，金舟太液张。虹旗照岛屿，凤盖绕林塘。野静重阴阔，淮秋水气凉。雾开楼阙近，日迥烟波长。洛宴谅斯在，镐饮讵能方。朽劣叨荣遇，簪笏奉周行。"
"秋日游","南北朝","江总","灵沼萧条望，游人意绪多。终南云影落，渭北雨声过。蝉噪金堤柳，鹭饮石鲸波。珠来照似月，织处写成河。此时临水叹，非复采莲歌。"
"秋日登广州城南楼诗","南北朝","江总","秋城韵晚笛，危榭引清风。远气疑埋剑，惊禽似避弓。海树一边出，山云四面通。野火初烟细，新月半轮空。塞外离群客，颜鬓早如蓬。徒怀建邺水，复想洛阳宫。不及孤飞雁，独在上林中。"
"秋日新宠美人应令诗","南北朝","江总","后宫唯闻莫琼树，绝世复有宋容华。皆自争名进女弟，定觉双飞胜荡家。愿并迎春比翼燕，常作照日同心花。闻道艳歌时易调，忖许新恩那久要。翠眉未画自生愁，玉脸含啼还似笑。角枕千娇荐芬香，若使琴心一曲奏。幽兰度曲不可终，阳台梦里自应通。秋树相思一枝绿，为插贱妾两鬟中。"
"闺怨篇 其二","南北朝","江总","蜘蛛作丝满帐中，芳草结叶当行路。红脸脉脉一生啼，黄鸟飞飞有时度。故人虽故昔经新，新人虽新复应故。"
"闺怨篇 其一","南北朝","江总","寂寂青楼大道边，纷纷白雪绮窗前。池上鸳鸯不独自，帐中苏合还空然。屏风有意障明月，灯火无情照独眠。辽西水冻春应少，蓟北鸿来路几千。愿君关山及早度，念妾桃李片时妍。"
"借刘太常说文诗","南北朝","江总","刘棻慕子云，许慎询景伯。硕学该虫篆，奇文秀鸟迹。曰余徒下帷，待问垂重席。不诣王充市，聊投班玩籍。三写偏钻研，六书多补益。幽居服药饵，山宇生虚白。留连嗣芳杜，旷荡依泉石。夫君爱满堂，愿言驰下泽。"
"哭鲁广达诗","南北朝","江总","黄泉虽抱恨，白日自留名。悲君感义死，不作负恩生。"
"夏日还山庭诗","南北朝","江总","独于幽栖地，山庭暗女萝。涧渍长低筱，池开半卷荷。野花朝暝落，盘根岁月多。停樽无赏慰，狎鸟自经过。"
"姬人怨","南北朝","江总","天寒海水惯相知，空床明月不相宜。庭中芳桂憔悴叶，井上疏桐零落枝。寒灯作花羞夜短，霜雁多情恒结伴。非为陇水望秦川，直置思君肠自断。"
"姬人怨服散篇","南北朝","江总","薄命夫婿好神仙，逆愁高飞向紫烟。金丹欲成犹百鍊，玉酒新熟几千年。妾家邯郸好轻薄，特忿仙童一丸药。自悲行处绿苔生，何悟啼多红粉落。莫轻小妇狎春风，罗袜也得步河宫。云车欲驾应相待，羽衣未去幸须同。不学箫史还楼上，会逐姮娥戏月中。"
"宴乐修堂应令诗","南北朝","江总","肃城通甲观，承华启画堂。北宫降恩赏，西园度羽觞。殊私奉玉裕，终宴在金房。庭晖连树彩，檐影接云光。仙如伊水驾，乐似洞庭张。弹丝命琴瑟，吹竹动笙簧。庸疏滥应阮，衰朽恧连章。"
"梅花落二首 其二","南北朝","江总","胡地少春来，三年惊落梅。偏疑粉蝶散，乍似雪花开。可怜香气歇，可惜风相摧。金铙且莫韵，玉笛幸徘徊。"
"梅花落","南北朝","江总","腊月正月早惊春，众花未发梅花新。可怜芬芳临玉台，朝攀晚折还复开。长安少年多轻薄，两两共唱梅花落。满酌金卮催玉柱，落梅树下宜歌舞。金谷万株连绮甍，梅花密处藏娇莺。桃李佳人欲相照，摘叶牵花来并笑。杨柳条青楼上轻，梅花色白雪中明。横笛短箫凄复切，谁知柏梁声不绝。"
"梅花落二首 其一","南北朝","江总","缥色动风香，罗生枝已长。妖姬坠马髻，未插江南珰。转袖花纷落，春衣共有芳。羞作秋胡妇，独采城南桑。"
"营涅槃忏还涂作诗并序","南北朝","江总","可否同一贯，生死亦一条。况期灭尽者，岂是俗中要。人道离群怆，冥期出世遥。留连入涧曲，宿昔陟岩椒。石溜冰便断，松霜日自销。向崖云叆叇，出谷雾飘飖。勿言无大隐，归来即市朝。"
"游摄山栖霞寺诗并序","南北朝","江总","霢霂时雨霁，清和孟夏肇。栖宿绿野中，登顿丹霞杪。敬仰高人德，抗志尘物表。三空豁已悟，万有一何小。始从情所寄，冥期谅不少。荷衣步林泉，麦气凉昏晓。乘风面泠泠，候月临皎皎。烟崖憩古石，云路排征鸟。披径怜森沈，攀条惜杳袅。平生忘是非，朽谢岂矜矫。五净自此涉，六尘庶无扰。"
"答王筠早朝守建阳门开诗","南北朝","江总","金兔犹悬魄，铜龙欲启扉。三条息行火，百雉照初晖。御沟槐影出，仙掌露光晞。"
"紫骝马","南北朝","江总","春草正萋萋，荡妇出空闺。识是东方骑，犹带北风嘶。扬鞭向柳市，细蹀上金堤。愿君怜织素，残妆尚有啼。"
"赋咏得琴诗","南北朝","江总","可怜峄阳木，雕为绿绮琴。田文垂睫泪，卓女弄弦心。戏鹤闻应舞，游鱼听不沈。楚妃幸勿叹，此异丘中吟。"
"赋得一日成三赋应令诗","南北朝","江总","副君睿赏遒，清夜北园游。下笔成三赋，传觞对九秋。飞文绮翰采，落纸波涛流。树密寒蝉响，檐暗雀声愁。绿溆明层殿，青山照近楼。此时盛礼物，顾省良若抽。"
"赋得三五明月满","南北朝","江总","三五兔辉成，浮阴冷复轻。只轮非战反，团扇少歌声。云前来往色，水上动摇明。况复高楼照，何嗟揽不盈。"
"赋得汎汎水中凫诗","南北朝","江总","归凫沸卉同，乱下芳塘中。出没时衔藻，飞鸣忽飏风。浮深或不息，戏广若乘空。春鹦徒有赋，还笑在金笼。"
"赋得空闺怨诗","南北朝","江总","荡妻怨独守，卢姬伤独居。瑟上调弦落，机中织素馀。自羞泪无燥，翻觉梦成虚。复嗟长信阁，寂寂往来疏。"
"赋得谒帝承明庐诗","南北朝","江总","雾开仁寿殿，云绕承明庐。轮停绀幰引，马度红尘馀。香貂拜黻衮，花绶拂玄除。谒帝升清汉，何殊入紫虚。"
"赋得携手上河梁应诏诗","南北朝","江总","早秋天气凉，分手关山长。云愁数处黑，木落几枝黄。鸟归犹识路，流去不知乡。秦川心断绝，何悟是河梁。"
"遇长安使寄裴尚书诗","南北朝","江总","传闻合浦叶，远向洛阳飞。北风尚嘶马，南冠独不归。去云目徒送，离琴手自挥。秋蓬失处所，春草屡芳菲。太息关山月，风尘客子衣。"
"释奠诗应令八章","南北朝","江总","敬逊三德，厥修六艺。师圣发矇，尊儒启滞。若括资羽，如金待砺。雅道聿兴，教学无替。希代明王，应期圣主。裁成品物，奄有区宇。篇籍芬场，诗书照府。笼樊七十，驱驭三五。于赫上嗣，毓德元良。崇贤既辟，驰道飞芳。仪刑震象，问望离方。夏戈秋籥，日就月将。肆礼虞庠，弘风阙里。降心下问，劳谦让齿。五方耸听，百辟倾耳。济济耆生，莘莘胄子。閒歌有节，合舞惟恭。阶陈樽篚，庭列笙镛。誉宣四学，业阐三雍。森沉灵宇，依稀神纵。奠馀币久，辰良景暮。黍稷非馨，蘋蘩式昨。崇敬台保，昭彰审谕。翠盖移阴，斑轮徐渡。年灰迭起，星琯环周。春凋树色，日藻川流。雪花迟舞，云叶双抽。雾开金堨，冰销石沟。肃仰鸿化，恭闻盛典。人握悬藜，家藏瑚琏。顾惟朽谢，暮识肤浅。恩谬爵浮，心惭貌㥏。"
"摄山栖霞寺山房夜坐简徐祭酒周尚书并同游群彦诗","南北朝","江总","澡身事珠戒，非是学金丹。月磴时横枕，云崖宿解鞍。梵宇调心易，禅庭数息难。石涧水流静，山窗叶去寒。君思北阙驾，我惜东都冠。翻愁夜钟尽，同志不盘桓。"
"摄官梁小庙诗","南北朝","江总","畴昔游依所，今日荐樱时。宪章诚有革，岁月遂难思。故人独之子，官联更在玆。虚檐静暮雀，洞户映光丝。平生复能几，语事必伤悲。"
"新入姬人应令诗","南北朝","江总","洛浦流风漾淇水，秦楼初日度阳台。玉轶轻轮五香散，金灯夜火百花开。非是妖姬渡江日，定言神女隔河来。来时向月别姮娥，别时清吹悲箫史。数钱拾翠争佳丽，拂红点黛何相似。本持纤腰惑楚宫，暂回舞袖惊吴市。新人羽帐挂流苏，故人网户织蜘蛛。梅花柳色春难遍，情来春去在须臾。不用庭中赋绿草，但愿思著弄明珠。"
"置酒高殿上","南北朝","江总","三清传旨酒，柏梁奉欢宴。霜云动玉叶，冻水疏金箭。羽籥响钟石，流泉灌金殿。盛时不再得，光景驰如电。"
"雉子斑","南北朝","江总","麦垄新秋来，泽雉屡徘徊。依花似协妒，拂草乍惊媒。三春桃照李，二月柳争梅。暂住如皋路，当令巧笑开。"
"箫史曲","南北朝","江总","弄玉秦家女，箫史仙处童。来时兔月满，去后凤楼空。密笑开还敛，浮声咽更通。相期红粉色，飞向紫烟中。"
"静卧栖霞寺房望徐祭酒诗","南北朝","江总","绝俗俗无侣，修心心自斋。连崖夕气合，虚宇宿云霾。卧藤新接户，欹石久成阶。树声非有意，禽戏似忘怀。故人市朝狎，心期林壑乖。唯怜对芳杜，可以为吾侪。"
"骢马驱","南北朝","江总","长城兵气寒，饮马讵为难。暂解青丝辔，行歇镂衢鞍。白登围转急，黄河冻不乾。万里朝飞电，论功易走丸。"
"横吹曲","南北朝","江总","箫声凤台曲，洞吹龙钟管。镗鎝渔阳掺，怨抑胡笳断。"
"燕燕于飞","南北朝","江总","二月春晖晖，双燕理毛衣。衔花弄藿蘼，拂叶隐芳菲。或在堂间戏，多从幕上飞。若作仙人履，终向日南归。"
"衡州九日诗","南北朝","江总","秋日正凄凄，茅茨复萧瑟。姬人荐初酝，幼子问残疾。园菊抱黄华，庭榴剖珠实。聊以著书情，暂遣他乡日。"
"赠洗马袁朗别诗","南北朝","江总","贾谊登朝日，终军对奏年。校文升广内，抚剑入崇贤。奇才殊艳逸，将别更留连。驱车命铙管，拱坐面林泉。池寒稍下雁，木落久无蝉。露浸山扉月，霜开石路烟。高谈无与慰，迟尔报华篇。"
"赠贺左丞萧舍人诗","南北朝","江总","輶轩通八表，旌节骛三秦。听歌酬敏对，继好伫行人。贺生思沈郁，萧弟学纷纶。共有笔端誉，皆为席上珍。离群徒悄悄，征旅日駪駪。黄河分太史，一曲悲千里。海内平生亲，中朝流寓士。痛哉悯梁祚，于焉三十祀。钟仪絷不归，盛宪非何已。陇头心断绝，尔为参生死。回首望长安，犹如蜀道难。函关分地轴，华岳接天坛。行旃方境逝，去棹舣江干。芦花霜外白，枫叶水前丹。翔鸥方怯冻，落雁不胜弹。辉辉盛王道，时务婴疲老。九流倦耳目，十年变怀抱。何以敦歧路，凄然缀辞藻。江南有桂枝，塞北无萱草。斗酒未为别，垂堂深自保。"
"闻侯方儿来寇","南北朝","慧侃","羊皮赎去士，马革敛还尸。天下方无事，孝廉非哭时。"
"听独杵捣衣","南北朝","慧侃","非是无人助，意欲自鸣砧。向月怜孤影，承风送迥音。疑捣双丝练，似奏一弦琴。令君闻独杵，知妾有专心。"
"杂曲歌辞 独不见","南北朝","王训","日晚宜春暮，风软上林朝。对酒近初节，开楼荡夜娇。石桥通小涧，竹路上青霄。持底谁见许，长愁成细腰。"
"新月","南北朝","刘缓","仙宫云箔卷，露出玉帘钩。清光无所赠，相忆凤皇楼。"
"立秋","南北朝","周弘让","兹晨戒流火，商飙早已惊。云天收夏色，木叶动秋声。"
"侍宴赋得起坐弹鸣琴诗","南北朝","江总","丝传园客意，曲奏楚妃情。罕有知音者，空劳流水声。"
"相和歌辞 昭君词","南北朝","陈昭","跨鞍今永诀，垂泪别亲宾。汉地行将远，胡关逐望新。交河拥塞路，陇首暗沙尘。唯有孤明月，犹能远送人。"
"行路难","南北朝","释宝月","君不见孤雁关外发，酸嘶度杨越。空城客子心肠断，幽闺思妇气欲绝。凝霜夜下拂罗衣，浮云中断开明月。夜夜遥遥徒相思，年年望望情不歇。取我匣中青铜镜，情人为我除白发。行路难，行路难。夜闻南城汉使度，使我流泪忆长安。"
"短歌二首 其一","南北朝","徐谦","穷通皆是运，荣辱岂关身。不愿门前客，看时逢故人。"
"短歌二首 其二","南北朝","徐谦","意气青云里，爽朗烟霞外。不羡一囊钱，唯重心襟会。"
"同沈恭子游虎丘寺有作","南北朝","清远道士","我本长殷周，遭罹历秦汉。四渎与五岳，名山尽幽窜。及此寰区中，始有近峰玩。近峰何郁郁，平湖渺瀰漫。吟俯川之阴，步上山之岸。山川共澄澈，光彩交凌乱。白云蓊欲归，青松忽消半。客去川岛静，人来山鸟散。谷深中见日，崖幽晓非旦。闻子盛游遨，风流足词翰。嘉兹好松石，一言常累叹。忽谓余鬼神，忻君共幽赞。"
"长相思二首杂言 其二","南北朝","江总","长相思，久别离。春风送燕入檐窥，暗开脂粉弄花枝。红楼千愁色，玉箸两行垂。心心不相照，望望何由知。"
"赠李駼","南北朝","江总","上林开宴留连。"
"游罗浮山诗","南北朝","王叔之","庵霭灵岳，开景神封。绵界盘趾，中天举峰。孤楼侧挺，层岫回重。风云秀体，卉木媚容。"
"啄木诗","南北朝","袁淑","南山有鸟，自名啄木。饥则啄木，暮则巢宿。无干于人，唯志所欲。性清者荣，性浊者辱。"
"齐白纻辞","南北朝","王俭","阳春白日风花香。趋步明月舞瑶裳。声发金石媚笙簧。罗袿徐转红袖扬。清歌流响绕凤梁。如矜若思凝且翔。转盻流精艳辉光。将流将引雁双行。欢来何晚意何长。明君驭世永歌昌。"
"薤露行","南北朝","张骏","在晋之二世，皇道昧不明。主暗无良臣，艰乱起朝庭。七柄失其所，权纲丧典刑。愚猾窥神器，牝鸡又晨鸣。哲妇逞幽虐，宗祀一朝倾。储君缢新昌，帝执金墉城。祸衅萌宫掖，胡马动北坰。三方风尘起，猃狁窃上京。义士扼素腕，感慨怀愤盈。誓心荡众狄，积诚彻昊灵。"
"春游诗","南北朝","张骏","勾芒御春正，衡纪运玉琼。明庶起祥春，和气翕来征。庆云荫八极，甘寸润四坰。昊天降灵泽，朝日耀华精。嘉苗布原野，百卉敷时荣。鸠鹊与鹂黄，间关相和鸣。菉萍覆灵沼，香花扬芳馨。春游诚可乐，感此曰日倾。休否有终极，落叶思本茎。临川悲游者，节变动中情。"
"拟古诗","南北朝","王叔之","客从北方来，言欲到交趾。远行无他货，惟有凤皇子。百金我不欲，千金难为市。谁知岩穴中，箫笙终夜起。"
"子夜歌二首 其一","南北朝","萧衍","恃爱如欲进，含羞未肯前。朱口发艳歌，玉指弄娇弦。"
"劳歌二首 其一","南北朝","伍辑之","幼童轻岁月，谓言可久长。一朝见零悴，叹息向秋霜。迍邅已穷极，疢痾复不康。每恐先朝露，不见白日光。庶及盛年时，暂遂情所望。吉辰既乖越，来期眇未央。促促岁月尽，穷年空悲伤。"
"劳歌二首 其二","南北朝","伍辑之","女萝依附松，终已冠高枝。浮萍生托水，至死不枯萎。伤哉抱关士，独无松与期。月色似冬草，居身苦且危。幽生重泉下，穷年冰与澌。多谢负郭生，无所事六奇。劳为社下宰，时无魏无知。"
"春芳诗","南北朝","伍辑之","桃柳发葇荣，丹绿粲郊邑。"
"赴中书郎诗","南北朝","卞伯玉","大方信苞容，优渥遂不已。跃鳞龙凤池，挥翰紫宸里。"
"九日从宋公戏马台集送孔令诗","南北朝","谢瞻","风至授寒服，霜降休百工。繁林收阳彩，密苑解华丛。巢幕无留燕，遵渚有归鸿。轻霞冠秋日，迅商薄清穹。圣心眷嘉节，扬銮戾行宫。四筵沾芳醴，中堂起丝桐。扶光迫西汜，欢馀宴有穷。逝矣将归客，养素克有终。临流怨莫从，欢心叹飞蓬。"
"答康乐秋霁诗","南北朝","谢瞻","夕霁风气凉，闲房有馀清。开轩灭华烛，月露皓已盈。独夜无物役，寝者亦云宁。忽获愁霖唱，怀劳奏所诚。叹彼行旅艰，深兹眷言情。伊余虽寡慰，殷忧暂为轻。牵率酬嘉藻，长揖愧吾生。"
"于安城答灵运诗 其一","南北朝","谢瞻","条繁林弥蔚，波清源愈浚。华宗诞吾秀，之子绍前胤。绸缪结风徽，烟煴吐芳讯。鸿渐随事变，云台与年峻。"
"于安城答灵运诗 其二","南北朝","谢瞻","华萼相光饰，嘤鸣悦同响。亲亲子敦余，贤贤五尔赏。比景后鲜辉，方年一日长。萎叶爱荣条，涸流好河广。"
"于安城答灵运诗 其三","南北朝","谢瞻","徇业谢成操，复礼愧贫乐。幸会果代耕，符守江南曲。履运伤荏苒，遵途欢缅邈。布怀存所钦，我劳一何笃。"
"于安城答灵运诗 其四","南北朝","谢瞻","肇允虽同规，翻飞各异概。迢递封畿外，窈窕承明内。寻途之既暌，即理理已对。丝路有恒悲，矧乃在吾爱。"
"于安城答灵运诗 其五","南北朝","谢瞻","跬行安步武，铩翮周数仞。岂不识高远，违方往有吝。岁寒霜雪严，过半路愈峻。量己畏友朋，勇退不敢进。行矣励令猷，写诚酬来讯。"
"王抚军庾西阳集别时为豫章太守庾被徵还东诗","南北朝","谢瞻","祗召旋北京，守官反南服。方舟析旧知，对筵旷明牧。举觞矜饮饯，指途念出宿。来晨无定端，别晷有成速。颓阳照通津，夕阴暧平陆。榜人理行舻，輶轩命归仆。分手东城闉，发棹西江隩。离会虽相杂，逝川岂往复。谁谓情可书，尽言非尺牍。"
"经张子房庙诗","南北朝","谢瞻","王风哀以思，周道荡无章。卜洛易隆替，兴乱罔不亡。力政吞九鼎，苛慝暴三殇。息肩缠民思，灵鉴集朱光。伊人感代工，聿来扶兴王。婉婉幕中画，辉辉天业昌。鸿门销薄蚀，垓下陨欃枪。爵仇建萧宰，定都护储皇。肇允契幽叟，翻飞指帝乡。惠心奋千祀，清埃播无疆。神武睦三正，裁成被八荒。明两烛河阴，庆霄薄汾阳。銮旌历颓寝，饰像荐嘉尝。圣心岂徒甄，惟德在无忘。逝者如可作，揆子慕周行。济注属车士，粲粲翰墨场。瞽夫违盛观，竦踊企一方。四达虽平直，蹇步愧无良。餐和忘微远，延首咏太康。"
"置酒高堂上","南北朝","孔欣","置酒宴友生，高会临疏棂。芳俎列嘉肴，山罍满春青。广乐充堂宇，丝竹横两楹。邯郸有名倡，承间奏新声。八音何寥亮，四座同欢情。举觞发湛露，衔杯咏鹿鸣。觞谣可相娱，扬解意何荣。顾欢来义士，畅哉矫天诚。朝日不夕盛，川流常宵征。生犹悬水溜，死若波澜停。当年贵得意，何能竞虚名。"
"相逢狭路间","南北朝","孔欣","相逢狭路间，道狭正踟蹰。如何不群士，行吟戏路衢。辍步相与言，君行欲焉如。淳朴久已凋，荣利迭相驱。流落尚风波，人情我迁渝。势集堂必满，运去庭亦虚。竞趋尝不暇，谁肯眷桑枢。无为肆独往，只将困沦胥。未若及初九，携手归田庐。躬耕东山畔，乐道咏玄书。狭路安足游，方外可寄娱。"
"猛虎行","南北朝","孔欣","饥不食邪蒿莱。倦不息无终里。邪蒿乖素尚。无终丧若始。"
"祠太庙","南北朝","孔欣","束带从王事，结缨奉清祀。肃肃禁闱内，翳然绝尘轨。峨峨高堂上，层构郁云起。明发修荐享，矜悚不遑止。罄折阶廊间，栖栖常靡已。"
"元嘉七年以滑台战守弥时遂至陷没乃作诗","南北朝","刘义隆","逆虏乱疆场，边将婴寇仇。坚城效贞节，攻战无暂休。覆沈不可食，离机难复收。势谢归途单，于焉见幽囚。烈烈制邑守，舍命蹈前修。忠臣表年暮，贞柯见严秋。楚庄投袂起，终然报强仇。去病辞高馆，卒获舒国忧。戎事谅未殄，民患焉得瘳。抚剑怀感激，志气若云浮。愿想凌扶摇，弭旆拂中州。爪牙申威灵，帷幄骋良筹。华裔混殊风，率土浃王猷。惆怅惧迁逝，北顾涕交流。"
"北伐诗","南北朝","刘义隆","季父鉴祸先，辛生识机始。崇替非无徵，兴废要有以。自昔沦中畿，倏焉盈百祀。不睹南云阴，但见胡尘起。乱极治方形，涂泰由积否。方欲涤遗氛，矧乃秽边鄙。眷言悼斯民，纳隍良在己。逝将振宏罗，一麾同文轨。时乎岂再来，河清难久俟。骀驷安局步，骐骥志千里。梁傅畜义心，伊相抱深耻。赏契将谁寄，要之二三子。无令齐晋朝，取愧邹鲁士。"
"登景阳楼诗","南北朝","刘义隆","崇堂临万雉，层楼跨九成。瑶轩笼翠幌，组幕翳云屏。阶上晓露洁，林下夕风清。蔓藻嬛绿叶，芳兰媚紫茎。极望周天险，留察浃神京。交渠纷绮错，列植发华英。士女眩街里，轩冕曜都城。万轸杨金镳，千轴树兰旌。"
"登半石山诗","南北朝","宗炳","清晨陟阻崖，气志洞萧洒。嶰谷崩地幽，穷石凌天委。长松列竦肃，万树巉岩诡。上施神农萝，下凝尧时髓。"
"登白鸟山诗","南北朝","宗炳","我徂白鸟山，因名感昔拟。仰升数百仞，俯览眇千里。杲杲群木分，岌岌众峦起。"
"棹歌行","南北朝","孔宁子","君子乐和节，品物待阳时。上位降繁祉，元已命水嬉。仓武戒桥梁，旄人树羽旗。高樯抗飞帆，羽盖翳华枝。佽飞激逸响，娟娥吐清辞。溯洄缅无分，欣流怆有思。仰瞻翳云缴，俯引沈泉丝。委羽漫通渚，鲜染中填坻。鹢鸟感江使，扬波骇冯夷。夕影虽已西，□□终无期。"
"前缓声歌","南北朝","孔宁子","供帐设玄宫，众仙胥□亚。照照二仪旷，雍容风云暇。北伐太行鼓，南整九疑驾。笙歌兴洛川，鸣箫起秦榭。钧天异三代，广乐非韶夏。满堂皆人灵，列筵必羽化。乌可循日留，兔自延月夜。弱水时一濯，扶桑聊暂舍。兆旬言履端，千龄□八蜡。"
"从武帝平闽中诗","南北朝","傅亮","鞠旅扬城，大搜徐方。旅旌首路，元戎启行。弭楫洪河，总辔崇芒。"
"从征诗","南北朝","傅亮","息徒西楚，伫楫旧乡。止犹岳立，动则云翔。烈烈群师，星言启行。泛舟掩河，秣马登芒。"
"奉迎大驾道路赋诗","南北朝","傅亮","夙棹发皇邑，有人祖我舟。饯离不以币，赠言重琳球。知止道攸贵，怀禄义所尤。四牡倦长路，君辔可以收。张邴结晨轨，疏董顿夕辀。东隅诚已谢，西景逝不留。性命安可图，怀此作前修。敷衽铭笃诲，引带佩嘉谋。迷宠非予志，厚德良未酬。抚躬愧疲朽，三省惭爵浮。重明照蓬艾，万品同率由。忠诰岂假知，式微发直讴。"
"冬至","南北朝","傅亮","星昴殷仲冬，短晷穷南陆。柔荔迎时萋，芳芸应节馥。"
"彭城会诗","南北朝","谢晦","先荡临淄秽，却清河洛尘。华阳有逸骥，桃林无伏轮。"
"悲人道","南北朝","谢晦","悲人道兮悲人道之实难。哀人道之多险。伤人道之寡安。懿华宗之冠胄。固清流而远源。树文德于庭户。立操学于衡门。应积善之馀祐。当履福之所延。何小子之凶放。实招祸而作愆。值革变之大运。遭一顾于圣皇。参谋猷于创物。赞帝制于宏纲。出治戎于禁卫。入关言于帷房。分河山之圭组。继文武之龟章。禀顾命于西殿。受遗寄于御床。伊懦劣其无节。实怀此而不忘。荷隆遇于先主。欲报之于后王。忧托付之无效。惧愧言于存亡。谓继体其嗣业。能增辉于前光。居遏密之未几。越礼度而湎荒。普天壤而殒气。必社稷之沦丧。矧吾侪之体国。实启处而匪遑。藉亿兆之一志。固昏极而明彰。谅主尊而民晏。信卜祚之无疆。国既危而重构。家已衰而载昌。获扶颠而休否。冀世道之方康。朝褒功以疏爵。只命服于西蕃。奏箫管之嘈囋。拥朱旄之赫煌。临八方以作镇。响文武之桓桓。厉薄弱以为政。实忘食于日旰。岂申甫之敢慕。庶惟宋之屏翰。甫逾历其三稔。实周回其未再。岂有虑于内□。□□□其云裁。痛夹辅之二宰。并加辟而靡贷。哀弱息之从祸。悲发中而心痗。伊荆汉之良彦。逮文武之子民。见忠贞而弗亮。睹理屈而莫申。皆义概而同愤。咸荷戈而竞臻。浮舳舻之奕奕。陈车骑之辚辚。观人和与师整。谓兹兵其谁陈。庶亡魂之雪怨。反泾渭于彝化。齐轻舟于江曲。殄锐敌其皆湮。勒陆徒于白水。寇无反于只轮。气扔捷而益壮。威既肃而弥振。嗟时哉之不与。迕风雨以逾旬。我谋战而不克。彼继奔其蹑尘。乏智勇之奇正。忽孟明而是遵。苟成败其有数。岂怨天而尤人。恨矢石之未竭。遂摧师而覆陈。诚得丧之所遭。固当之其无吝。痛而怀之弱子。横遭罹之殃衅。智未穷而事倾。力未极而莫振。誓同尽于锋镝。我怯劣而愆信。悯弟侄之何辜。实五咎之所婴。谓九夷之可处。思致免以全生。嗟性命之难遂。乃窘绁于边亭。亦何忤于天地。备艰危而是丁。我闻之于昔诰。功弥高而身䠞。霍芒刺而幸免。卒倾宗而灭族。周叹贵于岳吏。终下审而靡鞠。虽明德之大贤。亦不免于残戮。怀今惮而忍人。忘向惠而莫复。绩无赏而震主。将何方以自牧。非砏石之图照。孰违祸以取福。箸殷鉴认自古。岂独叹于季叔。能安亲而扬名。谅见称于先哲。保归全而终孝。伤在余而皆缺。辱历世之平素。忽盛满而倾灭。惟烝尝与洒埽。痛一朝而永绝。问其谁而为之。实孤人之险戾。罪有逾于丘山。虽百死其何雪。羁角偃兮衡闾。亲朋交兮平义。虽履尚兮不一。隆分好兮情寄。俱惮耕兮从禄。睹世道兮艰诐。规志局兮功名。每谓之兮为易。今定谥兮阖棺。惭明智兮昔议。虽待尽兮为耻。嗟原颜兮靡寘。长揖兮数子。谢尔兮明智。百龄兮浮促。终焉兮斟克。卧尽兮斧斤。理命兮同得。世安彼兮非此。岂晓分兮辨惑。御庄生之达言。请承风以为则。"
"连句诗","南北朝","谢晦","功遂侔昔人，保退无智力。既涉太行险，斯路信难陟。"
"连句诗","南北朝","谢世基","伟哉横海鲸，壮矣垂天翼。一旦失风水，翻为蝼蚁食。"
"行经张子房庙诗","南北朝","郑鲜之","七雄裂周纽，道尽鼎亦沦。长风晦昆溟，潜龙动泗滨。紫烟翼丹虬，灵媪悲素鳞。"
"经汉高庙诗","南北朝","范泰","啸吒英豪萃，指挥五岳分。乘彼道消势，遂廓宇宙氛。重瞳岂不伟，奋臂腾群雄。壮力拔高山，猛气烈迅风。恃勇终必挠，道胜业自隆。"
"鸾鸟诗","南北朝","范泰","神鸾栖高梧，爰翔霄汉际。轩翼飏轻风，清响中天厉。外患难预谋，高罗掩逸势。明镜悬高堂，顾影悲同契。一激九霄音，响流形已毙。"
"九月九日诗","南北朝","范泰","劲风肃林阿，鸣雁惊时候。篱菊熙寒丛，竹枝不改茂。"
"诗","南北朝","范泰","枉生竟何豫，未云倏已老。华发飘悴容，若虑栖怀抱。畴昔少年时，皆以归大造。"
"咏雪诗","南北朝","范泰","王山亘野，琼林分道。"
"赠袁湛谢混诗","南北朝","范泰","亦有后出隽，离群颇骞翥。"
"北亭与吏民别诗","南北朝","谢灵运","刀笔愧张杜，弃繻惭终军。贵史寄子长，爱赋托子云。昔值休明初，以此预人群。常呼城旁道，更歌忧逸民。犹抱见素朴，兼勉拥来勤。定自征伐檀，亦已验惟尘。晚末牵馀荣，憩泊瓯海滨。时易速还周，德乏勤济振。眷言徒矜伤，靡术谢经纶。矧乃卧沈疴，针石苦微身。行久怀邱窟，景昃感秋旻。旻秋有归棹，昃景无淹津。前期眇已往，后会邈无因。贫者缺所赠，风寒护尔身。"
"山家诗","南北朝","谢灵运","中为天地物，今为鄙夫有。"
"初至都诗","南北朝","谢灵运","卧病云高心，爱闲宜静处。寝憩托林石，巢穴顺寒暑。"
"入东道路诗","南北朝","谢灵运","整驾辞金门，命旅惟诘朝。怀居顾归云，指途溯行飙。属值清明节，荣华感和韶。陵隰繁绿杞，墟囿粲红桃。鷕鷕翚方雊，纤纤麦垂苗。隐轸邑里密，缅邈江海辽。满目皆古事，心赏贵所高。鲁连谢千金，延州权去朝。行路既经见，愿言寄吟谣。"
"酬从弟惠连诗 其二","南北朝","谢灵运","心胸既云披，意得咸在斯。凌涧寻我室，散帙问所知。夕虑晓月流，朝忌曛日驰。悟对无厌歇，聚散成分离。"
"酬从弟惠连诗 其三","南北朝","谢灵运","分离别西川，回景归东山。别时悲已甚，别后情更延。倾想迟嘉音，果枉济江篇。辛勤风波事，款曲洲渚言。"
"酬从弟惠连诗 其四","南北朝","谢灵运","洲渚既淹时，风波子行迟。务协华京想，讵存空谷期。犹复惠来章，只足搅余思。傥若果归言，共陶暮春时。"
"酬从弟惠连诗 其五","南北朝","谢灵运","暮春虽未交，仲春善游遨。山桃发红萼，野蕨渐紫苞。嘤鸣已悦豫，幽居犹郁陶。梦寐伫归舟，释我吝与劳。"
"登临海峤初发疆中作与从弟惠连可见羊何共和之诗 其二","南北朝","谢灵运","隐汀绝望舟，骛棹逐惊流。欲抑一生欢，并奔千里游。日落当栖薄，系缆临江楼。岂惟夕情敛，忆尔共淹留。"
"登临海峤初发疆中作与从弟惠连可见羊何共和之诗 其三","南北朝","谢灵运","淹留昔时欢，复增今日叹。兹情已分虑，况乃协悲端。秋泉鸣北涧，哀猿响南峦。戚戚新别心，凄凄久念攒。"
"登临海峤初发疆中作与从弟惠连可见羊何共和之诗 其四","南北朝","谢灵运","攒念攻别心，旦发清溪阴。暝投剡中宿，明登天姥岑。高高入云霓，还期那可寻。傥遇浮丘公，长绝子徽音。"
"答谢惠连诗","南北朝","谢灵运","怀人行千里，我劳盈十旬。别时花灼灼，别后叶蓁蓁。"
"夜发石关亭诗","南北朝","谢灵运","随山逾千里，浮溪将十夕。鸟归息舟楫，星阑命行役。亭亭晓月映，泠泠朝露滴。"
"发归濑三瀑布望两溪诗","南北朝","谢灵运","我行乘日垂，放舟候月圆。沫江免风涛，涉清弄漪涟。积石竦两溪，飞泉倒三山。亦既穷登陟，荒蔼横目前。窥岩不睹景，披林岂见天。阳鸟尚倾翰，幽篁未为邅。退寻平常时，安知巢穴难。风雨非攸吝，拥志谁与宣。倘有同枝条，此日即千年。"
"初往新安至桐庐口诗","南北朝","谢灵运","絺绤虽凄其，授衣尚未至。感节良已深，怀古亦云思。不有千里棹，孰申百代意。远协尚子心，遥得许生计。既及泠风善，又即秋水驶。江山共开旷，云日相照媚。景夕群物清，对玩咸可憙。"
"初入南城诗","南北朝","谢灵运","弄波不辍手，玩景岂停目。虽未登云峰，且以欢水宿。"
"登孤山诗","南北朝","谢灵运","迥旷沙道开，威纡山径折。波□青密林，□映丹穴壁。"
"入竦溪诗","南北朝","谢灵运","平明发风穴，投宿憩雪巘。初时当薄木，迄今草已搴。"
"送雷次宗诗","南北朝","谢灵运","符瑞守边楚，感念凄城壕。志苦离念结，情伤日月慆。"
"诗","南北朝","谢灵运","照涧疑阳水，潜穴□阴□。虽知视听外，用心不可无。"
"七夕咏牛女诗","南北朝","谢灵运","火逝首秋节，新明弦月夕。月弦光照户，秋首风入隙。凌峰步曾崖，凭云肆遥脉。徙倚西北庭，竦踊东南觌。纨绮无报章，河汉有骏轭。"
"岁暮诗","南北朝","谢灵运","殷忧不能寐，苦此夜难颓。明月照积雪，朔风劲且哀。运往无淹物，年逝觉易催。"
"作离合诗","南北朝","谢灵运","古人怨信次，十日眇未央。加我怀缱绻，口脉情亦伤。剧哉归游客，处子忽相忘。"
"诗","南北朝","谢灵运","韩亡子房奋，秦帝鲁连耻。本自江海人，忠义感君子。"
"临终诗","南北朝","谢灵运","龚胜无馀生，季业有终尽。嵇公理既迫，霍生命亦殒。凄凄后霜柏，纳纳冲风菌。邂逅竟几时，修短非所悯。恨我君子志，不获岩下泯。送心正觉前，斯痛久已忍。唯愿乘来生，怨亲同心朕。"
"衡山诗","南北朝","谢灵运","岩下一老翁，四五年少者。衡山采药人，路迷粮亦绝。遇息岩下坐，正见相对说。一老四五少，仙隐不可别。其书非世教，其人必贤哲。"
"诗","南北朝","谢灵运","朝发悲猿，暮宿落石。"
"赠潘综吴逵举孝廉诗","南北朝","王韶之","东宝惟金，南木有乔。发辉曾崖，竦干重霄。美哉兹土，世载英髦。育翮幽林，养音九皋。唐后明扬，汉宗蒲轮。我皇降鉴，思乐怀人。群臣竞荐，旧章惟新。余亦奚贡，曰义与仁。仁义伊在，惟吴惟潘。心积纯孝，事著艰难。投死如归，淑问若兰。吴实履仁，心力偕单。固此苦节，易彼岁寒。霜寻虽厚，松柏丸丸。人亦有言，无善不彰。二子徽猷，弥久弥芳。拔丛出类，景行朝阳。谁谓道遐，弘之则光。咨尔庶士，无然怠荒。江革奉挚，庆禄是荷。姜诗入贡，汉朝咨嗟。勖哉行人，敬尔休嘉。俾是下国，炤辉京华。伊余朽骀，窃服惧盗。无能礼乐，岂暇声教。顺彼康夷，懿德是好。聊缀所怀，以赠二孝。"
"咏雪离合诗","南北朝","王韶之","霰先集兮雪乃零，散辉素兮被檐庭。曲室寒兮朔风厉，州陆涸兮群籁鸣。"
"杂诗二首 其一","南北朝","王微","桑妾独何怀，倾筐未盈把。自言悲苦多，排却不肯舍。妾悲叵陈诉，填忧不销冶。寒雁归所从，半途失凭假。壮情抃驱驰，猛气捍朝社。常怀云汉渐，常欲复周雅。重名好铭勒，轻躯愿图写。万里渡沙漠，悬师蹈朔野。传闻兵失利，不见来归者。奚处埋旌麾，何处丧车马。拊心悼巷人，零泪覆面下。徒谓久别离，不见长孤寡。寂寂掩高门，寥寥空广厦。待君竟不归，收颜今就槚。"
"杂诗二首 其二","南北朝","王微","思妇临高台，长想凭华轩。弄弦不成曲，哀歌送苦言。箕帚留江介，良人处雁门。讵忆无衣苦，但知狐白温。日暗牛羊下，野雀满空园。孟冬寒风起，东壁正中昏。朱火独照人，抱景自愁怨。谁知心思乱，所思不可论。"
"四气诗","南北朝","王微","蘅若首春华，梧楸当夏翳。鸣笙起秋风，置酒飞冬雪。"
"咏愁诗","南北朝","王微","自予抱羁思，眇与日月长。载离非宋远，谁谓河难航。忧随积霖密，慨因朗旭彰。负之苦不胜，即之竟无方。如彼引鲲鱼，待尽守空梁。天地岂私贫，运至岂固当。既悟非形兆，兹数讵可攘。"
"七襄怨诗","南北朝","王微","藻帐越星波，玉饰渡云川。"
"嘲府僚诗","南北朝","何长瑜","陆展染鬓发，欲以媚侧室。青青不解久，星星行复出。"
"离合诗","南北朝","何长瑜","宜然悦今会，且怨明晨别。肴蔌不能甘，有难不可雪。"
"临川亭诗","南北朝","荀雍","目极依春路，披褐怀良辰。明发戒徒御，临流饯归人。"
"乌夜啼","南北朝","刘义庆","笼窗一不开。乌夜啼。夜啼望郎来。"
"游鼍湖诗","南北朝","刘义庆","暄景转谐淑，草木目滋长。梅花覆树白，桃杏发荣光。"
"乐游应诏诗","南北朝","范晔","崇盛归朝阙，虚寂在川岑。山梁协孔性，黄屋非尧心。轩驾时未肃，文囿降照临。流云起行盖，晨风引銮音。原薄信平蔚，台涧备曾深。兰池清夏气，修帐含秋阴。遵渚攀蒙密，随山上岖嵚。睇目有极览，游情无近寻。闻道虽已积，年力互颓侵。探已谢丹黻，感事怀长林。"
"临终诗","南北朝","范晔","祸福本无兆，性命归有极。必至定前期，谁能延一息。在生已可知，来缘?无识。好丑共一丘，何中异枉直。岂论江陵上，宁辨首山侧。虽无嵇生琴，庶同夏侯色。寄言生存子，此路行复即。"
"征虏亭饯王少傅","南北朝","范广渊","挂冠东门阎，归褐西唐足。结辙尘高衢，祖供悬长麓。韩卿辞辇路，疏傅知殆辱。素德烛光尘，玄轨芳前觉。"
"征虏亭祖王少傅","南北朝","孔法生","昔人鉴殆辱，解绂扬归舲。真感属神虑，高兴袭天情。"
"鼓吹铙歌十五首 其一 朱路篇","南北朝","何承天","朱路扬和鸾，翠盖耀金华。玄牡饰樊缨，流旌拂飞霞。雄戟辟旷途，班剑翼高车。三军且莫喧，听我奏铙歌。清鞞惊短箫，朗鼓节鸣笳。人心惟恺豫，兹音亮且和。轻风起红尘，渟澜发微波。逸韵腾天路，颓响结城阿。仁声被八表，威震振九遐。嗟嗟介胄士，勖哉念皇家。"
"鼓吹铙歌十五首 其二 思悲公篇","南北朝","何承天","思悲公。怀衮衣。东国何悲公西归。公西归。流二叔。幼主既悟偃禾复。偃禾复。圣志申。营都新邑从斯民。从斯民。德惟明。制礼作乐兴颂声。兴颂声。致嘉祥。鸣凤爰集万国康。万国康。犹弗已。握发吐餐下群士。惟我君。继伊周。亲睹盛世复何求。"
"鼓吹铙歌十五首 其三 雍离篇","南北朝","何承天","雍士多离民，荆民怀怨情。二凶不量德，构难称其兵。王人衔朝命，正辞纠不庭。上宰宣九伐，万里举长旌。楼船掩江濆，驷介飞重英。归德戒后夫，贾勇尚先鸣。逆徒既不济，愚智亦相倾。霜锋未及染，鄢郢忽已清。西川无潜鳞，北渚有奔鲸。凌威致天府，一战夷三城。江汉被美化，宇宙歌太平。惟我东郡民，曾是深推诚。"
"鼓吹铙歌十五首 其四 战城南篇","南北朝","何承天","战城南。冲黄尘。丹旌电烻鼓雷震。勍敌猛。戎马殷。横阵亘野若屯云。伏大顺。应三灵。义之所感士忘生。长剑击。繁弱鸣。飞镝炫晃乱奔星。虎骑跃。华眊旋。朱火延起腾飞烟。骁雄斩。高旗搴。长角浮叫响清天。夷群寇。殪逆徒。馀黎沾惠咏来苏。奏恺乐。归皇都。班爵献俘邦国娱。"
"鼓吹铙歌十五首 其五 巫山高篇","南北朝","何承天","巫山高。三峡峻。青壁千寻。深谷万仞。崇岩冠灵林冥冥。山禽夜响。晨猿相和鸣。洪波迅澓。载折载停。凄凄商旅之客。怀苦情。在昔阳九皇纲微。李氏窃命。宣武耀灵威。蠢尔逆纵。复践乱机。王旅薄伐。传首来至京师。古之为国。惟德是贵。力战而虐民。鲜不颠坠。矧乃叛戾。伊胡能遂。咨尔巴子无放肆。"
"鼓吹铙歌十五首 其六 上陵者篇","南北朝","何承天","上陵者。相追攀。被服纤丽振绮纨。携童幼。升崇峦。南望城阙郁盘桓。王公第。通衢端。高甍华屋列朱轩。临浚谷。掇秋兰。士女悠奕映隰原。指营丘。感牛山。爽鸠既没景君叹。嗟岁聿。逝不还。志气衰沮玄鬓斑。野莽宿。坟土干。顾此累累中心酸。生必死。亦何怨。取乐今日展情欢。"
"鼓吹铙歌十五首 其七 将进酒","南北朝","何承天","将进酒，庆三朝。备繁礼，荐嘉肴。荣枯换，霜雾交。缓春带，命朋僚。车等旗，马齐镳。怀温克，乐林濠。士失志，愠情劳。思旨酒，寄游遨。败德人，甘醇醪。耽长夜，或淫妖。兴屡舞，厉哇谣。形傞傞，声号呶。首既濡，赤亦荒。性命夭，国家亡。嗟后生，节酣觞。匪酒辜，孰为殃。"
"鼓吹铙歌十五首 其八 君马篇","南北朝","何承天","君马丽且闲，扬镳腾逸姿。骏足蹑流景，高步追轻飞。冉冉六辔柔，奕奕金华晖。轻霄翼羽盖，长风靡淑旗。愿为范氏驱，雍容步中畿。岂效诡遇子，驰骋趣危机。铅陵策良驷，造父为之悲。不怨吴坂峻，但恨伯乐稀。赦彼岐山盗，实济韩原师。奈何汉魏主，纵情营所私。疲民甘藜藿，厩马患盈肥。人畜贸厥养，苍生将焉归。"
"鼓吹铙歌十五首 其九 芳树篇","南北朝","何承天","芳树生北庭，丰隆正徘徊。翠颖陵冬秀，红葩迎春开。佳人闲幽室，惠心婉以谐。兰房掩绮幌，绿草被长阶。日夕游云际，归禽命同栖。皓月盈素景，凉风拂中闺。哀弦理虚堂，要妙清且凄。啸歌流激楚，伤此硕人怀。梁尘集丹帷，微飙扬罗袿。岂怨嘉时暮，徒惜良愿乖。"
"鼓吹铙歌十五首 其十 有所思篇","南北朝","何承天","有所思。思昔人。曾闵二子善养亲。和颜色。奉昏晨。至诚烝烝通明神。邹孟轲。为齐卿。称身受禄贪荣。道不用。夕阳拥楹。三徙既谇礼义明。飞鸟集。猛兽附。功成事毕乃更娶。哀我生。遘凶旻。幼罹荼毒备艰辛。慈颜绝。见无因。长怀永思托丘坟。"
"鼓吹铙歌十五首 其十一 雉子游原泽篇","南北朝","何承天","雉子游原泽，幼怀耿介心。饮啄虽勤苦，不愿栖园林。古有避世士，抗志青霄岑。浩然寄卜肆，挥棹通川阴。逍遥风尘外，散发抚鸣琴。卿相非的眄，何况于千金。功名岂不美，宠辱亦相寻。冰炭结六府，忧虞缠胸襟。当世须大度，量己不克任。三复泉流诫，自惊良已深。"
"鼓吹铙歌十五首 其十二 上邪篇","南北朝","何承天","上邪下难正，众枉不可矫。音和响必清，端影所以亡。汉宣隆中兴，魏祖宁三方。譬彼针与石，效疾而称良。行苇非不厚，悠悠何讵央。琴瑟时未调，改弦当更张。矧乃治天下，此要安可忘。"
"鼓吹铙歌十五首 其十三 临高台篇","南北朝","何承天","临高台。望天衢。飘然轻举陵太虚。携列子。超帝乡。云衣雨带乘风翔。肃龙驾。会瑶台。清晖浮景溢蓬莱。济西海。濯湖盘。伫立云岳结幽兰。驰迅风。游炎州。愿言桑梓思旧游。倾霄盖。靡电旌。降彼天途颓窈冥。辞仙族。归人群。怀忠抱义奉明君。任穷达。随所遭。何为远想令心劳。"
"鼓吹铙歌十五首 其十四 远期篇","南北朝","何承天","远期千里客，肃驾候良辰。近命城郭友，具尔惟懿亲。高门启双闱，长筵列嘉宾。中唐舞六佾，三厢罗乐人。箫管激悲音，羽毛扬华文。金石响高宇，弦歌动梁尘。修标多巧捷，丸剑亦入神。迁善自雅调，成化由清均。主人垂隆庆，群士乐亡身。愿我圣明君，迩期保万春。"
"鼓吹铙歌十五首 其十五 石流篇","南北朝","何承天","石上流水，湔湔其波。发源幽岫，永归长河。瞻彼逝者，负月其偕。子在川上，惟以增怀。嗟我殷忧，载劳寤寐。遘此百罹，有志不遂。行年倏忽，长勤是婴。永言没世，悼兹无成。幸遇开泰，沐浴嘉运。绥带安寝，亦又何愠。古之为仁，自求诸己。虚情遥慕，终于徒已。"
"雪诗","南北朝","何承嘉","飘飘乘虚，纷纶随风。"
"效曹子建白马篇","南北朝","袁淑","剑骑何翩翩，长安五陵间。秦地天下枢，八方凑才贤。荆魏多壮士，宛洛富少年。意气深自负，肯事郡邑权。藉藉关外来，车徒倾国廛。五侯竞书币，群公亟为言。义分明于霜，信行直如弦。交欢池阳下，留宴汾阴西。一朝许人诺，何能坐相捐。飘节去函谷，投佩出甘泉。嗟此务远图，心为四海悬。但营身意遂，岂校耳目前。侠烈良有闻，古来共知然。"
"效古诗","南北朝","袁淑","谇此倦游士，本家自辽东。昔隶李将军，十载事西戎。结车高阙下，极望见云中。四面各千里，从横起岩风。寒燠岂如节，霜雨多异同。夕寐北河阴，梦还甘泉宫。勤役未云已，壮年徒为空。乃知古时人，所以悲转蓬。"
"咏冬至诗","南北朝","袁淑","连星贯初历，令月临首岁。荐乐行阴政，登金赞阳滞。收凉降天德，萌华宣地惠。司瑞记夜晞，书云掌朝誓。"
"种兰诗","南北朝","袁淑","种兰忌当门，怀璧莫向楚。楚少别玉人，门非植兰所。"
"登宣城郡诗","南北朝","袁淑","怅焉讯旧老，兹前乃楚居。十代阙州记，百祀绝方书。"
"咏寒雪诗","南北朝","袁淑","渚幽寒兮石烟聚，日华收兮山气深。边亭哀兮夜燧灭，孙枝振兮空岫吟。鱼戢鳞兮鸟矜翰，虹蛰火兮龙藏金。凌霰交兮高冰合，浮波梗兮悲风流。霜雪滞兮潜天阳，浮澌结兮悲海阴。"
"三妇艳诗","南北朝","刘铄","大妇裁雾縠，中妇牒冰练。小妇端清景，含歌登玉殿。丈人且徘徊，临风伤流霰。"
"白纻曲","南北朝","刘铄","仙仙徐动何盈盈，玉腕俱凝若云行。佳人举袖辉青蛾，掺掺擢手映鲜罗。状似明月泛云河，体如轻风动流波。"
"拟行行重行行诗","南北朝","刘铄","眇眇陵长道，遥遥行远之。回车背京里，挥手从此辞。堂上流尘生，庭中绿草滋。寒螀翔水曲，秋兔依山基。芳年有华月，佳人无还期。日夕凉风起，对酒长相思。悲发江南调，忧委子衿诗。卧看明镫晦，坐见轻纨缁。泪容不可饰，幽镜难复治。愿垂薄暮景，照妾桑榆时。"
"拟明月何皎皎诗","南北朝","刘铄","落宿半遥城，浮云蔼层阙。玉宇来清风，罗帐延秋月。结思想伊人，沈忧怀明发。谁为客行久，屡见流芳歇。河广川无梁，山高路难越。"
"拟孟冬寒气至诗","南北朝","刘铄","白露秋风始，秋风明月初。明月照高楼，白露皎玄除。迨及凉风起，行见寒林疏。客从远方至，赠我千里书。先叙怀旧爱，末陈久离居。一章意不尽，三复情有馀。愿遂平生志，无使甘言虚。"
"拟青青河边草诗","南北朝","刘铄","凄凄含露台，肃肃迎风馆。思女御棂轩，哀心彻云汉。端抚悲弦泣，独对明灯叹。良人久徭役，耿介终昏旦。楚楚秋水歌，依依采菱弹。"
"代收泪就长路诗","南北朝","刘铄","耸辔高陵曲，挥袂广川濆。黄尘昏白日，悲风起浮云。萧条万里别，契阔三秋分。时往从朝露，年来惊夕氲。徘徊去芳节，依迟从远军。"
"过历山湛长史草堂诗","南北朝","刘铄","兹岳蕴虚诡，凭览趣亦赡。九峰相接连，五渚逆萦浸。层阿疲且引，绝岩畅方禁。溜众夏更寒，林交昼常荫。伊余久缁涅，复得味恬淡。愿逐安期生，于焉惬高枕。"
"七夕咏牛女诗","南北朝","刘铄","秋动清风扇，火移炎气歇。广檐含夜荫，高轩通夕月。安步巡芳林，倾望极云阙。组幕萦汉陈，龙驾凌霄发。谁云长河遥，颇剧促筵越。沈情未申写，飞光已飘忽。来对眇难期，今欢自兹没。"
"歌诗","南北朝","刘铄","昊天晴且高，秋气发初凉。白露下微津，明月流素光。凝烟泛城阙，凄风入轩房。朱华先零落，绿草就芸黄。纤罗还笥箧，轻纨改衣裳。"
"赠记室羊徽其属疾在外诗","南北朝","丘渊之","趣以冥感，契以情运。譬彼金兰，坚芳互训。郢夫寝斤，濠津阙问。孰是超赏，非尔殆蕴。婉晚闲暑，契阔二方。连镳朔野，齐棹江湘。冬均其温，夏共其凉。岂伊多露，情深践霜。神武遐涤，大衢方挥。屠耒晏业，介焉靡违。闲菀敝径，■弦湛徽。欣彼二仲，与子俱归。愿言无必，欣慨屡造。尔疾既缨，余忧用老。搔首匪勤，寔缠中抱。言念佳人，只增心搅。天道虽缅，福善可期。今唯吾子，久应在兹。乘理载遂，冲衿自怡。三折既履，五德宜思。予业弗高，屡羁尘役。勉彼俭勤，忝此坟籍。识以荣期，颜以厚积。庶凭纳污，伫规三益。"
"拟相逢狭路间","南北朝","荀昶","朝发邯郸邑，暮宿井陉间。井陉一何狭，车马不得旋。邂逅相逢值，崎岖交一言。一言不容多，伏轼问君家。君家诚易知，易知复易博。南面平原居，北趣相如阁。飞楼临名都，通门枕华郭。入门无所见，但见双栖鹤。栖鹤数十双，鸳鸯九相追。大兄珥金珰，中兄振缨緌。伏腊一来归，邻里生光辉。小弟无所为，斗鸡东陌逵。大妇织纨绮，中妇缝罗衣。小妇无所作，挟瑟弄音徽。丈人且却坐，梁尘将欲飞。"
"拟青青河边草","南北朝","荀昶","荧荧山上火，苕苕隔陇左。陇左不可至，精爽通寤寐。寤寐衾裯同，忽觉在他邦。他邦各异邑，相逐不相及。迷墟在望烟，木落知冰坚。升朝各自进，谁肯相攀牵。客从北方来，贻我端弋绨。命仆开弋绨，中有隐起圭。长跪读隐圭，词苦声亦凄。上言各努力，下言长相怀。"
"丁督护歌六首 其一","南北朝","刘骏","督护北征去，前锋无不平。朱门垂高盖，永世扬功名。"
"丁督护歌六首 其二","南北朝","刘骏","洛阳数千里，孟津流无极。辛苦戎马间，别易会难得。"
"丁督护歌六首 其三","南北朝","刘骏","叔护北征去，相送落星墟。帆樯如芒柽，督护今何渠。"
"丁督护歌六首 其四","南北朝","刘骏","闻欢去北征，相送直渎浦。只有泪可出，无复情可吐。"
"丁督护歌六首 其五","南北朝","刘骏","督护初征时，侬亦恶闻许。愿作石尤风，四面断行旅。"
"丁督护歌六首 其六","南北朝","刘骏","黄河流无极，洛阳数千里。坎坷戎旅间，何由见欢子。"
"游覆舟山诗","南北朝","刘骏","束发好怡衍，弱冠颇流薄。素想终勿倾，聿来果丘壑。层峰亘天维，旷渚绵地络。逢皋列神苑，遭坛树仙阁。松墱含青晖，荷源煜彤烁。川界泳游鳞，岩庭响鸣鹤。"
"登作乐山诗","南北朝","刘骏","修路轸孤辔，竦石顿飞辕。遂登千寻首，表里望丘原。屯烟扰风穴，积水溺云根。汉潦吐新波，楚山带旧苑。壤草凌故国，拱木秀颓垣。目极情无留，客思空已繁。"
"登鲁山诗","南北朝","刘骏","解帆憩通渚，息徒凭椒丘。粤值风景和，升高从远眸。纪郢穷西路，湘梦极南流。杳哉汉阴永，浩焉江界修。"
"济曲阿后湖诗","南北朝","刘骏","宵登毗陵路，旦过云阳郛。平湖旷津济，菰渚迭明芜。和风翼归采，夕氛晦山嵎。惊澜翻鱼藻，赪霞照桑榆。"
"与庐陵王绍别诗","南北朝","刘骏","连岁矜离心，今兹幸良集。信宿穷晨暮，开颜披所戢。未尽欢娱怀，已伤歧路及。舳舻引江介，飞旌背尔邑。悄扰徒旅戒，团栾流景入。迟迟分手念，泫泫登路泣。"
"幸中兴堂饯江夏王诗","南北朝","刘骏","送行怅川逝，离酌偶岁阴。阴云掩欢绪，江山起别心。"
"拜衡阳文王义季墓诗","南北朝","刘骏","昧旦凭行轼，濡露及山庭。投步矜履蹈，举目增凄清。轺路灭归轸，沦闼负重扃。深松朝已雾，幽隧晏未明。长杨敷晚素，宿草披初青。哀往起沈泉，追爱恸中情。竹帛凭年远，世范随伏倾。"
"七夕诗二首 其一","南北朝","刘骏","白日倾晚照，弦月升初光。炫炫叶露满，肃肃庭风扬。瞻言媚天汉，幽期济河梁。服箱从奔轺，纨绮阙成章。解带遽回轸，谁云秋夜长。爱聚双情款，念离两心伤。"
"七夕诗二首 其二","南北朝","刘骏","秋风发离愿，明月照双心。偕歌亦遗调，别叹无残音。开庭镜天路，馀光不可临。沿风披弱缕，迎辉贯玄针。斯艺成无取，时物聊可寻。"
"夜听妓诗","南北朝","刘骏","寒夜起声管，促席引灵寄。深心属悲弦，远情逐流吹。劳襟凭苦辰，谁谓怀忘易。"
"咏史诗","南北朝","刘骏","聂政凭骁气，荆轲擅美风。孤刃骇韩庭，独步震秦宫。怀音岂若始，捐躯在命终。雄姿列往志，流声固无穷。"
"初秋诗","南北朝","刘骏","夏尽炎气微，火息凉风生。绿草未倾色，白露已盈庭。远视秋云发，近听寒蝉鸣。运移矜物化，川上感馀情。"
"秋夜诗","南北朝","刘骏","局景薄西隅，升月照东垂。肃肃风盈幕，泫泫露倾枝。侧闻飞壶急，坐见河宿移。睹辰念节变，感物矜乖离。"
"四时诗","南北朝","刘骏","堇茹供春膳，粟浆充夏餐。瓟酱调秋菜，白醝解冬寒。"
"斋中望月诗","南北朝","刘骏","褰幕荡暄气，入夜渐流清。微微风始发，暧暧月初明。思因往物深，悲以归云盈。"
"北伐诗","南北朝","刘骏","表里跨原隰，左右御川梁。月羽皎素魄，皇旗赩赤光。"
"之江州诗","南北朝","刘骏","山曲蒙幽雨，江路结流寒。"
"歌","南北朝","刘骏","山怀风兮谷吐泉，清潭邃兮远气宣。符深情兮应遥心，促千里兮测云天。"
"离合诗","南北朝","刘骏","霏云起兮泛滥。雨霭昏而不消。意气悄以无乐。音尘寂而莫交。守边境以临敌。寸心厉于戎昭。阁盈图记。门满宾僚。仲秋始戒。中园初凋。池育秋莲。水灭寒漂。旨归涂以易感。日月逝而难要。分中心而谁寄。人怀念而必谣。"
"华林都亭曲水联句产柏梁体诗","南北朝","刘骏","九宫盛事予旒纩。三辅务根诚难亮。策拙枌乡惭恩望。折冲莫效兴民谤。侍禁卫储恩逾量。臣谬叨宠九流旷。喉唇废职方思让。明笔直绳天威谅。"
"应诏燕曲水作诗","南北朝","颜延之","道隐未形，治彰既乱。帝迹悬衡，皇流共贯。惟王创物，永锡洪算。仁固开周，义高登汉。祚融世哲，业光列圣。太上正位，天临海镜。制以化裁，树之形性。惠浸萌生，信及翔泳。崇虚非徵，积实莫尚。岂伊人和，寔灵所贶。日完其朔，月不掩望。航琛越水，辇赆逾嶂。帝体丽明，仪辰作贰。君彼东朝，金昭玉粹。德有润身，礼不愆器。柔中渊映，芳猷兰秘。昔在文昭，今惟武穆。于赫王宰，方旦居叔。有睟睿蕃，爰履奠牧。宁极和钧，屏京维服。朏魄双交，月气参变。开荣洒泽，舒虹烁电。化际无间，皇情爰眷。伊思镐饮，每惟洛宴。郊饯有坛，君举有礼。幕帷兰甸，画流高陛。分庭荐乐，析波浮醴。豫同夏谚，事兼出济。仰阅丰施，降惟微物。三妨储隶，五尘朝黻。途泰命屯，恩充报屈。有悔可悛，滞瑕难拂。"
"皇太子释奠会作诗","南北朝","颜延之","国尚师位，家崇儒门。禀道毓德，讲艺立言。浚明爽曙，达义兹昏。永瞻先觉，顾惟后昆。大人长物，继天接圣。时屯必亨，运蒙则正。偃闭武术，阐扬文令。庶士倾风，万流仰镜。虞痒饰馆，壑图炳睟。怀仁憬集，抱智麇至。踵门陈书，蹑屩献器。澡身玄渊，宅心道秘。伊昔周储，聿光往记。思皇世哲，体元作嗣。资此夙知，降从经志。剔彼前文，规周矩值。正殿虚筵，司分简日。尚席函丈，丞疑奉帙。侍言称辞，惇史秉笔。妙识几音，王载有述。肆议芳讯，大教克明。敬躯祀典，告奠圣灵。礼属观盥，乐荐歌笙。昭事是肃，俎实非馨。献终袭吉，即宫广燕。堂设象筵，庭宿金悬。台保兼徽，皇戚比彦。肴乾酒澄，端服整弁。六官视命，九宾相仪。缨笏币序，巾卷充街。都庄云动，野馗风驰。伦周伍汉，超哉邈猗。清晖在天，容光必照。物任其情，理宣其奥。妄先国胄，侧闻邦教。徒愧微冥，终谢智效。"
"三月三日诏宴西池诗","南北朝","颜延之","河岳曜图，圣时利见。于赫有皇，升中纳禅。载贞其恒，载通其变。大哉人文，至矣天眷。昭哉储德，灵庆攸繁。明两紫宸，景物乾元。帝宗庵蔼，惟城惟蕃。衮衣善职，彤弓受言。饰馆春宫，税镳青辂。长筵逶迤，浮觞沿溯。"
"为皇太子侍宴饯衡阳南平二王应诏诗","南北朝","颜延之","大仪在御，皇圣居贞。旁缉民纪，仰纬天经。物资感变，神以瑞形。川无遁宝，山不閟灵。亦既戒装，皇心载远。夕怅亭皋，晨仪禁苑。神行景惊，发自灵阃。对宴感分，瞻秋悼晚。"
"从军行","南北朝","颜延之","苦哉远征人，毕力干时艰。秦初略扬越，汉世争阴山。地广旁无界，岩阿上亏天。峤雾下高鸟，冰沙固流川。秋飙冬未至，春液夏不涓。闽烽指荆吴，胡埃属幽燕。横海咸飞骊，绝漠皆控弦。驰檄发章表，军书交塞边。接镝赴阵首，卷甲起行前。羽驿驰无绝，旌旗昼夜悬。卧伺金柝响，起候亭燧燃。逖矣远征人，惜哉私自怜。"
"秋胡行 其一","南北朝","颜延之","椅梧倾高凤，寒谷待鸣律。影响岂不怀，自远每相匹。婉彼幽闲女，作嫔君子室。峻节贯秋霜，明艳侔朝日。嘉运既我从，欣愿自此毕。"
"秋胡行 其二","南北朝","颜延之","燕居未及好，良人顾有违。脱巾千里外，结绶登王畿。戒徒在昧旦，左右来相依。驱车出郊郭，行路正威迟。存为久离别，没为长不归。"
"秋胡行 其三","南北朝","颜延之","嗟余怨行役，三陟穷晨暮。严驾越风寒，解鞍犯霜露。原隰多悲凉，回飙卷高树。离兽起荒蹊，惊鸟纵横去。悲哉游宦子，劳此山川路。"
"秋胡行 其四","南北朝","颜延之","超遥为此别，日月方向除。孰知寒暑积，黾勉风荣枯。岁暮临空房，凉风起坐隅。寝兴日己远，白露生庭芜。"
"秋胡行 其五","南北朝","颜延之","勤役从归愿，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。"
"秋胡行 其六","南北朝","颜延之","年往诚思劳，路远阔音形。虽为五载别，相与昧平生。舍车遵往路，凫藻驰目成。南金岂不重，聊自意所轻。义心多苦调，密比金玉声。"
"秋胡行 其七","南北朝","颜延之","高节难久淹，劫来空复辞。迟迟前途尽，依依造门基。上堂拜嘉庆，入室问何之。日暮行采归，物色桑榆时。美人望昏至，惭叹前相持。"
"秋胡行 其八","南北朝","颜延之","有怀谁能已，聊用申苦难。离居殊年载，一别阻河关。春来无时豫，秋至恒早寒。明发动愁心，闺中起长叹。惨凄岁方晏，日落游子颜。"
"秋胡行 其九","南北朝","颜延之","高张生绝弦，声急由调起。自昔枉光尘，结言固终始。如何久为别，百行愆诸己。君子失明义，谁与偕没齿。愧彼行露诗，甘之长川汜。"
"挽歌","南北朝","颜延之","令龟告明兆，撒奠在方昏。戒徒赴幽穸，祖驾出高门。行行去城邑，遥遥首丘园。息镳竟平?，税驾列岩根。"
"应诏观北湖田收诗","南北朝","颜延之","周御穷辙迹，夏载历山川。蓄轸岂明懋，善游皆圣仙。帝晖膺顺动，清跸巡广廛。楼观眺丰颖，金驾映松山。飞奔互流缀，缇彀代回环。神行埒浮景，争光溢中天。开冬眷徂物，残悴盈化先。阳陆团精气，阴谷曳寒烟。攒素既森蔼，积翠亦葱芊。息飨报嘉岁，通急戒无年。温渥浃舆隶，和惠属后筵。观风久有作，陈诗愧未妍。疲弱谢陵遽，取累非纆牵。"
"车驾幸京口侍游蒜山作诗","南北朝","颜延之","元天高北列，日观临东溟。入河起阳峡，践华因削成。岩险去汉宇，襟卫徙吴京。流池自化造，山关固神营。园县极方望，邑社总地灵。宅道炳星纬，诞曜应辰明。睿思缠故里，巡驾币旧坰。陟峰腾辇路，寻云抗瑶甍。春江壮风涛，兰野茂荑英。宣游弘下济，穷远凝圣情。岳滨有和会，祥习在卜征。周南悲昔老，留滞感遗氓。空食波廊肆，反税事岩耕。"
"车驾幸京口三月三日侍游曲阿后湖作诗","南北朝","颜延之","虞风载帝狩，夏谚颂王游。春方动宸驾，望幸倾五州。山只跸峤路，水若警沧流。神御出瑶轸，天仪降藻舟。万轴胤行卫，千翼泛飞浮。凋云丽璇盖，祥飙被彩斿。江南进荆艳，河激献赵讴。金练照海浦，笳鼓震溟洲。藐眄觏青崖，衍漾观绿畴。民灵骞都野，鳞翰耸渊丘。德礼既普洽，川岳遍怀柔。"
"拜陵庙作诗","南北朝","颜延之","周德恭明祀，汉道遵光灵。哀敬隆祖庙，崇树加园茔。逮事休命始，投迹阶王庭。陪厕回天顾，朝燕流圣情。早服身义重，晚达生戒轻。否来王泽竭，泰往人悔形。敕躬惭积素，复与昌运并。恩合非渐渍，荣会在逢迎。夙御严清制，朝驾守禁城。束绅入西寝，伏轼出东坰。衣冠终冥漠，陵邑转葱青。松风遵路急，山烟冒垄生。皇心凭容物，民思被歌声。万纪载弦吹，千岁托旒旌。未殊帝世远，已同沦化萌。幼壮困孤介，末暮谢幽贞。发轨丧夷易，归轸慎崎倾。"
"赠王太常僧达诗","南北朝","颜延之","玉水记方流，璇源载圆折。蓄宝每希声，虽秘犹彰彻。聆龙■九渊，闻凤窥丹穴。历听岂多士，岿然觏时哲。舒文广国华，敷言远朝列。德辉灼邦懋，芳风被乡耋。侧同幽人居，郊扉常昼闭。林闾时晏开，亟回长者辙。庭昏见野阴，山明望松雪。静惟浃群化，徂生入穷节。豫往诚欢歇，悲来非乐阕。属美谢繁翰，遥怀具短札。"
"夏夜呈从兄散骑车长沙诗","南北朝","颜延之","炎天方埃郁，暑晏阕尘纷。独静阙偶坐，临堂对星分。侧听风薄木，遥睇月开云。夜蝉堂夏急，阴虫先秋闻。岁候初过半，荃蕙岂久芬。屏居恻物变，慕类抱情殷。九逝非空思，七襄无成文。"
"直东宫答郑尚书道子诗","南北朝","颜延之","皇居体环极，设险只天工。两闱阻通轨，对禁限清风。跂予旅东馆，徒歌属南墉。寝兴郁无已，起观辰汉中。流云蔼青阙，皓月鉴丹宫。踟蹰清防密，徙倚恒漏穷。君子吐芳讯，感物恻余衷。惜无丘园秀，景行彼高松。知言有诚贯，美价难克充。何以铭嘉贶，言树丝与桐。"
"和谢监灵运诗","南北朝","颜延之","弱植慕端操，窘步惧先迷。寡立非择方，刻意藉穷栖。伊昔遘多幸，秉笔侍两闺。虽惭丹雘施，未谓玄素睽。徒遭良时诐，王道奄昏霾。入神幽明绝，朋好云雨乖。吊屈汀洲浦，谒帝苍山蹊。倚岩听绪风，攀林结留荑。跂予间衡峤，曷月瞻秦稽。皇圣昭天德，丰泽振沈泥。惜无雀雉化，休用充海淮。去国还故里，幽门树蓬藜。采茨葺昔宇，剪棘开旧畦。物谢时既晏，年往志不偕。亲仁敷情昵，兴玩究辞凄。芬馥歇兰若，清越夺琳圭。尽言非报章，聊用布所怀。"
"北使洛诗","南北朝","颜延之","改服饬徒旅，首路局险艰。振楫发吴洲，秣马陵楚山。途出梁宋郊，道由周郑间。前登阳城路，日夕望三川。在昔辍期运，经始阔圣贤。伊濲绝津济，台馆无尺椽。宫陛多巢穴，城阙生云烟。王猷升八表，嗟行方暮年。阴风振凉野，飞云瞀穷天。临途未及引，置酒惨无言。隐悯徒御悲，威迟良马烦。游役去芳时，归来屡徂愆。蓬心既已矣，飞薄殊亦然。"
"还至梁城作诗","南北朝","颜延之","眇默轨路长，憔悴征戍勤。昔迈先徂师，今来后归军。振策眷东路，倾侧不及群。息徒顾将夕，极望梁陈分。故国多乔木，空城凝寒云。丘垄填郛郭，铭志灭无文。木石扃幽闼，黍苗延高坟。惟彼雍门子，吁嗟孟尝君。愚贱同堙灭，尊贵谁独闻。曷为久游客，忧念坐自殷。"
"始安郡还都与张湘州登巴陵城楼作诗","南北朝","颜延之","江汉分楚望，衡巫奠南服。三湘沦洞庭，七泽蔼荆牧。经途延旧轨，登闉访川陆。水国周地险，河山信重复。却倚云梦林，前瞻京台囿。清雰霁岳阳，曾晖薄澜澳。凄矣自远风，伤哉千里目。万古陈往还，百代劳起伏。存没竟何人，炯介在明淑。请从上世人，归来蓺桑竹。"
"五君咏五首 其三 刘参军","南北朝","颜延之","刘伶善闭关，怀清灭闻见。鼓钟不足欢，荣色岂能眩。韬精日沉饮，谁知非荒宴。颂酒虽短章，深衷自此见。"
"五君咏五首 其四 阮始平","南北朝","颜延之","仲容青云器，实禀生民秀。达音何用深，识微在金奏。郭奕已心醉，山公非虚觏。屡荐不入官，一麾乃出守。"
"为织女赠牵牛诗","南北朝","颜延之","婺女俪经星，姮娥栖飞月。惭无二媛灵，托身侍天阙。阊阖殊未晖，咸池岂沐发。汉阴不夕张，长河为谁越。虽有促燕期，方须凉风发。虚计双曜周，空迟三星没。非怨杼轴劳，但念芳菲歇。"
"归鸿诗","南北朝","颜延之","昧旦濡和风，沾露践朝晖。万有皆同春，鸿雁独辞归。相鸣去涧汜，长江发江畿。皦洁登云侣，连绵千里飞。长怀河朔路，缅与湘汉违。"
"除弟服诗","南北朝","颜延之","徂没离二秋，掩泣备三冬。往辰缅难纪，来算忽易穷。升没淹期晦，洒扫易礼容。缟衣变作体，长逝归尔躬。"
"辞难潮沟诗","南北朝","颜延之","徘徊眷郊甸，俯仰引单襟。一途苟不豫，百虑毕来侵。永怀交在昔，有愿愆瑟琴。写言劳者事，将用慰亡簪。"
"侍东耕诗","南北朝","颜延之","题封经地域，辰角丽天部。浮蔼起青坛，沈腴发绀耦。草服荐同穗，黄冠献嘉寿。"
"登景阳楼诗","南北朝","颜延之","风观要春景，月谢迎秋光。沿波被华若，随山茂贞芳。"
"白雪诗","南北朝","颜延之","翩若圭屑，晰如瑶粒。"
"独秀山诗","南北朝","颜延之","未若独秀者，嵯峨郭邑开。"
"冉冉孤生竹","南北朝","何偃","流萍依清源，孤鸟宿深沚。荫干相经萦，风波能终始。草生有日月，婚年行及纪。思欲侍衣裳，关山分万里。徒作春夏期，空望良人轨。芳色宿昔事，谁见过时美。凉鸟临秋竟，欢愿亦云已。岂意倚君恩，坐守零落耳。"
"释奠诗","南北朝","王僧达","时泰道畅，礼备乐修。启痒选俊，博教深求。民人鳞萃，淑美云浮。师尊训浃，嘉敬载柔。"
"答颜延年诗","南北朝","王僧达","长卿冠华阳，仲连擅海阴。圭璋既文府，精理亦道心。君子耸高驾，尘轨实为林。崇情符远迹，清气溢素襟。结游略年义，笃顾弃浮沉。寒荣共偃曝，春酝时献斟。聿来岁序暄，轻云出东岑。麦垄多秀色，杨园流好音。欢此乘日暇，忽忘逝景侵。幽衷何用慰，翰墨久谣吟。栖凤难为条，淑贶非所临。诵以永周旋，匣以代兼金。"
"和琅琊王依古诗","南北朝","王僧达","少年好驰侠，旅宦游关源。既践终古迹，聊讯兴亡言。隆周为薮泽，皇汉成山樊。久没离宫地，安识寿陵园。仲秋边风起，孤蓬卷霜根。白日无精景，黄沙千里昏。显轨莫殊辙，幽途岂异魂。圣贤良已矣，抱命复何怨。"
"七夕月下诗","南北朝","王僧达","远山敛氛寝，广庭扬月波。气往风集隙，秋还露泫柯。节期既已孱，中宵振绮罗。来欢讵终夕，收泪泣分河。"
"诗","南北朝","王僧达","初樱动时艳，擅藻灼辉芳。缃叶未开芷，红葩已发光。"
"皇后庙登歌","南北朝","颜峻","载我圣文，奄有四海。外刑家邦，内贻女则。"
"七庙迎神辞","南北朝","颜峻","敬恭明祀，孝道感通。合乐维和，展礼有容。六舞肃列，九变成终。神之来思，享兹洁衷。灵之往矣，绥我家邦。"
"淫思古意诗","南北朝","颜峻","春风飞远方，纪转流思堂。贞节寄君子，穷闺妾所藏。裁书露微疑，千里问新知。君行过三稔，故心久当移。"
"捣衣诗","南北朝","颜峻","逶迤失荣荄。旅燕又穴飞。"
"七夕连句诗","南北朝","颜测","云扃息游彩，汉渚起遥光。"
"九日坐北湖联句诗","南北朝","颜测","亭席敛徂蕙，澄酒泛初兰。"
"宣贵妃挽歌","南北朝","江智渊","袿襚来尘寂，筵俎竟虚存。云松方霭露，风草已声原。"
"怨诗行","南北朝","汤惠休","明月照高楼，含君千里光。巷中情思满，断绝孤妾肠。悲风荡帷帐，瑶翠坐自伤。妾心依天末，思与浮云长。啸歌视秋草，幽叶岂再扬。暮兰不待岁，离华能几芳。愿作张女引，流悲绕君堂。君堂严且秘，绝调徒飞扬。"
"江南思","南北朝","汤惠休","幽客海阴路，留戍淮阳津。垂情向春草，知是故乡人。"
"杨花曲三首 其二","南北朝","汤惠休","江南相思引，多叹不成音。黄鹤西北去，衔我千里心。"
"杨花曲三首 其三","南北朝","汤惠休","深堤下生草，高城上入云。春人心生思，思心长为君。"
"白纻歌三首 其一","南北朝","汤惠休","琴瑟未调心已悲，任罗胜绮强自持。忍思一舞望所思，将转未转恒如疑。桃花水上春风出，舞袖逶迤鸾照日。徘徊鹤转情艳逸，君为迎歌心如一。"
"白纻歌三首 其二","南北朝","汤惠休","少年窈窕舞君前。容华艳艳将欲然。为君娇凝复迁延。流目送笑不敢言。长袖拂面心自煎。愿君流光及盛年。"
"白纻歌三首 其三","南北朝","汤惠休","秋风袅袅入曲房。罗帐含月思心伤。蟋蟀夜鸣断人肠。长夜思君心飞扬。他人相思君相忘。锦衾瑶席为谁芳。"
"秋思引","南北朝","汤惠休","秋寒依依风过河，白露萧萧洞庭波。思君末光光已灭，眇眇悲望如思何。"
"楚明妃曲","南北朝","汤惠休","琼台彩楹。桂寝雕甍。金闺流耀。玉牖含英。香芬幽蔼。珠彩珍荣。文罗秋翠。纨绮春轻。骖驾鸾鹤。往来仙灵。含姿绵视。微笑相迎。结兰枝。送目成。当年为君荣。"
"赠鲍侍郎诗","南北朝","汤惠休","玳枝兮金英，绿叶兮金茎。不和君王杯，低彩还自荣。想君不相艳，酒上视尘生。当令芳意重，无使盛年倾。"
"昭君辞","南北朝","庾徽之","联雪隐天山，崩风荡河澳。朔障裂寒笳，冰原嘶代?。"
"自君之出矣","南北朝","颜师伯","自君之出矣，芳帷低不举。思君如回雪，流乱无端绪。"
"侍宴诗","南北朝","沈庆之","微生遇多幸，得逢时运昌。朽老筋力尽，徒步还南冈。辞荣此圣世，何愧张子房。"
"艳歌行","南北朝","刘义恭","江南游湘妃，窈窕汉滨女。淑问流古今，兰音媚郑楚。瑶颜映长川，善服照通浒。求思望襄澨，叹息对衡渚。中情未相感，搔首增企予。悲鸿失良匹，俯仰恋俦侣。徘徊忘寝食，羽翼不能举。倾首伫春燕，为我津辞语。"
"游子移","南北朝","刘义恭","三河游荡子，丽颜迈荆宝。携持玉柱筝，怀挟忘忧草。绸缪甘泉中，驰逐邯郸道。春服候时制，秋纨迎凉造。珍魄晖素腕，玉迹满襟抱。常叹乐日晏，恒悲欢不早。挥吹传旧美，趋谣尽新好。仲尼为辍餐，秦王足倾倒。"
"自君之出矣","南北朝","刘义恭","自君之出矣，笥锦废不开。思君如清风，晓夜常徘徊。"
"登景阳楼诗","南北朝","刘义恭","丹墀设金屏，瑶榭陈王床。温宫冬开燠，清殿夏含霜。弱蕊布遐馥，轻叶振远芳。弥望少无际，肆睇周华疆。象阙对驰道，飞廉瞩方塘。邸寺送晖曜，槐柳自成行。通川溢轻舻，长街盈方箱。顾此爝火微，胡颜厕天光。"
"彭城戏马台集诗","南北朝","刘义恭","骋骛辞南京，弭节憩东楚。懿蕃重遐望，兴言集僚侣。于役未云淹，时迁变溽暑。眷恋江水流，回首独延伫。"
"温泉诗","南北朝","刘义恭","秦都壮温谷，汉京丽汤泉。炎德潜远液，暄波起兹源。"
"拟古诗","南北朝","刘义恭","束甲辞京洛，负戈事乌孙。后军济太河，筑垒黎阳屯。旦闻羽檄飞，夕见边驿奔。"
"丹徒宫集诗","南北朝","刘义恭","昭化景俗，玄教凝神。"
"夜雪诗","南北朝","刘义恭","云闭星月，飞琼集庭。"
"拟陆士衡诗","南北朝","刘义恭","绿柳蔚通衢，青槐荫修垌。"
"诗","南北朝","刘义恭","大明总神武，乘时以御天。金牒封梁甫，玉简禅岱山。"
"诗","南北朝","刘义恭","飞流界桂道，深林昌兰术。"
"诗","南北朝","刘义恭","垂贲华林园，柿味滋殊绝。"
"烝齐应诏诗","南北朝","谢庄","霜露凝宸感，肃僾动天引。西郊灭湮掩，东溟起昭晋。舞风泛龙常，轮霞浮玉轫。紫阶协笙镛，金途展应朄。方见六诗和，永闻九德润。观生识幸渥，睇服惭輶吝。"
"和元日雪花应诏诗","南北朝","谢庄","从候昭神世，息燧应颂道。玄化尽天秘，凝功毕地宝。笙镛流七始，玉帛承三造。委霰下璇蕤，叠雪翻琼藻。积曙境宇明，联萼千里杲。掩映顺云悬，摇裔从风扫。发贶烛侄前，腾瑞光图表。泽厚见身末，恩逾悟生眇。竦诚岱驾肃，侧志梁銮矫。"
"七夕夜咏牛女应制诗","南北朝","谢庄","辍机起春暮，停箱动秋衿。璇居照汉右，芝驾肃河阴。容裔泛星道，逶迤济烟浔。陆离迎宵佩，倏烁望昏簪。俱倾环气怨，共歇浃年心。珠殿釭未沬，瑶庭露已深。夕清岂淹拂，弦辉无久临。"
"侍宴蒜山诗","南北朝","谢庄","龙旌拂纡景，凤盖起流云。转蕙方因委，层华正氛氲。烟竟山郊远，雾罢江天分。调石飞延露，裁金起承云。"
"侍东耕诗","南北朝","谢庄","肃镳奉晨发，恭带厕朝闻。仙乡降朱霭，神郊起青云。阴台承寒彩，阳树近初熏。观德欣临藉，瞻道乐游汾。"
"游豫章西观洪崖井诗","南北朝","谢庄","幽愿平生积，野好岁月弥。舍簪神区外，整褐灵乡垂。林远炎天隔，山深白日亏。游阴腾鹄岭，飞清起凤池。隐暧松霞被，容与涧烟移。将遂丘中性，结驾终在斯。"
"自浔阳至都集道里名为诗","南北朝","谢庄","山经亟旋览，水牒倦敷寻。稽榭诚淹留，烟台信遐临。翔州凝寒气，秋浦结清阴。眇眇高湖旷，遥遥南陵深。青溪如委黛，黄沙似舒金。观道雷池侧，访德茅堂阴。鲁显阙微迹，秦良灭芳音。讯远博望崖，采赋梁山岑。崇馆非陈宇，茂苑岂旧林。"
"北宅秘园诗","南北朝","谢庄","夕天霁晚气，轻霞澄暮阴。微风清幽幌，馀日照青林。收光渐窗歇，穷园自荒深。绿池翻素景，秋槐响寒音。伊人傥同爱，弦酒共栖寻。"
"喜雨诗","南北朝","谢庄","燕起知风舞，础润识云流。冽泉承夜湛，零雨望晨浮。合颖行盛茂，分穗方盈畴。"
"江都平解严诗","南北朝","谢庄","肃旗简庙律，耸钺畅乾灵。朝晏推物泰，通渥抃身宁。击辕歌至世，抚壤颂惟馨。"
"从驾顿上诗","南北朝","谢庄","中权临楚路，前茅望吴云。冀马依风蹀，边箫当夜闻。"
"八月侍华林曜灵殿八关斋诗","南北朝","谢庄","玉桴乘夕远，金枝终夜舒。澄淳玄化阐，希微寂理孚。"
"山夜忧","南北朝","谢庄","庭光尽。山明归。松昏解。渚瞢稀。流风乘轩卷。明月缘河飞。乃斡西枻乱幽澨。山药屿而淹留。过香潭而一憩。屿侧兮初薰。潭垂兮葐蒀。或倾华而閟景。亦转彩而途云。云转兮四岫沈。景閟兮双路深。草将濡而坰晦。树未䬟而涧音。涧鸟鸣兮夜蝉清。橘露靡兮蕙烟轻。凌别浦兮值泉跃。经乔林兮遇猿惊。跃泉屡环照。惊猿亟啼啸。徒芳酒而生伤。友尘琴而自吊。吊琴兮悠悠。影戚兮心妯。逢镂山之既渥。承润海之方流。身无厚于蜩毳。恩有重于嵩丘。仰绝炎而缔愧。谢泪河而轸忧。夜永兮忧绵绵。晨寒起长渊。南皋别鹤伫行汉。东邻孤管入青天。沈痾白发共急日。朝露过隙讵赊年。年去兮发不还。金膏玉沥岂留颜。回舲袥绳户。收棹掩荆关。"
"瑞雪咏","南北朝","谢庄","玄管洽。豳诗平。火洲灭。日壑清。龙关沙蒸。河徼云惊。晷未沉而井閟。宇方霾而海溟。山飞白雪。叶中符而掩皇州。降千□而瑞神世。始□葐蒀以蕤转。终徘徊而烟曳。状素镜之晨光。写金波之夜晰。晰景兮便娟。冠集灵兮蔼望仙。溢迎风兮湛承露。亘临华兮被通天。幂遥途而界远绮。丽青墀而镜列钱。及其流彩犹抟。凝明亟积。郊隰均映。江峦齐奕。审伊宫之逾丈。信钘阿之盈尺。洞秋方之玉园。果仙京之珠泽。若夫贞性贲道。润德晖经。载途演其楙。同云宣其灵。既昭化于卫术。亦阐义于齐庭。结秋竹之丽响。引幽兰之微馨。窃惟鸿化远洎。玄风遐施。浃纬称祥。磬埏作瑞。调露之乐既兴。大闺之歌已被。春光兮冬泽。长无愆于平施。"
"长笛弄","南北朝","谢庄","月起悠悠。当轩孤管流。□郁顾慕含羁。含楚复含秋。青苔蔓。荧火飞。骚骚落叶散衣。夜何长。君吹勿近伤。夜长念绵绵。吹伤减人年。"
"诗","南北朝","谢庄","诞发兰仪，光启玉度。"
"代蒿里行","南北朝","鲍照","同尽无贵贱，殊愿有穷伸。驰波催永夜，零露逼短晨。结我幽山驾，去此满堂亲。虚容遗剑佩，实貌戢衣巾。斗酒安可酌，尺书谁复陈。年代稍推远，怀抱日幽沦。人生良自剧，天道与何人。赍我长恨意，归为狐兔尘。"
"代门有车马客行","南北朝","鲍照","门有车马客，问客何乡士。捷步往相讯，果得旧邻里。凄凄声中情，慊慊增下俚。语昔有故悲，论今无新喜。清晨相访慰，日暮不能已。欢戚竞寻绪，谈调何终止。辞端竟未究，忽唱分途始。前悲尚未弭，后感方复起。嘶声盈我口，谈言在君耳。手迹可传心，愿尔笃行李。"
"吴歌二首 其一","南北朝","鲍照","夏口樊城岸，曹公却月楼。观见流水还，识是侬泪流。"
"吴歌二首 其二","南北朝","鲍照","人言荆江狭，荆江定自阔。五雨了无闻，风声那得达。"
"绍古辞七首 其一","南北朝","鲍照","橘生湘水侧，菲陋人莫传。逢君金华宴，得在玉几前。三川穷名利，京洛富妖妍。恩荣难久恃，隆宠易衰偏。观席妾凄怆，睹翰君泫然。徒抱忠孝志，犹为葑菲迁。"
"和王义兴七夕诗","南北朝","鲍照","宵月向掩扉，夜雾方当白。寒机思孀妇，秋堂泣征客。匹命无单年，偶影有双夕。暂交金石心，须臾云雨隔。"
"学阮步兵体诗","南北朝","王素","沈情发遐虑，纡郁怀所思。仿佛闻箫管，鸣凤接嬴姬。联绵共云翼，燕婉相携持。寄言芳华士，宠利不常期。泾渭分清浊，视彼谷风诗。"
"飞来双白鹄","南北朝","吴迈远","可怜双白鹄，双双绝尘氛。连翩弄光景，交颈游青云。逢罗复逢缴，雌雄一旦分。哀声流海曲，孤叫出江濆。岂不慕前侣，为尔不及群。步步一零泪，千里犹待君。乐哉新相知，悲来生别离。持此百年命，共逐寸阴移。譬如空山草，零落心自知。"
"棹歌行","南北朝","吴迈远","十三为汉使，孤剑出皋兰。西南穷天险，东北毕地关。岷山高以峻，燕水清沮寒。一去千里孤，边马何时还。遥望烟嶂外，障气郁云端。始知身死处，平生从此残。"
"阳春歌","南北朝","吴迈远","百里望咸阳，知是帝京域。绿树摇云光，春城起风色。佳人爱华景，流靡园塘侧。妍姿艳月映，罗衣飘蝉翼。宋玉歌阳春，巴人长叹息。雅郑不同赏，那令君怆恻。生平重爱惠，私自怜何极。"
"胡笳曲","南北朝","吴迈远","轻命重意气，古来岂但今。缓颊献一说，扬眉受千金。边风落寒草，鸣笳坠飞禽。越情结楚思，汉耳听胡音。既怀离俗伤，复悲朝光侵。日当故乡没，遥见浮云阴。"
"杞梁妻","南北朝","吴迈远","灯竭从初明，兰凋犹早薰。扼腕非一代，千载炳遗文。贞夫沦莒役，杜吊结齐君。惊心眩白日，长洲崩秋云。精微贯穹旻，高城为聩坟。行人既迷径，飞鸟亦失群。壮哉金石躯，出门形影分。一随尘壤消，声雀谁共论。"
"楚朝曲","南北朝","吴迈远","白云萦蔼荆山阿。洞庭纵横日生波。幽芳远客悲如何。绣被掩口越人歌。壮年流瞻襄成和。清贞空情感电过。初同末异忧愁多。穷巷恻怆沈汨罗。延思万里挂长河。翻惊汉阴动湘娥。"
"临终诗","南北朝","吴迈远","伤歌入松路，斗酒望青山。谁非一丘土，参差前后间。"
"华林北涧诗","南北朝","徐爰","总长潭兮括远源，下沈留兮起轻泉。回溪浚兮曲沼阻，冲波激兮濑浅浅。贯九谷兮积灵芝，飞清寿兮洁澄连。"
"咏牛女诗","南北朝","徐爰","结彩彪天路，颓芳菲灵台。"
"五言诗","南北朝","袁粲","访迹虽中宇，循寄乃沧洲。"
"诗","南北朝","刘俣","城上草。植根非不高。所恨风霜早。"
"自为童谣","南北朝","卞彬","可怜可念尸著服。孝子不在日代哭。列箫暂鸣死列族。"
"雪诗","南北朝","任豫","寒鸢响云啸，悲鸿哀夜号。箕飙振地作，毕阴骇曾高。"
"夏潦省宅诗","南北朝","任豫","风棹出天街，星言指沈室。顿楫俄毁垣，恻然悼穷陌。春为发大道，夏为溆潮拆。贵者陋怀居，鄙人安朝夕。生长数十载，幸佑见衰白。堂遗孤孩音，庭馀笄龀迹。入似聚族慰，出为里仁惜。"
"楚妃叹","南北朝","袁伯文","玉墀滴凄露，罗幌已依霜。逢春每先绝，争秋欲几芳。"
"述山贫诗","南北朝","袁伯文","佣涤倦闾闬，耕牧惫松丘。制荷依露壑，搴若逗霜洲。鬓垂惊年素，肤耗盈带忧。幸有深栖性，幽山可以留。"
"历山草堂应教","南北朝","湛挺","闭户守玄漠，无复车马迹。衰废归丘樊，岁寒见松柏。身惭睢阳老，名忝梁园客。习隐非朝市，追常在山泽。离离插天树，磊磊间云石。持此怡一生，伤哉驹度隙。"
"离合诗","南北朝","贺道庆","促席宴间夜，足欢不觉疲。咏歌无馀愿，永言终在斯。"
"效孙皓尔汝歌","南北朝","王歆之","昔为汝作臣，今与汝比肩。既不劝汝酒，亦不愿汝年。"
"贫士诗","南北朝","萧璟","四时迭来往，苦辛随事迫。三冬泣牛衣，五月披裘客。迟迟春日永，忧来安所适。季秋授衣节，荷裳竟不易。班超弃笔砚，娄敬脱挽轭。虽云丈夫志，终涉自媒迹。贤哉颜氏子，饮水常怡怿。"
"答孙缅歌","南北朝","渔父","竹竿籊籊，河水浟浟。相忘为乐，贪饵吞钩。非夷非惠，聊以忘忧。"
"宋南郊登歌三首 其一 夕牲歌","南北朝","颜延之","夤威宝命，严恭帝祖。表海炳岱，系唐胄楚。灵鉴浚文，民属睿武。奄受敷锡，宅中拓宇。亘地称皇，罄天作主。月竁来宾，日际奉土。开元正首，礼乐交举。六典联事，九官列序。有牷在涤，有洁在俎。以荐王衷，以答神祜。"
"宋南郊登歌三首 其二 迎送神歌","南北朝","颜延之","维圣飨帝，维孝飨亲。皇乎备矣，有事上春。礼行宗祀，敬达郊礼。金枝中树，广乐四陈。陟配在京，降德在民。奔精照夜，高燎炀晨。阴明浮烁，沈咏深沦。告成大报，受釐元神。月御按节，星驱扶轮。遥兴远驾，曜曜振振。"
"宋南郊登歌三首 其三 飨神歌","南北朝","颜延之","营泰畤，定天衷。思心睿，谋筮从。建表蕝，设郊宫。田烛置，爟火通。历元旬，律首吉。饰紫坛，坎列室。中星兆，六宗秩。乾宇晏，地区谧。大孝昭，祭礼供。牲日展，盛自躬。具陈器，备礼容。形舞缀，被歌钟。望帝阍，耸神跸。灵之来，辰光溢。洁粢酌，娱太一。明辉夜，华皙日。裸既始，献又终。烟芗鬯，报清穹。飨宋德，祚王功。休命永，福履充。"
"宋明堂歌九首 其一 迎神歌","南北朝","谢庄","地纽谧，乾枢回。华盖动，紫微开。旌蔽日，车若云。驾六龙，乘絪缊。晔帝京，辉天邑。圣祖降，五灵集。构瑶戺，耸珠帘。汉拂幌，月栖檐。舞缀畅，钟石融。驻飞景，郁行风。懋粢盛，洁牲牷。百礼肃，群司虔。皇德远，大孝昌。贯九幽，洞三光。神之安，解玉銮。景福至，万寓欢。"
"宋明堂歌九首 其二 登歌","南北朝","谢庄","雍台辨朔，泽宫练辰。洁火夕照，明水朝陈。六瑚贲室，八羽华庭。昭事先圣，怀濡上灵。肆夏戒敬，升歌发德。永固鸿基，以绥万国。"
"宋明堂歌九首 其三 歌太祖文皇帝","南北朝","谢庄","维天为大。维圣祖是则。辰居万宇。缀旒下国。内灵八辅。外光四瀛。蒿宫仰盖。日馆希旌。复殿留景。重檐结风。刮楹接纬。达响承虹。设业设虚。在王庭。肇禋祀。克配乎灵。我将我享。维孟之春。以孝以敬。以立我烝民。"
"宋明堂歌九首 其四 歌青帝","南北朝","谢庄","参映夕，驷照晨。灵乘震，司青春。雁将向，桐始蕤。柔风舞，暄光迟。萌动达，万品新。润无际，泽无垠。"
"宋明堂歌九首 其五 歌赤帝","南北朝","谢庄","龙精初见大火中，朱光北至圭景同。帝在在离寔司衡，水雨方降木槿荣。庶物盛长咸殷阜，恩覃四冥被九有。"
"宋明堂歌九首 其六 歌黄帝","南北朝","谢庄","履建宅中宇，司绳御四方。裁化遍寒燠，布政周炎凉。景丽条可结，霜明冰可折。凯风扇朱辰，白云流素节。分至乘结晷，启闭集恒度。帝运缉万有，皇灵澄国步。"
"宋明堂歌九首 其七 歌白帝","南北朝","谢庄","百川如镜。天地爽且明。云冲气举。德盛在素精。木叶初下。洞庭始扬波。夜光彻地。翻霜照悬河。庶类收成。岁功行欲宁。浃地奉渥。罄宇承秋灵。"
"宋明堂歌九首 其八 歌黑帝","南北朝","谢庄","岁月既晏方驰。灵乘坎德司规。玄云合晦鸟路。白云繁亘天涯。雷在地。时未光。饰国典。闭关梁。四节遍。万物殿。福九域。祚八乡。晨晷促。夕漏延。太阴极。微阳宣。鹊将巢。冰已解。气濡水。风动泉。"
"宋明堂歌九首 其九 送神歌","南北朝","谢庄","蕴礼容，馀乐度。灵方留，景欲暮。开九重，肃五达。凤参差，龙已秣。云既动，河既梁。万里照，四空香。神之车，归清都。璇庭寂，玉殿虚。浚化凝，孝风炽。顾灵心，结皇思。"
"宋世祖庙歌二首 其一 世祖孝武皇帝歌","南北朝","谢庄","帝锡二祖，长世多祜。于穆睿考，龚圣承矩。玄极驰驭，乾纽坠绪。辟我皇维，缔我宋宇。刷定四海，肇构神京。复礼辑乐，散马堕城。泽牣九有，化浮八瀛。庆云承掖，甘露飞甍。肃肃清庙，徽徽閟宫。舞蹈象德，笙磬陈风。黍稷非盛，明德惟崇。神其歆止，降福无穷。"
"宋世祖庙歌二首 其二 宣太后歌","南北朝","谢庄","禀祥月辉，毓德轩光。嗣徽妫汭，思媚周姜。母临万宇，训蔼紫房。朱玄玉龠，式载琼芳。"
"宋章庙乐舞歌十五首 其一 肃咸乐","南北朝","殷淡","彝承孝典，恭事严圣。浃天奉赆，罄壤齐庆。司仪具序，羽容夙彰。芬枝飏烈，黼构周张。助宝奠轩，酎珍充庭。璆县凝会，琄朱伫声。先期选礼，肃若有承。祗对灵祉，皇庆昭膺。"
"宋章庙乐舞歌十五首 其二","南北朝","殷淡","尊事威仪，辉容昭叙。迅恭神明，粢盛牲俎。肃肃严宫，蔼蔼崇基。皇灵降祉，百祗具司。戒诚望夜，端列承朝。依微昭旦，物色轻宵。鸿庆遐鬯，嘉荐令芳。翊帝明德，永祚流光。"
"宋章庙乐舞歌十五首 其三 引牲乐","南北朝","殷淡","维诚洁飨，维孝奠灵。敬芬黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神监孔昭，嘉是柔牷。"
"宋章庙乐舞歌十五首 其四 嘉荐乐","南北朝","殷淡","肇禋戒祀，礼容咸举。六典饬文，九司昭序。牲柔既昭，牺刚既陈。恭涤惟清，敬事惟神。加笾再御，兼俎重荐。节动轩越，声流金县。奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容。傧僚赞列，肃肃雍雍。"
"宋章庙乐舞歌十五首 其五 昭夏乐","南北朝","殷淡","閟宫黝黝，复殿微微。璿除肃炤，釭璧彤辉。黼帟神凝，玉堂严馨。圜火夕耀，方水朝清。金枝委树，翠镫伫县。渟波澄宿，华汉浮天。恭事既夙，虔心有慕。仰降皇灵，俯宁休祚。"
"宋章庙乐舞歌十五首 其六 永至乐","南北朝","殷淡","皇朝鬯矣，孝容以昭。銮华羽迾，拂汉涵滈。申申嘉夜，翊翊休朝。行金景送，步玉风韶。师承祀则，肃对禋祧。"
"宋章庙乐舞歌十五首 其七 登歌","南北朝","殷淡","帝容承祀，练时涓日。九重彻关，四灵宾室。肃唱函音，庶旄委佾。休灵告飨，嘉荐尚芬。玉瑚饰列，桂簋昭陈。具司选礼，翼翼振振。"
"宋章庙乐舞歌十五首 其八","南北朝","殷淡","裸崇祀典，酎恭孝时。礼无爽物，信靡愧辞。精华孚鬯，诚监昭通。升歌翊节，下管调风。皇心履变，敬明尊亲。大哉孝德，至矣交神。"
"宋章庙乐舞歌十五首 其九 章德凯容乐","南北朝","殷淡","幽瑞浚灵，表彰嫔圣。翊载徽文，敷光崇庆。上纬缠祥，中维饰咏。永属辉猷，联昌景命。"
"宋章庙乐舞歌十五首 其十 昭德凯容乐","南北朝","殷淡","表灵躔象，缵仪纬风。膺华丹耀，登瑞紫穹。训形霄宇，武彰宸宫。腾芬金会，写德声容。"
"宋章庙乐舞歌十五首 其十一 宣德凯容乐","南北朝","殷淡","天枢凝耀，地纽俪辉。联光腾世，炳庆翔机。薰蔼中宇，景躔上微。玉颂镂德，金龠传徽。"
"宋章庙乐舞歌十五首 其十二 嘉胙乐殷淡","南北朝","殷淡","礼荐洽。福时昌。皇圣膺嘉祐。帝业凝休祥。居极乘景运。宅德瑞中王。澄明临四表。精华延八乡。洞海周声惠。彻宇丽乾光。灵庆缠世祉。鸿烈永无疆。"
"宋章庙乐舞歌十五首 其十三 昭夏乐","南北朝","殷淡","大孝备，盛礼丰。神安留，嘉乐充。旋驾耸，泛青穹。延八虚，辟四空。蔼流景，肃行风。"
"宋章庙乐舞歌十五首 其十四","南北朝","殷淡","昭融教，缉风度。恋皇灵，结深慕。解羽县，辍华树。背璇除，端玉辂。流汪濊，庆国步。"
"宋章庙乐舞歌十五首 其十五 休成乐","南北朝","殷淡","酾醴具登，嘉俎咸荐。飨洽诚陈，礼周乐遍。祝辞罢裸，序容辍县。跸动端庭，銮回严殿。神仪驻景，华汉亭虚。八灵案卫，三祗解途。翠盖耀澄，罼奕凝宸。玉镳息节，金辂怀音。式诚达孝，底心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。"
"宋四厢乐歌廿首 其一 肆夏乐歌","南北朝","王韶之","于铄我皇，体仁包元。齐明日月，比量乾坤。陶甄百王，稽则黄轩。吁谟定命，辰告四蕃。"
"宋四厢乐歌廿首 其二","南北朝","王韶之","将将蕃后，翼翼群僚。盛服待晨，明发来朝。飨以八珍，乐发九韶。仰祗天颜，厥猷孔昭。"
"宋四厢乐歌廿首 其三","南北朝","王韶之","法章既设，初筵长舒。济济列辟，端委皇除。饮和无盈，威仪有馀。温恭在位，敬终如初。"
"宋四厢乐歌廿首 其四","南北朝","王韶之","九功既歌，六代惟时。被德在乐，宣道以诗。穆矣大和，品物咸熙。庆积自远，告成在兹。"
"宋四厢乐歌廿首 其五 大会行礼歌","南北朝","王韶之","大哉皇宋，长发其祥。纂系在汉，统源伊唐。德之克明，休有烈光。配天作极，辰居四方。"
"宋四厢乐歌廿首 其六","南北朝","王韶之","皇矣我后，圣德通灵。有命自天，诞受休祯。龙飞紫极，造我宋京。光宅宇宙，赫赫明明。"
"宋四厢乐歌廿首 其七 王公上寿歌","南北朝","王韶之","献寿爵。庆圣皇。灵祚穷二仪。休明等三光。"
"宋四厢乐歌廿首 其八 殿前登歌","南北朝","王韶之","明明大宋，缉熙皇道。则天垂化，光定天保。天保既定，肆觐万方。礼繁乐富，穆穆皇皇。"
"宋四厢乐歌廿首 其九","南北朝","王韶之","沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。"
"宋四厢乐歌廿首 其十","南北朝","王韶之","烝哉我皇，固天诞圣。履端惟始，对越休庆。如天斯久，如日斯盛。介兹景福，永固骏命。"
"宋四厢乐歌廿首 其十一 食举歌","南北朝","王韶之","晨羲载曜。万物咸睹。嘉庆三朝。礼乐备举。元正肇始。典章晖明。万方毕来贺。华裔充皇庭。多士盈九位。俯仰观玉声。恂恂俯仰。载烂其辉。鼓钟震天区。礼容塞皇闱。思乐穷休庆。福履同所归。"
"宋四厢乐歌廿首 其十二","南北朝","王韶之","五玉既献。三帛是荐。尔公尔侯。鸣玉华殿。皇皇圣后。降礼南面。元首纳嘉礼。万邦同欢愿。休哉。君臣嘉燕。建五旗。列四县。乐有文。礼无倦。融皇风。穷一变。"
"宋四厢乐歌廿首 其十三","南北朝","王韶之","体至和。感阴阳。德无不柔。繁休祥。瑞徽璧。应嘉钟。舞灵凤。跃潜龙。景星见。甘露坠。木连理。禾同穗。玄化洽。仁泽敷。极祯瑞。穷灵符。"
"宋四厢乐歌廿首 其十四","南北朝","王韶之","怀荒裔。绥齐民。荷天佑。靡不宾。靡不宾。长世弘盛。昭明有融。繁嘉庆。繁嘉庆。熙帝载。合气咸和。苍生欣戴。三灵协瑞。惟新皇代。"
"宋四厢乐歌廿首 其十五","南北朝","王韶之","王道四达。流仁布德。穷理咏乾元。垂训顺帝则。灵化侔四时。幽诚通玄默。德泽被八弦。乾宁轨万国。"
"宋四厢乐歌廿首 其十六","南北朝","王韶之","皇猷缉。咸熙泰。礼仪焕帝庭。要荒服遐外。被发袭缨冕。左衽回衿带。天覆地载。流泽汪濊。声教布护。德光大。"
"宋四厢乐歌廿首 其十七","南北朝","王韶之","开元辰，毕来王。奉贡职，朝后皇。鸣珩佩，观典章。乐王度，悦徽芳。陶盛化，游太康。丕照明，永克昌。"
"宋四厢乐歌廿首 其十八","南北朝","王韶之","惟永初，德丕显。齐七政，敷五典。彝伦序，洪化阐。王泽流，太平始。树声教，明皇纪。和灵只，恭明祀。衍景祚，膺嘉祉。"
"宋四厢乐歌廿首 其十九","南北朝","王韶之","礼有容，乐有仪。金石陈，干羽施。迈武护，均咸池。歌南风，舞德称。文武焕，颂声兴。"
"宋四厢乐歌廿首 其二十","南北朝","王韶之","王道纯，德弥淑。宁八表，康九服。道礼让，移风俗。移风俗，永克融。歌盛美，造成功。咏徽烈，邈无穷。"
"宋前后舞歌二首 其一 前舞歌","南北朝","王韶之","于赫景明，天监是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿龠繁会，笙磬谐音。箫韶虽古，九成在今。导志和声，德音孔宣。光我帝基，协灵配乾。仪刑六合，化穆自然。如彼云汉，为章于天。熙熙万类，陶和当年。击辕中韶，永世弗骞。"
"宋前后舞歌二首 其二 后舞歌","南北朝","王韶之","假乐圣后，寔天诞德。积美自中，玉猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥猷，亹亹其仁。顺命创制，因定和神。海外有截，九围无尘。冕旒司契，垂拱临民。乃舞大豫，钦若天人。纯嘏孔休，万载弥新。"
"塞客吟","南北朝","萧道成","宝纬紊宗。神经越序。德晦河晋。力宣江楚。云雷兆壮。天山繇武。直发指河关。凝精越汉渚。秋风起。塞草衰。雕鸿思。边马悲。平原千里顾。但见转蓬飞。星严海净。月彻河明。清辉映幕。素液凝庭。金笳夜厉。羽轊晨征。斡晴潭而怅泗。枻松洲而悼情。兰涵风而泻艳。菊笼泉而散英。曲绕首燕之叹。吹轸绝越之声。欷园琴之孤弄。想庭藿之馀馨。青关望断。白日西斜。恬源靓雾。垄首晖霞。戒旋鹢。跃还波。情绵绵而方远。思袅袅而遂多。粤击秦中之筑。因为塞上之歌。歌曰：朝发兮江泉。日夕兮陵山。惊飙兮瀄汨。淮流兮潺湲。胡埃兮云聚。楚旆兮星悬。愁墉兮思宇。恻怆兮何言。定环中之逸鉴。审雕陵之迷泉。悟樊笼之或累。怅遐心以栖玄。"
"群鹤咏","南北朝","萧道成","八风舞遥翮，九野弄清音。一摧云间志，为君苑中禽。"
"估客乐","南北朝","萧赜","昔经樊邓役，阻潮梅根渚。感忆追往事，意满辞不叙。"
"别萧咨议诗","南北朝","王延","霏云承永夜，皓烛骛离轩。执酒怆谁与，举袖默无言。忍兹君为别，如此岁方暄。年深北岫时，鸟思南国园。江上愁别日，阶下树芳荪。"
"侍太子九日宴玄圃诗","南北朝","王俭","明明储后，冲默其量。徘徊礼乐，优游风尚。微言外融，几神内王。就日齐晖，仪云等望。本茂条荣，源澄流洁。汉称间平，周云鲁卫。咨我藩华，方轶前轨。秋日在房，鸿雁来翔。寥寥清景，霭霭微霜。草木摇落，幽兰独芳。眷言淄苑，尚想濠梁。既畅旨酒，亦饱徽猷。有来斯悦，无远不柔。"
"侍皇太子释奠宴诗","南北朝","王俭","礼惟国干，义实民端。身由业澡，世以教安。金镕乃器，水术伊澜。渐芳则馥，履冰固寒。瞽宗务时，頖宫善诱。咨此含生，跻彼仁寿。淳移雅缺，历兹永久。游艺莫师，独学谁友。三兆戒辰，八鸾警旦。风动蒿宫，云栖参馆。礼迈仁周，乐超英汉。神保爰格，祝史斯赞。郁鬯既终，德馨是与。降冕上痒，升宴东序。槐宰金贞，藩维玉誉。时彦莘莘，国胄楚楚。"
"赠徐孝嗣诗","南北朝","王俭","婉婉游龙，载游载东。靡靡行云，并跃齐踪。无类不感，有来斯雍。之子云迈，嗟我莫从。岁云暮止，述职戒行。崇兰罢秀，孤松独贞。悲风宵远，乘雁晨征。抚物遐想，念别书情。方轨叔茂，追清彦辅。柔亦不茹，刚亦不吐。"
"春日家园诗","南北朝","王俭","徙倚未云暮，阳光忽已收。羲和远停晷，壮士岂淹留。冉冉老将至，功名竟不修。稷契匡虞夏，伊吕翼商周。抚躬谢先哲，解绂归山丘。"
"春诗二首 其一","南北朝","王俭","兰生已匝苑，萍开欲半池。轻风摇杂花，细雨乱丛枝。"
"春诗二首 其二","南北朝","王俭","风光承露照，雾色点兰晖。青荑结翠藻，黄鸟弄春飞。"
"春夕诗","南北朝","王俭","露华方照岁，云彩复经春。虚闺稍叠草，幽帐日凝尘。"
"后园饯从兄豫章诗","南北朝","王俭","兹夕竟何夕，念别开曾轩。光风转兰蕙，流月泛虚园。"
"赠王俭诗","南北朝","王僧佑","汝家在市门，我家在南郭。汝家饶宾侣，我家多鸟雀。"
"拟古诗","南北朝","萧长懋","磊磊落落玉山崩。"
"临终诗","南北朝","顾欢","五途无恒宅，三清有常舍。精气因天行，游魂随物化。鹏鹍适大海，蜩鸠之桑柘。达生任去留，善死均日夜。委命安所乘，何方不可驾。翘心企前觉，融然从此谢。"
"九日侍宴诗","南北朝","萧子良","月展风转，层台气寒。高云敛色，遥露已团。式诏司警，言戾秋峦。轻觞时荐，落英可餐。"
"侍皇太子释奠宴诗","南北朝","萧子良","霜轻流日，风送夕云。雕檐结彩，绮井生文。四琏合旨，八簋舒芬。"
"游后园","南北朝","萧子良","托性本禽鱼，栖情闲物外。萝径转连绵，松轩方杳蔼。丘壑每淹留，风云多赏会。"
"行宅诗","南北朝","萧子良","访宇北山阿，卜居西野外。幼赏悦禽鱼，早性羡蓬艾。"
"登山望雷居士精舍同沈右卫过刘先生墓下作诗","南北朝","萧子良","汉陵淹馆芜，晋殄洙风缺。五都声论空，三河文义绝。兴礼迈前英，谈玄逾往哲。明情日夜深，徽音岁时灭。垣井总已平，烟云从容裔。尔叹牛山悲，我悼惊川逝。"
"后湖放生诗","南北朝","萧子良","释焚曾林下，解细平湖边。迅翮抟清汉，轻鳞浮紫涧。"
"经刘瓛墓下诗","南北朝","萧子隆","升堂子不谬，问道余未穷。如何辞白日，千载隔音通。山门一已绝，长夜缅难终。初松切暮鸟，新杨催晓风。榛关向芜密，泉途转销空。"
"齐明王歌辞七首 其一 明王曲","南北朝","王融","明王日月照，至乐天地和。幸息云门吹，复歇咸池歌。桂序金匏转，瑶轩丝石罗。朱骐步踯躅，玄鹤舞蹉跎。露凝嘉草秀，烟度醴泉波。皇基方万祀，齐民乐如何。"
"齐明王歌辞七首 其二 圣君曲","南北朝","王融","圣君应昌历，景祚启休期。龙楼神睿道，兔园仁义基。海荡万川集，山崖百草滋。盘苗成萃止，渝韎异来思。清明动离轸，威惠被殊辞。大哉君为后，何羡唐虞时。"
"齐明王歌辞七首 其三 渌水曲","南北朝","王融","湛露改寒司，交莺变春旭。琼树落晨红，瑶塘水初渌。日霁沙溆明，风泉动华烛。遵渚泛兰觞，乘漪弄清曲。斗酒千金轻，寸阴百年促。何用尽欢娱，王度式如玉。"
"齐明王歌辞七首 其四 采菱曲","南北朝","王融","炎光销玉殿，凉风吹凤楼。雕辎傃平隰，朱棹泊安流。金华妆翠羽，鹢首画飞舟。荆姬采菱曲，越女江南讴。腾声翻叶静，发响谷云浮。良时时一遇，佳人难再求。"
"齐明王歌辞七首 其五 清楚引","南北朝","王融","平原数千里，飞观郁岧岧。清月囧将曙，浩露零中宵。转叶度沙海，别羽自冰辽。四面通寒色，左右竟严飙。崤渑多榛梗，京索久尘苗。逝钭凭神武，奋剑荡遗妖。"
"齐明王歌辞七首 其六 长歌引","南北朝","王融","周雅听休明，齐德觏升平。紫烟四时合，黄河万里清。翠柳荫通街，朱阙临高城。方毂雷尘起，接袖风云生。酣笑争日夕，丝管互逢迎。徂年无促虑，长歌有馀声。"
"齐明王歌辞七首 其七 散曲","南北朝","王融","金枝湛明燎，绣幕裂芳然。层闺横绿绮，旷席缅朱缠。楚调广陵散，瑟柱秋风弦。轻裙中山丽，长袖邯郸妍。徐歌驻行景，迅节瀹浮烟。言愿圣明主，永永万斯年。"
"有所思","南北朝","王融","如何有所思，而无相见时。宿昔梦颜色，阶庭寻履綦。高张更何已，引满终自持。欲知忧能老，为视镜中丝。"
"三妇艳诗","南北朝","王融","大妇织绮罗，中妇织流黄。小妇独无事，挟瑟上高堂。丈夫且安坐，调弦讵未央。"
"青青河畔草","南北朝","王融","容容寒烟起，翘翘望行子。行子殊未归，寤寐君容辉。夜中心爱促，觉后阻河曲。河曲万里馀，情交襟袖疏。珠露春华返，璇霜秋照晚。入室怨蛾眉，情归为谁婉。"
"同沈右率诸公赋鼓吹曲二首 其二 芳树","南北朝","王融","相望早春日，烟华杂如雾。复此佳丽人，含情结芳树。绮罗已自怜，萱风多有趣。去来徘徊者，佳人不可遇。"
"临高台","南北朝","王融","游人欲骋望，积步上高台。井莲当夏吐，窗桂逐秋开。花飞低不入，鸟散远时来。还看云栋影，含月共徘徊。"
"望城行","南北朝","王融","金城十二重，云气出表里。万户如不殊，千门反相似。车马若飞龙，长衢无极已。箫鼓相逢迎，信哉佳城市。"
"法乐辞 其一","南北朝","王融","天长命自短，世促道悠悠。禅衢开远驾，爱海乱轻舟。累尘曾未极，心树岂能筹。情埃何用洗，正水有清流。"
"法乐辞 其二","南北朝","王融","百神肃以虔，三灵震且越。恒曜掩芳霄，薰风动兰月。丹荣藻玉墀，翠羽文珠阙。皓毳非虚来，交轮岂徒发。"
"法乐辞 其三","南北朝","王融","韶年春已仲，明星夜未央。千祀钟休历，万国会嘉祥。金容涵夕景，翠鬓佩晨光。表尘维净觉，泛俗乃轮皇。"
"法乐辞 其四","南北朝","王融","袭气变离宫，重柝惊层殿。曼响感心神，修容展欢宴。生老终已萦，死病行当荐。方为净国游，岂结危城恋。"
"法乐辞 其五","南北朝","王融","春枝多病夭，秋叶少欣荣。心骸终委灭，亲爱暂平生。长风吹北陇，迅景急东瀛。知三既情畅，得一乃身贞。"
"法乐辞 其六","南北朝","王融","飞策辞国门，端仪偃郊树。慈爱徒相思，闺中空怨慕。夙隶乖往途，骏足独归路。举袂谢时人，得道且还去。"
"法乐辞 其七","南北朝","王融","明心弘十力，寂虑安四禅。青禽承逸轨，文骊镜重川。鹫严标远胜，鹿野究清玄。不有希世宝，何以导濛泉。"
"法乐辞 其八","南北朝","王融","亭亭宵月流，朏朏晨霜结。川上不徘徊，条间亟渝灭。灵知湛常然，符应有盈缺。感运复来仪，且厌人间世。"
"法乐辞 其九","南北朝","王融","舂山玉所府，檀林芳所栖。引火归炎燧，挹水自清堤。庵园无异辙，祗馆有同跻。比肩非今古，接武岂燕齐。"
"法乐辞 其十","南北朝","王融","昔余轻岁月，兹也重光阴。闺中屏铅黛，阙下挂缨簪。禅悦兼芳旨，法言恋清琴。一异非能辨，宠辱谁为心。"
"法乐辞 其十一","南北朝","王融","峻宇临层穹，苕苕疏远风。腾芳清汉里，响梵高云中。金华纷苒若，琼树郁青葱。贞心延净境，邃业嗣天宫。"
"法乐辞 其十二","南北朝","王融","影响未尝隔，晦明殊复亲。弘慈邈已远，睿后扇高尘。区中禔景福，宇外沐深仁。万祀留国祚，意兆庆唐民。"
"少年子","南北朝","王融","闻有东方骑，遥见上头人。待君送客返，桂钗当自陈。"
"江皋曲","南北朝","王融","林断山更续，洲尽江复开。云峰帝乡起，水源桐柏来。"
"思公子","南北朝","王融","春尽风飒飒，兰凋木修修。王孙久为客，思君徒自忧。"
"王孙游","南北朝","王融","置酒登广殿，开襟望所思。春草行已歇，何事久佳期。"
"阳翟新声","南北朝","王融","怀春发下蔡，含笑向阳城。耻为飞雉曲，好作鹍鸡鸣。"
"永明乐十首 其一","南北朝","王融","玄符昭景历，茂实偶英声。长为南山固，永与朝日明。"
"永明乐十首 其二","南北朝","王融","灵丘比翼栖，芳林合条起。两伐分宪章，一朝会书轨。"
"永明乐十首 其三","南北朝","王融","二离金玉相，三衮兰蕙芳。重仪文世子，再奉东平王。"
"永明乐十首 其四","南北朝","王融","空谷返逸骖，阴山响鸣鹤。振玉躧丹墀，怀芳步青阁。"
"永明乐十首 其五","南北朝","王融","崇文晦已明，胶庠杂复整。弱台留折巾，沂川咏芳颖。"
"永明乐十首 其六","南北朝","王融","定林去喧俗，鹿野山俟霞。香风流梵琯，泽雨散云花。"
"永明乐十首 其七","南北朝","王融","楚望倾渑涤，日馆仰銮铃。已晞五云发，方照两河清。"
"永明乐十首 其八","南北朝","王融","幸哉明盛世，壮矣帝王居。高门夜不柝，饮帐晓长舒。"
"永明乐十首 其九","南北朝","王融","总棹金陵渚，方驾玉山阿。轻露炫珠翠，初风摇绮罗。"
"永明乐十首 其十","南北朝","王融","西园抽蕙草，北沼掇芳莲。生逢永明乐，死日生之年。"
"奉和秋夜长","南北朝","王融","秋夜长。夜长乐未央。舞袖拂花烛。歌声绕凤梁。"
"赠族叔卫军俭诗","南北朝","王融","台曜澄华，铉岳裁峻。经天为象，丽地作镇。龙潜九泉，凤栖百仞。济弇高腾，乘箕远振。极睇金策，具览瑶图。宏踪漭邈，邃理睢盱。圣机其轸，睿想同谟。玄契寤语，幽契占符。轩迹方融，稽牧克辅。天步初阶，哲人翼主。望古连规，追循叠矩。刘挚等契，凌何迈禹。桂萌已馥，玉生而温。曰自志学，即此宾门。身无择行，口不弃言。俦襟河隧，合量衢樽。渐美中和，资心百姓。柔裕为容，齐庄以敬。仁则物安，义惟已正。冲泉如泉，镜净如镜。不器其德，有斐斯文。质超瑚琏，才逸卿云。摇笔泉泻，动咏英纷。沨乎不极，卓兮靡群。君道知人，臣玉胜务。纳揆飞声，登庸缉誉。名扬沉隐，贲发幽素。九流载清，八政允树。帝曰钦哉，朕嘉乃良。滔滔江蠡，实纪炎方。建兹赤社，俾侯南昌。受策以出，出入勤王。施之为政，实尹上京。期月而可，三年有成。人莫爱力，物不瘦情。隽张愧称，王赵惭名。息憩渠馆，式静泽宫。我求骏德，昭此困蒙。仪形■里，木铎淹中。容上复礼，稷下还风。帝略时康，皇涂攸乂。乃命南昌，式补衮阙。念损辞功，鸣谦让伐。岂敢固之，王言再发。于时春暮，日焕云清。前纪文物，后发声明。逶迤冕服，有锵璁珩。公其戾止，威德惟馨。德馨伊何，如兰之宣。贞筠柚箭，润璧怀山。有荣有茂，不瘁不骞。介兹景福，君子万年。繇资律纪，望以韬传。宋翟空墨，周老徒玄。一致或禀，百行无员。永言古烈，公实兼旃。六乐毕该，五礼备贯。七训是敷，三英有粲。文整国容，武决庙算。唯旦唯公，唯公唯旦。"
"从武帝琅邪城讲武应诏诗","南北朝","王融","治兵闻鲁策，训旅见周篇。教民良不弃，任智理恒全。白日映丹羽，赪霞文翠旃。凌山炫组甲，带水被戎船。凝葭郁摧怆，清管乍联绵。早逢文化洽，复属武功宣。愿陪玉銮右，一举扫燕然。"
"栖玄寺听讲毕游邸园七韵应司徒教诗","南北朝","王融","道胜业兹远，心间地能隙。桂橑郁初裁，兰墀坦将辟。虚檐对长屿，高轩临广液。芳草列成行，嘉树纷如积。流风转还径，清烟泛乔石。日汨山照红，松映水华碧。畅哉人外赏，迟迟眷西夕。"
"杂体报范通直诗","南北朝","王融","和璧荆山下，隋珠汉水滨。无双自昔代，有美今为邻。三楚多秀士，江上复才人。纬绡非善贾，圣德可名臣。追飞且学步，共子奉清尘。紫庭风日好，青槐枝叶新。徘徊吹楼侧，欲见心所亲。峛君兰蕙草，何用以书绅。"
"萧咨议西上夜集诗","南北朝","王融","徘徊将所爱，惜别在河梁。衿袖三春隔，江山千里长。寸心无远近，边地有风霜。勉哉勤岁暮，敬矣事容光。山中殊未怿，杜若空自芳。"
"寒晚敬和何徵君点诗","南北朝","王融","疏酌候冬序，间琴改秋律。如何将暮天，复值西归日。摇落迎轩牖，飞鸣乱绳筚。烟灌共深阴，风篁两萧瑟。虚堂无笑语，怀君首如疾。早轻北山赋，晚爱东皋逸。上德可润身，下泽有徐辔。"
"古意诗二首 其一","南北朝","王融","游禽暮知反，行人独未归。坐销芳草气，空度明月辉。嚬容入朝镜，思泪点春衣。巫山彩云没，淇上绿条稀。待君竟不至，秋雁双双飞。"
"古意诗二首 其二","南北朝","王融","霜气下孟津，秋风度函谷。念君凄已寒，当轩卷罗縠。纤手废裁缝，曲鬓罢膏沐。千里不相闻，寸心郁纷蕴。况复飞萤夜，木叶乱纷纷。"
"奉和竟陵王郡县名诗","南北朝","王融","追芳承荔浦，揖道讯虚丘。升裾临广牧，从望尽平洲。曾山临翠坂，方渠缅清流。阳台翻早茂，阴馆怀名秋。岁晏乐光弭，景仄西华收。端溪惭昔彦，测水谢前修。往食曲阜盛，今属平台游。燕棠缺初雅，郑衮息遗讴。久倾信都美，乃结茂陵俦。河间诚可咏，南海果难游。"
"游仙诗五首 其一","南北朝","王融","桃李不奢年，桑榆多暮节。常恐秋蓬根，连翩因风雪。习道遍槐岻，追仙度瑶碣。绿帙启真词，丹经流妙说。长河且已萦，曾山方可砺。"
"游仙诗五首 其二","南北朝","王融","献岁和风起，日出东南隅。凤旌乱烟道，龙驾溢云区。结赏自员峤，移燕乃方壶。金卮浮水翠，玉斝挹泉珠。徒用霜露改，终然天地俱。"
"游仙诗五首 其三","南北朝","王融","命驾瑶池隈，过息蠃女台。长袖何靡靡，箫管清且哀。璧门凉月举，珠殿秋风回。青鸟骛高羽，王母停玉杯。举手暂为别，千年将复来。"
"游仙诗五首 其四","南北朝","王融","湘元有兰芷，汨吾欲南征。遗佩出长浦，举袂望增城。朱霞拂绮树，白云照金楹。五芝多秀色，作桂常冬荣。弭节且夷与，参差闻凤笙。"
"游仙诗五首 其五","南北朝","王融","命驾随所即，烛龙导轻镳。沙泽振寒草，弱水驾冰潮。远翔驰声响，流雪自飘飖。忽与若士遇，长举入云霄。罗绎徒有睨，蟭螟已寥寥。"
"诃诘四大门诗","南北朝","王融","迅矣百龄，绵兹六入。出没昏疑，兴君爱习。总总予求，营营尔给。匪德曰归，唯殃斯集。贪人败类，无厌自及。昭回不希，玄墟何泣。"
"在家男女恶门诗","南北朝","王融","在磨则磷，玉生虽坚。唯居必徙，岂曰能贤。冰开春日，兰败秋年。天教斯类，及习情迁。命符三牖，生偕十缠。兹焉遂住，忧畏方延。"
"大惭愧门诗","南北朝","王融","兰室改蓬心，旃崖变伊草。丹青有必渝，丝皪岂常皓。曲辕且绳直，诡木遂凋藻。一篑或成山，百里倦中道。隆汉乃王臣，失楚信元保。勉矣德不孤，至言匪虚造。"
"努力门诗","南北朝","王融","豫北二山尚有移，河中一洲亦可为。精诚必至霜尘下，意气所感金石离。有子合掌修名立，时王权发美誉垂。昔来勤心少骞堕，何不努力出忧危。胜幡法鼓萦且击，智师道众纷以驰。有生无我俨既列，无明有我孰能窥。"
"回向门诗","南北朝","王融","悠悠九土各异形，扰据四生非一情。驱车策马殉世业，市文鬻义炫虚名。三墨纷纠殊不会，七儒委郁曾未并。吉凶尚忌及数术，取与离合实纵横。朝日夕月竟何取，投岩赴火空捐生。咄嗟失道尔回驾，沔彼流水趣东瀛。"
"春游回文诗","南北朝","王融","枝分柳塞北，叶暗榆关东。垂条逐絮转，落蕊散花丛。池莲照晓月，幔锦拂朝风。低吹杂纶羽，薄粉艳妆红。离情隔远道，叹结深闺中。"
"侍游方山应诏诗","南北朝","王融","巡躅望登年，帐饮临秋县。日羽镜霜浔，云旗落风甸。四瀛良在目，八宇婉如见。小臣窃自嘉，预奉柏梁燕。"
"奉辞镇西应教诗","南北朝","王融","未学谢能算，高义幸知游。留庭参辩奭，梁苑豫才邹。徘徊岁光晚，摇落江树秋。风旗萦别浦，霜琯迾遥洲。"
"饯谢文学离夜诗","南北朝","王融","所知共歌笑，谁忍别笑歌。离轩思黄鸟，分渚薆青莎。翻情结远旆，洒泪与行波。春江夜明月，还望情如何。"
"和南海王殿下咏秋胡妻诗 其一","南北朝","王融","日月共为照，松筠俱以贞。佩纷甘在远，结镜待君明。且协金兰好，方愉琴瑟情。佳人忽千里，幽闺积思生。"
"和南海王殿下咏秋胡妻诗 其二","南北朝","王融","景落中轩坐，悠悠望城阙。高树升夕烟，层楼满初月。光阴非或异，山川屡难越。辍泣掩铅姿，搔首乱云发。"
"和南海王殿下咏秋胡妻诗 其三","南北朝","王融","倾魄属徂火，摇念待方秋。凉气承宇结，明熠素阶流。三星亦虚映，四屋惨多愁。思君如萱草，一见乃忘忧。"
"和南海王殿下咏秋胡妻诗 其四","南北朝","王融","杼轴郁不谐，契阔弥新故。朔风栏上发，寒鸟林间度。客远乏衣裘，岁晏饶霜露。参差兴别绪，依迟起离慕。"
"和南海王殿下咏秋胡妻诗 其五","南北朝","王融","愿言如可信，行迈亦云反。睇晃不告劳，瞻途宁遽远。何以淹归辙，蚕妾事春晚。送目乱前华，驰心迷旧婉。"
"和南海王殿下咏秋胡妻诗 其六","南北朝","王融","椒佩容有结，振方歧路隅。黄金徒以赋，白圭终不渝。明心良自皎，安用久踟蹰。遄车及怅巷，流日下西虞。"
"和南海王殿下咏秋胡妻诗 其七","南北朝","王融","披帷怅有望，出门迟所欲。彼美复来仪，惭颜变欣瞩。兰艾隔芳臭，泾渭分清浊。去去夫人子，请殉川之曲。"
"咏琵琶诗","南北朝","王融","抱月如可明，怀风殊复清。丝中传意绪，花里寄春情。掩抑有奇态，凄锵多好声。芳袖幸时拂，龙门空自生。"
"咏幔诗","南北朝","王融","幸得与珠缀，羃历君之楹。月映不辞卷，风来辄自轻。每聚金炉气，时驻玉琴声。但愿置樽酒，兰釭当夜明。"
"药名诗","南北朝","王融","重台信严敞，陵泽乃间荒。石蚕终未茧，垣衣不可裳。秦芎留近咏，楚蘅搢远翔。韩原结神草，随庭衔夜光。"
"星名诗","南北朝","王融","眇叹属辰移，端忧临岁永。久惭入汉客，每愧遵河影。仙羽诚不退，蓬襟良未整。谁谓无正心，大陵有霜颖。"
"奉和月下诗","南北朝","王融","雕云度绮钱，香风入珠网。独知此夜月，依迟慕神赏。"
"咏池上梨花诗","南北朝","王融","翻阶没细草，集水间疏萍。芳春照流雪，深夕映繁星。"
"咏梧桐诗","南北朝","王融","骞凤影层枝，轻虹镜殿绿。岂斁龙门幽，直慕瑶池曲。"
"咏女萝诗","南北朝","王融","幂历女萝草，蔓衍旁松枝。含烟黄且绿，因风卷复垂。"
"移席琴室应司徒教诗","南北朝","王融","雪崖似留月，萝径若披云。潺湲石溜写，绵蛮山雨闻。"
"抄众书应司徒教诗","南北朝","王融","说礼固多才，惇诗信为善。岩笥发仙华，金縢开碧篆。"
"奉和代徐诗二首 其一","南北朝","王融","自君之出矣，芳藇绝瑶卮。思君如形影，寝兴未曾离。"
"奉和代徐诗二首 其二","南北朝","王融","自君之出矣，金炉香不燃。思君如明烛，中宵空自煎。"
"拟古诗二首 其一","南北朝","王融","花蒂今何在，亦是林下生。何当垂双髻，团扇云间明。"
"拟古诗二首 其二","南北朝","王融","镜台今何在，寸身正相随。何当碎联玉，云上璧已亏。"
"四色咏","南北朝","王融","赤如城霞起，青如松雾澈。黑如幽都云，白如瑶池雪。"
"离合赋物为咏咏火","南北朝","王融","冰容惭远鉴，水质谢明晖。是照相思夕，早望行人归。"
"双声诗","南北朝","王融","园蘅眩红花，湖荇燡黄华。回鹤横淮翰，远越合云霞。"
"代五杂组诗","南北朝","王融","五杂组，庆云发。往复还，经天月。不获已，生胡越。"
"奉和纤纤诗","南北朝","王融","两头纤纤绮上纹。半白半黑鹪翔群。腷腷膊々乌迷曛。磊磊落落玉石分。"
"咏七宝扇诗","南北朝","丘巨源","妙缟贵东夏，巧技出吴闉。裁状白玉璧，缝似明月轮。表里缕七宝，中衔骇鸡珍。画作景山树，图为河洛神。来延挥握玩，入与镮钏亲。生风长袖际，晞华红粉津。拂盻迎娇意，隐映含歌人。时移务忘故，节改竞存新。卷情随象簟，舒心谢锦茵。厌歇何足道，敬哉先后晨。"
"听邻妓诗","南北朝","丘巨源","披衽乏游术，凭轼寡文才。蓬门长自寂，虚席视生埃。贵里临倡馆，东邻歌吹台。云间娇响彻，风末艳声来。飞华瑶翠幄，扬芬金碧杯。久绝中州美，从念尸乡灰。遗情悲近世，中山安在哉。"
"懊侬曲歌","南北朝","王仲雄","赏叹负情侬，郎今果何许。君行不净心，那得恶人题。"
"白日歌","南北朝","张融","白日白日，舒天昭晖。数穷则尽，盛满则衰。"
"箫史曲","南北朝","张融","引响犹天外，吟声似地中。戴胜噪落景，龙喷清霄风。"
"忧且吟","南北朝","张融","鸣琴当春夜，春夜当鸣琴。羁人不及乐，何似千里心。"
"赠何点诗","南北朝","张融","惜哉何居士，薄暮遘荒淫。"
"白雪歌","南北朝","徐孝嗣","风闺晚翻霭，月殿夜凝明。愿君早流眄，无令春草生。"
"答王俭诗","南北朝","徐孝嗣","书帷停月，琴袖承飙。结芳幽谷，解佩明椒。去德滋永，怀德滋深。行云传想，归鸿寄音。"
"治宅诗","南北朝","谢朓","结宇夕阴街，荒幽横九曲。迢递南川阳，迤逦西山足。辟馆临秋风，敞窗望寒旭。风碎池中荷，霜剪江南菉。既无东都金，且税东皋粟。"
"玉阶怨","南北朝","虞炎","紫藤拂花树，黄鸟度青枝。思君一叹息，苦泪应言垂。"
"饯谢文学离夜诗","南北朝","虞炎","差池燕始飞，幂历草初辉。离人怅东顾，游子怆西归。清潮已驾渚，溽露复沾衣。一乖当春聚，方掩故园扉。"
"咏帘诗","南北朝","虞炎","青轩明月诗，紫殿秋风日。朣胧引光辉，晻暧映容质。清露依檐垂，蛸丝当户密。褰开谁共临，掩晦得如失。"
"奉和竟陵王经刘巘墓下诗","南北朝","虞炎","下帷闻昔儒，窥园信且逸。聚学丛烟郊，栖遁事环筚。戢景谢归年，税驾空悠日。庭露已沾衣，松门向萧瑟。悯悯神念周，依依惠言密。"
"皇太子释尊诗","南北朝","王思远","龙图升曜，龟籍流芳。俗资儒从，化以学昌。葳蕤四代，昭晰三王。挥发性灵，财成教方。时陂乐沦，风凋礼失。缝掖不衣，章句岂术。蕴金孰砥，怀玉焉器。养正者睿，敷文惟懿。帝则昭天，皇图轶古。乃圣乃神，重规叠矩。霞构两庠，星陈二序。横经若林，负书被宇。国绪克隆，储晖允镜。玉粹萧芬，体元居正。温文自躬，敦悦以性。崇道让齿，业大德盛。高殿既筵，远言既宣。穷理尽奥，阐几洞玄。降情肃币，盥圣荐贤。"
"第五兄揖到太傅竟陵王属奉诗","南北朝","王寂","兰馥春林，松贞秋坂。匪霜匪风，宁高宁远。玉华彼川，琛先兹巘。至德绸缪，嘉英缱绻。西周择才，东京得士。明明大齐，显允君子。芳华早照，徽声夙美。如彼招摇，不功而歭。天遥远汉，日华月丽。彦无沉隐，贤岂幽滞。如兰斯芬，如花斯蒂。臣实有恭，皇亦有惠。周旦绵邈，汉光遥缅。左右匡弼，朝夕台铉。嘉王副兹，声迈前典。谁奉神轩，匪德无践。寒林泛月，霜峰淡烟。浊樽湛澹，清调连绵。顾寻出处，中襟闵然。曷为赞仰，敢献微篇。"
"皇太子释奠会诗","南北朝","阮彦","惟帝御宇，惟圣裁荃。云官眇载，凤纪遐传。于皇作后，缵武乘天。地契斯彰，震符乃宣。五帝继作，三王代新。教蔼隆周，轨灭荒秦。兴之用博，替之斯堙。敬业贻训，务于成均。蕴宝聿摅，藏信咸澈。璧日文曜，珠星泻晰。大开泮渚，爰构庠艺。越岫重梯，凭波累枻。兼明翌政，丽景承霄。玉振方辰，金声夙标。德映姬储，芳腾夏朝。四辅陶辉，三善伊昭。睿机钦典，式夤昧旦。永言念兹，旧章载焕。习习胥敩，济济师赞。告衅舍弊，肃奠循裸。玉动璇轩，銮回璧戺。适序亲荐，登堂降齿。槐保锵仪，揆傅观止。物悟大哉，神称至矣。献礼卒虔，分除起宴。庭旅宾筵，阶陈肆县。笙镛登越，干戚浮绚。明耸八音，幽驰九变。庆逾居雒，骧疑在镐。百灵具祗，万纮同造。粤以空微，预均风草。取滥槐缨，无闻舆阜。"
"皇太子释奠会诗","南北朝","王僧令","伊昔上德，体极凝贞。敷文翊典，济美基平。三坟爰畅，六顺斯明。玄风流采，邈代飞馨。洪机泻御，祯符景历。缵承圣辉，盈图蕴册。化协无疆，皇猷匪隔。海裔覃仁，沙方浃泽。帝图远泰，震储克融。识超玄览，志迈谦冲。弘仁博艺，礼让兼崇。倾衢舞■，溢路歌风。询谋有徽，克晨嘉奠。礼光瑶俎，乐泛轩县。飨毕祉流，回神曲燕。庆溢欢悰，情稠恩遍。肃令警辰，祯徽曜节。庆晷逶迤，祥云炤?。瑶旆烟回，金声霄撤。浃宇怀昌，含生载悦。冲心幽被，奖逯无偏。栖质琼伍，俪服华筵。微蓱托海，毳羽浮天。方陶姬化，永沐姚年。"
"皇太子释奠诗","南北朝","袁浮丘","三象既区，八文斯载。靡人谁牧，匪后焉载。参差王列，回环纪代。数含兴毁，理彰彪晦。我皇广运，实惟灵德。于昭储嗣，徽光万国。曾是知微，降情敦克。陈经宪古，正讹辩感。岩岩崇殿，蔼蔼重筵。韶仪淳睟，远旨清宣。剖斥穿杂，总括凝泉。冲识知归，蒙薄攸迁。司业克终，告成奠旅。简习容章，筮辰献举。肃兹戒禁，洁此牲俎。摇金盖凤，自宫徂序。有观惟礼，亦既具来。儒巾云列，朝绂星陪。式是保训，允兼明台。比萼唐卫，烨烨光埃。冬绪御朔，气爽烟辉。彯霞旦卷，凝霜晚晞。张县瞀目，铿锵动几。翻舞屡还，绝音忘归。语远河清，记閟辰迟。园朝游夕，浮年偶时。爵贺峻檐，蝈鸣旷坻。俯蹈盛典，仰震庸辞。"
"游仙诗","南北朝","陆慧晓","旌翻玉华晦，神转云光移。袭舄黄山下，投佩朱路歧。"
"蒲坂行","南北朝","陆厥","江南风已春，河间柳已把。雁反无南书，寸心何由写。流泊祁连山，飘飖高阙下。"
"齐歌行","南北朝","陆厥","黄金徒满籯，不如守章句。雪宫纷多士，稷下岌成覆。同载双连珠，合席悬河注。垂帷五行下，操笔百金赋。华屋大车方，高门四马驱。玄豹空不食，南山隐云雾。"
"南郡歌","南北朝","陆厥","江南可采莲，莲生荷已大。旅雁向南飞，浮云复如盖。望美积风露，疏麻成襟带。双珠惑汉皋，蛾眉迷下蔡。玉齿徒粲然，谁与启含贝。"
"邯郸行","南北朝","陆厥","赵女擪鸣琴，邯郸纷躧步。长袖曳三街，兼金轻一顾。有美独临风，佳人在遐路。相思欲褰衽，丛台日已暮。"
"左冯翊歌","南北朝","陆厥","上林潏紫泉，离宫赫千户。飞鸣乱凫雁，参差杂兰杜。比翼独未群，连叶谁为伍。一物或难致，无云泣易睹。"
"京兆歌","南北朝","陆厥","兔园夹池水。修竹复檀栾。不如黄山苑。储胥与露寒。逦迤傍无界。岑崟郁上干。上干入翠微。下趾连长薄。芳露浸紫茎。秋风摇素萼。雁起宵未央。云间月将落。照梁桂兮影徘徊。承露盘兮光照灼。寿陵之街走狐兔。金卮玉碗会销铄。愿奉蒲萄花。为君实羽爵。"
"李夫人及贵人歌","南北朝","陆厥","属车桂席尘。豹尾香烟灭。彤殿向蘼芜。青蒲复萎绝。坐萎绝。对蘼芜。临丹阶。泣椒涂。寡鹤羁雌飞且止。雕梁翠壁网蜘蛛。洞房明月夜。对此泪如珠。"
"中山王孺子妾歌二首 其一","南北朝","陆厥","未央才人。中山孺子。一笑倾城。一顾倾市。倾城不自美。倾市复为容。愿把陵阳袖。披云望九重。"
"中山王孺子妾歌二首 其二","南北朝","陆厥","如姬寝卧内，班姬坐同车。洪波陪饮帐，林光宴秦馀。岁暮寒飙及，秋水落芙蕖。子瑕矫后驾，安陵泣前鱼。贱妾终已矣，君子定焉如。"
"临江王节士歌","南北朝","陆厥","木叶下。江波连。秋月照浦云歇山。秋思不可裁。复带秋风来。秋风来已寒。白露惊罗纨。节士慷慨发冲冠。弯弓挂若木。长剑竦云端。"
"奉答内兄希叔诗 其一","南北朝","陆厥","嘉惠承帝子，躧履奉王孙。属叨金马署，又点铜龙门。出入平津邸，一见孟尝尊。归来翳桑柘，朝夕异凉温。"
"奉答内兄希叔诗 其二","南北朝","陆厥","徂落固云是，寂蔑终如斯。杜门清三径，坐槛临曲池。凫鹄啸俦侣，荷芰如参差。虽无田田叶，及尔泛涟漪。"
"奉答内兄希叔诗 其三","南北朝","陆厥","春华与秋实，庶子及家臣。王门所以贵，自古多俊民。离宫收杞梓，华屋富徐陈。平旦上林苑，日入伊水滨。"
"奉答内兄希叔诗 其四","南北朝","陆厥","书记既翩翩，赋歌能妙绝。相如恧温丽，子云惭笔札。骏足思长陂，此车畏危辙。愧兹山阳燕，空此河阳别。"
"奉答内兄希叔诗 其五","南北朝","陆厥","平原十日饮，中散千里游。渤海方淫滞，宜城谁献酬。屏居南山下，临此岁方秋。惜哉时不与，日暮无轻舟。"
"同沈右率诸公赋鼓吹曲二首 其一 巫山高","南北朝","刘绘","高唐与巫山，参差郁相望。灼烁在云间，氛氲出霞上。散雨收夕台，行云卷晨障。出没不易期，婵娟以怅惆。"
"同沈右率诸公赋鼓吹曲二首 其二 有所思","南北朝","刘绘","别离安可再，而我更重之。佳人不相见，明月空在帷。共衔满堂酌，独敛向隅眉。中心乱如雪，宁知有所思。"
"饯谢文学离夜诗","南北朝","刘绘","汀洲千里芳，朝云万里色。悠然在天隅，之子去安极。春潭无与窥，秋台谁共陟。不见一佳人，徒望西飞翼。"
"入琵琶峡望积布矶呈玄晖诗","南北朝","刘绘","江山信多美，此地最为神。以兹峰石丽，重在芳树春。照烂虹霓杂，交错锦绣陈。差池若燕羽，崱屶似龙鳞。却瞻了非向，前观已复新。翠微上亏景，青莎下拂津。巉岩如刻削，可望不可亲。昔途首遐路，未获究清尘。誓将返初服，岁暮请为邻。"
"咏博山香炉诗","南北朝","刘绘","参差郁佳丽，合沓纷可怜。蔽亏千种树，出没万重山。上镂秦王子，驾鹤乘紫烟。下刻蟠龙势，矫首半衔莲。旁为伊水丽，芝盖出岩间。复有汉游女，拾羽弄馀妍。荣色何杂揉，缛绣更相鲜。麇麚或腾倚，林薄杳芊■。掩华终不发，含薰未肯然。风生玉阶树，露湛曲池莲。寒虫悲夜室，秋云没晓天。"
"和池上梨花诗","南北朝","刘绘","露庭晚翻积，风闺夜入多。萦丛似乱蝶，拂烛状联蛾。"
"上湘度琵琶矶诗","南北朝","刘?","兹山挺异崿，孤起秀云中。陵池激楚浪，纷糺绝宛风。烟峰晦如昼，寒水清若空。颉颃鸥舞白，流乱叶飞红。"
"赠庾易诗","南北朝","袁彖","白日清明，青云辽亮。昔闻巢许，今睹台尚。"
"游仙诗","南北朝","袁彖","羽客宴瑶宫，旌盖乍舒设。王子洛浦来，湘娥洞庭发。长引逐清风，高歌送奔月。并驭排帝闼，连吹入天阙。万古一方春，千霜岂二发。"
"游仙诗","南北朝","袁彖","白日三重阶，黄金九层路。采烟拂紫甍，芳风摇碧树。"
"赠傅昭诗","南北朝","虞通之","英妙擅山东，才子倾洛阳。清尘谁能嗣，及尔遘遗芳。"
"咏楠榴枕诗","南北朝","许瑶之","端木生河侧，因病遂成妍。朝将云髻别，夜与蛾眉连。"
"闺妇答邻人诗","南北朝","许瑶之","昔如影与形，今如胡与越。不知行远近，忘却离年月。"
"吴声独曲二首 其一 硕仙歌","南北朝","朱硕仙","二忆所欢时，缘山破芿荏。山神感侬意，盘石锐锋动。"
"吴声独曲二首 其二 子尚歌","南北朝","朱硕仙","暧暧日欲冥，欢骑立踟蹰。太阳犹尚可，且愿停须臾。"
"离合诗","南北朝","石道慧","好仇华良夜，子欢我亦欣。昊穹出明月，一坐感良晨。"
"阳春歌","南北朝","檀秀才","青春献初岁，白日映雕梁。兰萌犹自短，柳叶未能长。已见花红发，复闻花蕊香。乘紫试游衍，谁知心独伤。"
"渌水曲","南北朝","江奂","塘上蒲欲齐，汀洲杜将歇。春心既易荡，春流岂难越。桂棹及晚风，菱江映初月。芳香若可赠，为君步罗袜。"
"采菱曲","南北朝","陶功曹","朝日映兰泽，乘内入桂屿。棹影已流倡，轻舟复容与。勿遽佳期移，方追明月侣。采采讵盈掬，还望空延伫。"
"白雪曲","南北朝","朱孝廉","凝云没霄汉，从风飞且散。联翩下幽谷，徘徊依井干。既兴楚客谣，亦动周王叹。所恨轻寒早，不迨阳春旦。"
"卧疾叙意诗","南北朝","王秀之","贞悔不少期，福极固难豫。疾药虽一途，遂以千百虑。景仄念徂龄，带缓每危曙。循躬既已兹，况复岁将暮。层冰日夜多，飞云密如雾。归鸿互断绝，宿鸟莫能去。辍我丘中琴，良由一嗟故。隐沦迹有违，宰官功未树。何用揽余情，恨恨此故路。岂言劳者歌，且曰幽人赋。"
"北戍琅邪城诗","南北朝","江孝嗣","驱马一连翩，日下情不息。芳树似佳人，惆怅余何极。薄暮苦羁愁，终朝伤旅食。丈夫许人世，安得顾心臆。按剑勿复言，谁能耕与织。"
"离夜诗","南北朝","江孝嗣","石泉行可照，兰杜向含风。离歌上春日，芳思徒以空。情遽晓云发，心在夕何终。幽琴一罢调，清醑复谁同。"
"离夜诗","南北朝","王常侍","月没高楼晓，云起扶桑时。烛筵暧无色，行住闵相悲。当轩已凝念，况乃清江湄。怀人忽千里，谁缓鬓徂丝。"
"和徐孝嗣诗","南北朝","王晏","槐序候方调。"
"为颜氏赋诗","南北朝","韩兰英","丝竹犹在御，愁人独向隅。弃置将已矣，谁怜微薄驱。"
"估客乐 其一","南北朝","释宝月","郎作十里行，侬作九里送。拔侬头上钗，与郎资路用。"
"估客乐 其一","南北朝","释宝月","大艑珂峨头，何处发扬州。借问艑上郎，见侬所欢不。"
"估客乐 其二","南北朝","释宝月","初发扬州时，船出平津泊。五两如竹林，何处相寻博。"
"送神 其二","南北朝","谢朓","跃龙镳，转金盖。纷上驰，云之外。"
"齐太庙乐歌十六首 其一 肃咸乐","南北朝","谢超宗","絜诚底孝，孝感烟霜。夤仪式序，肃礼绵张。金华树藻，肃哲腾光。殷殷升奏，严严阶庠。匪椒匪玉，是降是将。懋分神衷，翊佑传昌。"
"齐太庙乐歌十六首 其二 引牲乐","南北朝","谢超宗","肇祀严灵，恭礼尊国。达敬傅典，结孝陈则。芬涤既肃，牺牷既整。耸诚流思，端仪选景。肆礼伫夜，绵乐望晨。崇席皇鉴，用飨明神。"
"齐太庙乐歌十六首 其三 嘉荐乐","南北朝","谢超宗","清思眑眑，閟寝微微。恭言载感，肃若有希。芬俎具陈，嘉荐兼列。凝馨烟飏，分照星哲。睿灵式降，协我帝道。上澄五纬，下陶八表。"
"齐太庙乐歌十六首 其四 昭夏乐","南北朝","谢超宗","涓辰选气，展礼恭祗。重闱月洞，层牖烟施。载虚玉鬯，载受金枝。天歌折飨，云舞罄仪。神惟降止，泛景凝羲。帝华永蔼，泯藻方摛。"
"齐太庙乐歌十六首 其五 永至乐","南北朝","谢超宗","戏繇惟则，姬经式序。九司联事，八方承宇。銮迾静陈，缦乐具举。凝旒若慕，倾璜载伫。振振璇卫，穆穆礼容。载蔼皇步，式敷帝踪。"
"齐太庙乐歌十六首 其六 登歌","南北朝","谢超宗","清明既鬯，大孝乃熙。天仪睟怆，皇心俨思。既芬房豆，载絜牷牲。郁裸升礼，鋗玉登声。茂对幽岩，式奉徽灵。以享以祀，惟感惟诚。"
"齐太庙乐歌十六首 其七 凯容乐","南北朝","谢超宗","国昭惟茂，帝穆惟崇。登祥纬远，缔世景融。纷纶睿绪，庵蔚王风。明进厥始，浚哲文终。"
"齐太庙乐歌十六首 其八 凯容乐","南北朝","谢超宗","璇条夤蔚，琼源浚照。懋矣皇烈，载挺明劭。永言敬思，式恭惟教。休途良乂，荣光有耀。"
"齐太庙乐歌十六首 其九 凯容乐","南北朝","谢超宗","严宗正典，崇享肇禋。九章既禋，三清既陈。昭恭皇祖，承假徽神。贞佑伊协，卿蔼是邻。"
"齐太庙乐歌十六首 其十 凯容乐","南北朝","谢超宗","肃惟敬祀，絜事参芗。环袨像缀，缅密丝簧。明明烈祖，尚锡龙光。粤雅于姬，伊颂在商。"
"齐太庙乐歌十六首 其十一 凯容乐","南北朝","谢超宗","神宫懋邺，明寝昌基。德凝羽缀，道鬯容辞。假我帝绪，懿我皇维。昭大之载，国齐之祺。"
"齐太庙乐歌十六首 其十二 宣德凯容乐","南北朝","谢超宗","道閟期运，义开藏用。皇矣睿祖，至哉攸纵。循规烈炤，袭矩重芬。德溢轩羲，道懋炎云。"
"齐太庙乐歌十六首 其十三 凯容乐","南北朝","谢超宗","月灵诞庆，云瑞开祥。道茂渊柔，德表徽章。粹训宸中，仪形宙外。容蹈凝华，金羽传蔼。"
"齐太庙乐歌十六首 其十四 永祚乐","南北朝","谢超宗","构宸抗宇，合轸齐文。万灵载溢，百礼以殷。朱弦绕风，翠羽停云。桂樽既涤，瑶俎既薰。升荐惟诚，昭礼惟芬。降祉遥裔，集庆氤氲。"
"齐太庙乐歌十六首 其十五 肆夏乐","南北朝","谢超宗","礼既升，乐以愉。昭序溢，幽飨馀。人只鬯，敬教敷。神光动，灵驾翔。芬九垓，镜八乡。福无届，祚无疆。"
"齐太庙乐歌十六首 其十六 休成乐","南北朝","谢超宗","睿孝式鬯，飨敬爰偏。谛容辍序，佾文静县。辰仪耸跸，霄卫浮銮。旒帟云舒，翠华景抟。恭惟尚烈，休明再缠。国猷远蔼，昌图聿宣。"
"登歌二首 其一","南北朝","褚渊","惟王建国，设庙凝灵。月荐流典，时祀晖经。瞻宸僾思，雨露追情。简日筮晷，閟奠升文。金罍渟桂，冲幄舒薰。备僚肃列，驻景开云。"
"登歌二首 其二","南北朝","褚渊","至飨攸极，睿孝惇礼。具物咸絜，馨声合体。气昭扶幽，眇慕缠远。迎丝惊促，送佾留晚。圣衷践候，节改增怆。妙感崇深，英徽弥亮。"
"高德宣烈乐","南北朝","王俭","悠悠草昧，穆穆经纶。乃文乃武，乃圣乃神。动龛危乱，静比斯民。诞应休命，奄有八夤。握机肇运，光启禹服。义满天渊，礼昭地轴。泽靡不怀，威无不肃。戎夷竭欢，象来致福。偃风裁化，暅日敷祥。信星含曜，秬草流芳。七庙观德，六乐宣章。惟先惟敬，是飨是将。"
"穆德凯容乐","南北朝","王俭","太姒嫔周，途山俪禹。我后嗣徽，重规叠矩。肃肃閟宫，翔翔云舞。有飨德馨，无绝终古。"
"明德凯容乐","南北朝","王俭","多难固业，殷忧启圣。帝宗缵武，维时执竞。起柳献祥，百堵兴咏。义虽祀夏，功符受命。远无不怀，迩无不肃。其仪济济，其容穆穆。赫矣群临，昭哉嗣服。允王惟后，膺此多福。礼以昭事，乐以感灵。八簋陈室，六舞充庭。观德在庙，象德在形。四海来祭，万国咸宁。"
"在齐答弟寂诗","南北朝","王揖","氛氲代记，庵蔼宗图。凝祯道秘，动庆灵枢。方流孕玉，圆波产珠。飞薰共萼，挺秀连跗。穷高有响，幽山有芳。衡风泌味，爰显爰扬。三河竦映，六辅思光。相时变蔚，俟日宾王。行川学海，旦慕同深。丘陵羡岳，终然异岑。将子无怠，思茂高音。如彼竹箭，犹羽犹金。弓书谬篆，旌驾迷镳。登刍下列，参华上僚。云裾纳月，霜带含飙。心乎愧矣，如厉如燋。皇京埃郁，帝辇纷敷。岂无至美，幽心弗愉。松轩留翠，篁庭勿疏。华簪或早，佩蕙终俱。"
"寓居公廨怀保秀才诗","南北朝","高爽","寄止邻城阙，徒在失游聚。卧闻杂沓路，坐对空寂宇。风扉乍开阖，粉蝶时翻舞。若人不在兹，烦忧何得愈。"
"咏镜诗","南北朝","高爽","初上凤凰墀。此镜照蛾眉。言照长相守。不照长相思。虚心会不采。贞明空自欺。无言故新期。"
"咏酌酒人","南北朝","高爽","长筵广未同，上客娇难逼。还杯了不顾，回身正颜色。"
"题延陵县孙抱鼓诗","南北朝","高爽","徒有八尺围，腹无一寸肠。面皮如许厚，受打未讵央。"
"荆州乐三首 其一","南北朝","宗夬","迢递楼雉悬，参差台亲杂。城阙自相望，云霞纷飒沓。"
"荆州乐三首 其二","南北朝","宗夬","章华游猎去，纪郢从禽归。溶溶紫烟合，郁郁红尘飞。"
"荆州乐三首 其三","南北朝","宗夬","朝发江津路，暮宿灵溪道。平衢广且直，长杨郁袅袅。"
"遥夜吟","南北朝","宗夬","遥夜复遥夜，遥夜忧未歇。坐对风动帷，卧见云间月。"
"别萧咨议","南北朝","宗夬","别酒正参差，乖情将陆离。怅焉临桂苑，悯默瞻华池。轻云流惠采，时雨乱清漪。眇眇追兰径，悠悠结芳枝。眷言终何托，心寄方在斯。"
"自乐昌郡溯流入郴诗","南北朝","江淹","兹山界夷夏，天际横寥廓。"
"晚景游泛怀友","南北朝","萧钧","龙开依御沟，凤辖转芳洲。云峰初辨夏，麦气早迎秋。山翠馀烟积，川平晚照收。浪随文鹢转，渡逐彩鸳浮。风花转未落，岩泉咽不流。一辞金谷苑，空想竹林游。"
"观乐应诏诗","南北朝","王暕","赵瑟含清音，秦筝凝逸响。参差陈九夏，依迟分四上。从风绕金梁，含云映珠网。递奏岂二八，繁弦非一两。幸叨东郭吹，侧陪南风赏。忘味信铿锵，餐和终俯仰。轻尘已飞散，游鱼亦翻荡。恩光实难遇，咏言宁易放。"
"咏舞诗","南北朝","王暕","从风回绮袖，映日转花钿。同情依促柱，共影赴危弦。"
"为王嫡子侍皇太子释尊宴","南北朝","任昉","在昔归运，阻乱弘多。夷山制宇，荡海为家。风云改族，日月增华。钦圣兹远，怀道兹冲。践言动俗，果行移风。进往一篑，启或三蒙。冰实因水，金亦在镕。惟神知化，在物立言。乐正雅颂，咸被后昆。告奠明祀，观道圣门。日月不息，师表常尊。"
"赠王僧孺诗","南北朝","任昉","惟子见知，惟余知子。观行视言，要终犹始。敬之重之，如兰如芷。形应影随，曩行今止。百行之首，立人斯著。子之有之，谁毁谁誉。修名既立，老至何遽。谁其执鞭，吾为子御。刘略班艺，虞志荀录。伊昔有怀，交相欣勖。下帷无倦，升高有属。嘉尔晨灯，惜余夜烛。"
"答刘居士诗","南北朝","任昉","君子之道，亦有其四。高行绝俗，盛德出类。才同文锦，学非书肆。望之可阶，即之难至。辍精天理，躔象少微。人与俗异，道与人违。庭飞熠耀，室满伊威。行无辙迹，理绝心机。"
"九日侍宴乐游苑诗","南北朝","任昉","帝德峻韶夏，王功书颂平。共贯沿五胜，浊道迈三英。我皇抚归运，时乘信告成。一唱华钟石，再抚被丝笙。黄草归雒木，梯山荐玉荣。时来浊河变，瑞起温洛清。物色动宸眷，民豫降皇情。"
"奉和登","南北朝","任昉","物色感神游，升高怅有阅。南望铜驼街，北走长楸埒。别涧宛沧溟，疏山驾瀛碣。奔鲸吐华浪，司南动轻枻。日下重门照，云开九华澈。观阁隆旧恩，奉图愧前哲。"
"泛长溪诗","南北朝","任昉","徇禄聚归粮，依隐谢羁勒。绝物甘离群，长怀思去国。长溪永东舍，震区穷水域。道遇垂纶叟，聊访问津惑。弭楫申九言，无为累牵纆。长泛沧浪水，平明至曛黑。"
"落日泛舟东溪诗","南北朝","任昉","黝黝桑柘繁，芃芃麻麦盛。交柯溪易阴，反景澄馀映。吾生虽有待，乐天庶知命。不学梁甫吟，唯识沧浪咏。田荒我有役，秩满余谢病。"
"济浙江诗","南北朝","任昉","昧旦乘轻风，江湖忽来往。或与归波送，乍逐翻流上。近岸无暇目，远峰更兴想。绿树悬宿根，丹崖颓久壤。"
"赠郭桐庐山溪口见候余既未至郭仍进村维舟久之郭生方至诗","南北朝","任昉","朝发富春渚，蓄意忍相思。涿令行春返，冠盖溢川坻。望久方来萃，悲欢不自持。沧江路穷此，湍险方自兹。叠嶂易成响，重以夜猿悲。客心幸自弭，中道遇心期。亲好自斯绝，孤游从此辞。"
"答何徵君诗","南北朝","任昉","散诞羁鞿外，拘束名教里。得性千乘同，山林无朝市。勿以耕蚕贵，空笑易农士。宿昔仰高山，超然绝尘轨。倾壶已等药，命管亦齐喜。无为叹独游，若终方同止。"
"赠徐徵君诗","南北朝","任昉","促生悲永路，早交伤晚别。自我隔容徽，于焉徂岁月。情非山河阻，意似江湖悦。东皋有儒素，杳与荣名绝。曾是违赏心，曷用箴余缺。眇焉追平生，尘书废不阅。信此伊能已，怀抱岂暂辍。何以表相思，贞松擅严节。"
"答刘孝绰诗","南北朝","任昉","阅水既成澜，藏舟遂移壑。彼美洛阳子，投我怀秋作。久敬类诚言，吹嘘似嘲谑。兼称夏云尽，复陈秋树索。讵慰耋嗟人，徒深老夫托。直史兼褒贬，辖司专疾恶。九折多美疹，匪报庶良药。子其崇锋颖，春耕励秋获。"
"答到建安饷杖诗","南北朝","任昉","故人有所赠，称以冒霜筠。定是湘妃泪，潜洒遂邻彬。扶危复防咽，事归薄暮人。劳君尚齿意，矜此杖乡辰。复资后坐彦，候余方欠伸。献君千里笑，纾我百忧嚬。坐适虽有器，卧游苦无津。何由乘此竹，直见平生亲。"
"寄到溉诗","南北朝","任昉","铁钱两当一，百易代名实。为惠当及时，无待凉秋日。"
"别萧咨议","南北朝","任昉","离烛有穷辉，别念无终绪。歧言未及申，离目已先举。揆景巫衡阿，临风长楸浦。浮云难嗣音，徘徊怅谁与。傥有关外驿，聊访狎鸥渚。"
"厉吏人讲学诗","南北朝","任昉","暮烛迫西榆，将落诫南亩。曰余本疏情，颓暮积榆柳。践境渴师臣，临政钦益友。旰食愿横经，终朝思拥帚。虽欣辨兰艾，何用辟蒿莠。"
"苦热诗","南北朝","任昉","旭旦烟云卷，烈景入东轩。倾光望转蕙，斜日照西垣。既卷蕉梧叶，复倾葵藿根。重簟无冷气，挟石似怀温。霢霂类珠缀，喘吓状雷奔。"
"同谢朏花雪诗","南北朝","任昉","土膏候年动，积雪表晨暮。散葩似浮玉，飞英若总素。东序皆白珩，西雍尽翔鹭。山经陋蜜荣，骚人贬琼树。"
"出郡传舍哭范仆射诗 其一","南北朝","任昉","平生礼数绝，式瞻在国桢。一朝万化尽，犹我故人情。待时属兴运，王佐俟民英。结欢三十载，生死一交情。携手遁衰孽，接景事休明。运阻衡言革，时泰玉阶平。浚冲得茂彦，夫子值狂生。伊人有泾渭，非余扬浊清。将乖不忍别，欲以遣离情。不忍一辰意，千龄万恨生。"
"出郡传舍哭范仆射诗 其二","南北朝","任昉","已矣平生事，咏歌盈箧笥。兼复相嘲谑，常与虚舟值。何时见范侯，还叙平生意。"
"出郡传舍哭范仆射诗 其三","南北朝","任昉","与子别几辰，经涂不盈旬。弗睹朱颜改，徒想平生人。宁知安歌日，非君撤瑟晨。已矣余何叹，辍舂哀国均。"
"严陵濑诗","南北朝","任昉","群峰此峻极，参差百重嶂。清浅既涟漪，激石复奔壮。神物徒有造，终然莫能状。"
"咏池边桃诗","南北朝","任昉","已谢西王苑，复揖绥山枝。聊逢赏者爱，栖趾傍莲池。开红春灼灼，结实夏离离。"
"九日侍宴乐游苑诗","南北朝","丘迟","朱明已谢，蓐收司礼。爰理秋祓，备扬旌棨。奉璋峨峨，金貂济济。上林弘敞，离宫非一。彩殿回风，丹楼映日。随珠甲帐，屯卫周悉。睟容徐动，天仪澄谧。云物游飏，光景高丽。枯叶未落，寒花委砌。丝桐激舞，楚雅闲慧。参差繁响，殷勤流诣。"
"诗","南北朝","丘迟","诘旦阊阖开，驰道闻凤吹。轻荑承玉辇，细草藉龙骑。风迟山尚响，雨息云犹积。巢空初鸟飞，荇乱新鱼戏。实为北门重，匪亲孰为寄。参差别念举，肃穆恩波被。小臣信多幸，投生岂酬义。"
"旦发渔浦潭诗","南北朝","丘迟","渔潭雾未开，赤亭风已飏。棹歌发中流，鸣鞞响沓障。村童忽相聚，野老时一望。诡怪石异象，崭绝峰殊状。森森荒树齐，析析寒沙涨。藤垂岛易陟，崖倾屿难傍。信是永幽栖，岂徒暂清旷。坐啸昔有委，卧治今可尚。"
"夜发密岩口诗","南北朝","丘迟","弭棹才假寐，击汰已争先。敞朗朝霞澈，惊明晓魄悬。万寻仰危石，百丈窥重泉。丛枝上点点，崩溜下填填。"
"敬酬柳仆射征怨诗","南北朝","丘迟","清歌自言妍，雅舞空仙仙。耳中解明月，头上落金钿。雀飞且近远，暮入绮窗前。鱼戏虽南北，终还荷叶边。惟见君行久，新年非故年。"
"答徐侍中为人赠妇诗","南北朝","丘迟","丈夫吐然诺，受命本遗家。糟糠且弃置，蓬首乱如麻。侧闻洛阳客，金盖翼高车。谒帝时来下，光景不可奢。幽房一洞启，二八尽芳华。罗裙有长短，翠鬓无低斜。长眉横玉脸，皓腕卷轻纱。俱看依井蝶，共取落檐花。何言征戍苦，抱膝空咨嗟。"
"赠何郎诗","南北朝","丘迟","向夕秋风起，野马杂尘埃。忧至犹如绕，讵是故人来。檐际落黄叶，阶前网绿苔。遥情不入酒，望美信难哉。"
"题琴朴","南北朝","丘迟","边山此嘉树，摇影出云垂。清心有素体，直干无曲枝。凡耳非所别，君子特见知。不辞去根本，造膝仰光仪。"
"芳树诗","南北朝","丘迟","芳叶已漠漠，嘉实复离离。发景傍云屋，凝晖覆华池。轻蜂掇浮颖，弱鸟隐深枝。一朝容色茂，千春长不移。"
"望雪诗","南北朝","丘迟","氛氲发紫汉，杂沓被朱城。倏忽银台构，俄顷玉树生。绵绵九轨合，昭昭四区明。"
"玉阶春草诗","南北朝","丘迟","发溜始参差，扶阶方沃若。杂叶半藏蜻，丛花未隐雀。葳蕤乱碧紫，苍黄间浓薄。"
"巫山高","南北朝","虞羲","南国多奇山，荆巫独灵异。云雨丽以佳，阳台千里思。勿言可再得，特美君王意。高唐一断绝，光阴不可迟。"
"自君之出矣","南北朝","虞羲","自君之出矣，杨柳正依依。君去无消息，唯见黄鹤飞。关山多险阻，士马少光辉。流年无止极，君去何时归。"
"敬赠萧咨议诗","南北朝","虞羲","璇源派水，玉树分柯。投殷于宋，佐汉而酂。九畴攸叙，一画载歌。象贤弈叶，衮服逶迤。自兹以降，朝端国右。鸣玉在腰，纳言加首。有钟有石，无凋无朽。令问令望，如琼如玖。相门出相，德门有德。弱冠登朝，淑问玄塞。弱冠伊何，有典有则。淑问伊何，自南自北。五芝秀草，八桂嘉树。五马骋涂，八龙游雾。彼令兄弟，方之有裕。并列大夫，登高而赋。受言载笔，遂典群流。天禄不校，白兽未仇。申辕风雅，邹郯春秋。彝文不斁，职此之由。帝念师旅，诏参帷慕。对曰戎车，未之先学。归陈俎豆，拂衣行乐。容止可观，卷舒可度。千乘之后，好道轼闾。开府之日，有弓有舆。久勤引领，独下辟书。鸣笳启路，托乘后车。枚叟上书，吴王弗纳。夫君正谏，直道难合。有伐问仁，阳狂不答。乃蒙矢刃，永离噂?。退食自公，多历年所。思归养素，豫闻斯语。终日下帷，情非待举。如蘧如惠，此出此处。吾人下走，国士见知。同游宛洛，并泛涟漪。轻萝易动，遂别芳枝。蹈之不足，托此差池。"
"赠何录事諲之诗十章","南北朝","虞羲","历历斗维，王畿所止。滔滔灊汉，天步之纪。金耀圆图，玉澈方汜。蕴灵擢秀，载笃君子。于穆君子，左角佩觿。从群竹骑，取俊游儿。昂昂千里，宛宛长离。同规同矩，异雄守雌。早弃幼志，夙耽强学。唯道是修，何土不乐。将英竹箭，聊游稽岳。容止可观，进退可度。有德有行，如圭如璋。乐山乐水，令问令望。辞家观国，为龙为光。唯兄唯弟，元方季方。汉北张生，洛阳贾子。秩宗是佐，淑问不已。佥曰允谐，肃恭帝祉。于斯为盛，齐称得士。中槐如宿，上阁如云。握兰正典，执笔司文。方瑜等润，比桂争芬。能照时宰，绩著人君。帝子南牧，孔殷是抚。白水悠悠，青原庑庑。贲之束帛，不日来取。如马如枚，长裾上府。咨余下走，中田获菽。乃裹糇粮，遂去乡塾。既曰觏止，朝游夕宿。如佩萱兰，久知芬馥。共化之选，古谓惟良。能柔下邑，必惠上邦。大君有命，朱襮绣裳。方同汲子，重卧淮阳。嘉命显承，方驾兰汜。如彼飞鸿，抟风千里。极目宁皋，劳心无已。苏歌有慰，逖听倾耳。"
"送友人上湘诗","南北朝","虞羲","濡足送征人，褰裳临水路。共盈一樽酒，对之愁日暮。汉广虽容舠，风悲未可渡。佳期难再得，但愿论心故。沅水日生波，芳洲行坠露。共知丘壑改，同无金石固。"
"咏霍将军北伐诗 其一","南北朝","虞羲","拥旄为汉将，汗马出长城。长城地势险，万里与云平。凉秋八九月，虏骑入幽并。"
"咏霍将军北伐诗 其二","南北朝","虞羲","飞狐白日晚，瀚海愁云生。羽书时断绝，刁斗昼夜惊。乘墉挥宝剑，蔽日引高旌。云屯七萃士，鱼丽六郡兵。胡笳关下思，羌笛陇头鸣。骨都先自詟，日逐次亡精。玉门罢斥堠，甲第始修营。位登万庾积，功立百行成。天长地自久，人道有亏盈。未穷激楚乐，已见高台倾。当令麟阁上，千载有雄名。"
"数名诗","南北朝","虞羲","一去濠水阳，连翩远为客。二毛飒已垂，家贫无所择。三径日荒疏，徭人心不怿。四豪不降意，何事黄金百。五日来归者，朱轮竟长陌。六郡轻薄儿，追随穷日夕。七发动音容，宾从纷奕奕。八表服英严，光光满坟藉。九流意何以，守玄遂成白。十载职不移，来归落松柏。"
"见江边竹诗","南北朝","虞羲","挺此贞坚性，来树朝夕池。秋波漱下趾，冬雪封上枝。葳蕤防晓露，葱茜集羁雌。含风自飒飒，负雪亦猗猗。金明无异状，玉洞良在斯。但恨非嶰谷，伶伦未见知。"
"春郊诗","南北朝","虞羲","光风转蕙亩，香雾郁兰津。暄迟蝶弄葩，景丽鸟和春。樵歌喧垄暮，渔枻乱江晨。山中芳杜若，依依独思人。"
"咏秋月诗","南北朝","虞羲","影丽高台端，光入长门殿。初生似玉钩，裁满如团扇。泛滥浮阴来，金波时不见。傥遇赏心者，照之西园宴。"
"橘诗","南北朝","虞羲","冲飙发陇首，朔雪度炎洲。摧折江南桂，离披漠北楸。独有凌霜橘，荣丽在中州。从来自有节，岁暮将何忧。"
"望雪诗","南北朝","虞羲","岁杪云昼昏，玄池冰夜结。远风金河起，吹我玉山雪。"
"送别诗","南北朝","虞羲","唯有一字书，寄之南飞雁。"
"登钟山下峰望诗","南北朝","虞骞","冠者五六人，携手岩之际。散意百仞端，极目千里睇。叠岫乍昏明，浮云时卷闭。遥看野树短，远望樵人细。"
"游潮山悲古冢诗","南北朝","虞骞","长林带朝夕，孤岭枕江村。疏松含白水，密筱满平原。荒坟改冻叶，低垄变年根。西光长槚落，促尔膝前尊。"
"寻沈剡夕至嵊亭诗","南北朝","虞骞","命楫寻嘉会，信次历山原。扪天上云糺，礜石下雷奔。澄潭写度鸟，空岭应鸣猿。榜歌唱将夕，商子处方昏。"
"视月诗","南北朝","虞骞","清夜未云疲，珠帘聊可发。泠泠玉潭水，映见蛾眉月。靡靡露方垂，晖晖光稍没。佳人复千里，馀影徒挥忽。"
"拟雨诗","南北朝","虞骞","清风送凉气，薄暮荡炎氛。虹照涟漪水，电出嵯峨云。落晖散长足，细雨织斜文。"
"永明乐","南北朝","沈约","联翩贵游子，侈靡千金客。华毂起飞尘，珠履竟长陌。"
"江南弄四首 其二 秦筝曲","南北朝","沈约","罗袖飘纚拂雕桐。促柱高张散轻宫。迎歌度舞遏归风。遏归风。止流月。寿万春。欢无歇。"
"咏荔枝诗","南北朝","刘霁","叔师贵其珍，武仲称其美。良由自远致，含滋不留齿。"
"九日侍宴乐游苑正阳堂诗","南北朝","刘苞","六郡良家子，幽并游侠儿。立乘争钦羽，侧骑竞纷驰。鸣珂饰华眊，金鞍映玉羁。膳羞殚海陆，和齐视秋宜。云飞雅琴奏，风起洞箫吹。曲终高宴罢，景落树阴移。微薄承嘉惠，饮德良不赀。取效绩无纪，感恩心自知。"
"望夕雨诗","南北朝","刘苞","崇朝构行雨，薄晚屯密云。缘阶起素沫，竟水散圆文。河柳低未举，山桃落已芬。清樽义不荐，淹留遂待君。"
"题所居斋柱诗","南北朝","柳镇","江小不久计，要适暂居心。况念洛阳士，今来归旧林。"
"长门怨","南北朝","柳恽","玉壶夜愔愔，应门重且深。秋风动桂树，流月摇轻阴。绮檐清露溽，网户思虫吟。叹息下兰閤，含愁奏雅琴。何由鸣晓佩，复得抱宵衾。无复金屋念，岂照长门心。"
"度关山","南北朝","柳恽","长安倡家女，出入燕南垂。惟持德自美，本以容见知。旧闻关山远，何事总金羁。妾心日已乱，秋风鸣细枝。"
"起夜来","南北朝","柳恽","城南断车骑，阁道覆青埃。露华光翠网，月影入兰台。洞房且莫掩，应门或复开。飒飒秋桂响，非君起夜来。"
"独不见","南北朝","柳恽","别岛望风台，天渊临水殿。芳草生未积，春花落如霰。出从张公子，还过赵飞燕。奉帚长信宫，谁知独不见。"
"芳林篇","南北朝","柳恽","芳林晔兮发朱荣，时既晚兮随风零。随风零兮返无期，安得阳华遗所思。"
"赠吴均诗三首 其一","南北朝","柳恽","寒云晦沧洲，奔潮溢南浦。相思白露亭，永望秋风渚。心知别路长，谁谓若燕楚。关候日辽绝，如何附行旅。愿作野飞鸟，飘然自轻举。"
"赠吴均诗三首 其二","南北朝","柳恽","远游济伊洛，秣马度清漳。邯郸饶美女，艳色含春芳。鼓瑟未成曲，踏屣复翱翔。我本游客子，情爱在淮阳。新知谁不乐，念旧苦人肠。"
"赠吴均诗三首 其三","南北朝","柳恽","夕宿飞狐关，晨登碛砾坂。形为戎马倦，思逐征旗远。边城秋霰来，寒乡春风晚。始信陇雪轻，渐觉寒云卷。徭役命所当，念子加餐饭。"
"杂诗","南北朝","柳恽","云轻暮色转，草绿晨芳归。山墟罢寒晦，园泽润朝晖。春心多感动，睹物情复悲。自君之去矣，兰堂罢鸣机。徒知游宦是，不念别离非。"
"七夕穿针诗","南北朝","柳恽","代马秋不归，缁纨无复绪。迎寒理衣缝，映月抽纤缕。的皪愁睇光，连娟思眉聚。清露下罗衣，秋风吹玉柱。流阴稍已多，馀光欲谁与。"
"咏蔷薇诗","南北朝","柳恽","当户种蔷薇，枝叶太葳蕤。不摇香已乱，无风花自飞。春闺不能静，开匣理明妃。曲池浮采采，斜岸列依依。或闻好音度，时见衔泥归。且对清酤湛，其馀任是非。"
"奉和竟陵王经刘瓛墓下诗","南北朝","柳恽","西河寂高业，北海望清尘。音徽谁与寄，尚德在伊人。遗文重昭晢，绝绪复纷纶。露华尚朝日，兰生无久春。芳猷动渊思，抚轼履高辰。山风起寒木，野雀乱秋榛。垄草时易宿，素轨邈难遵。"
"捣衣诗 其一","南北朝","柳恽","孤衾引思绪，独枕怆忧端。深庭秋草绿，高门白露寒。思君起清夜，促柱奏幽兰。不怨飞蓬苦，徒伤蕙草残。"
"捣衣诗 其二","南北朝","柳恽","役役滞风波，游人淹不归。亭皋木叶下，陇首秋云飞。寒园夕鸟集，思牖草虫悲。嗟矣当春服，安见御冬衣。"
"捣衣诗 其三","南北朝","柳恽","鹤鸣劳永叹，采菉伤时暮。念君方远游，望妾理纨素。秋风吹绿潭，明月悬高树。佳人饰净容，招携从所务。"
"捣衣诗 其四","南北朝","柳恽","步栏杳不极，离堂肃已扃。轩高夕杵散，气爽夜砧鸣。瑶华随步响，幽兰逐袂生。踟蹰理金翠，容与纳宵清。"
"捣衣诗 其五","南北朝","柳恽","泛艳回烟彩，渊旋龟鹤文。凄凄合欢袖，冉冉兰麝芬。不怨杼轴苦，所悲千里分。垂泣送行李，倾首迟归云。"
"咏席诗","南北朝","柳恽","照日汀洲际，摇风渌潭侧。虽无独茧轻，幸有青袍色。罗袖少轻尘，象床多丽饰。愿君兰夜饮，佳人时宴息。"
"从武帝登景阳楼诗","南北朝","柳恽","太液沧波起，长杨高树秋。翠华承汉远，雕辇逐风游。"
"赠吴均诗二首 其一","南北朝","柳恽","山桃落晚红，野蕨开初紫。云日自清明，苹芷齐霍靡。离念已郁陶，物华复如此。"
"赠吴均诗二首 其二","南北朝","柳恽","秋风度关陇，楚客奏归音。飒飒避霜叶，离离山塞禽。"
"拟招隐士","南北朝","范缜","修竹苞生兮山之岭。缤纷葳蕤兮下交阴。木茏丛兮巍峨。川泽泱漭兮云雾多。悲猿鸣噪兮啸俦侣。攀折芳条兮聊停伫。夫君兮不还。蕙华不凋残。岁晏兮忧未开。草虫鸣兮凄凄。萧兮森兮玄涧深。怅徬徨兮沈吟。纷纷庵薆。穷岩穴兮。熊窟幽林。杳冥兮吁可畏。嵚崟兮倾欹。飞泉兮激沫。散漫兮淋漓。弱萝兮修葛。互蔓兮长枝。绿林兮被崖。随风兮纷披。猛兽兮封狐。眈眈兮视余。扶藤兮直上。岩岩兮嶷嶷。霏霏兮敷敷。赤豹兮文狸。攀腾兮相追。思慕公子兮心迟迟。寒风厉兮鸱枭吟。鸟悲鸣兮离其群。公子去兮亲与亲。行露厌浥兮似中人。"
"赠韦记室黯别诗","南北朝","何逊","故人傥送别，停车一水东。去帆若不见，试望白云中。促膝今何在，衔杯谁复同。水夜看初月，江晚溯归风。无因生羽翰，千里暂排空。"
"答何秀才诗","南北朝","何寘南","自怜耿不寐，拥褐至宵阑。苍茫曙月落，切戾晓风酸。终朝长守馑，叠夜抱馀寒。周道坦且直，弱命溘将殚。灵台聊寄止，戚里岂馀欢。思家无积敛，何以拯急难。"
"答何郎诗","南北朝","沈繇","欢戚递来事，聚散居常理。但伤胶投漆，忽作弦离矢。形影一东西，山川俄表里。执手涉梁上，悲心万端起。方同儿女泣，况此流潮水。"
"答何郎诗","南北朝","孙擢","幽居少怡乐，坐静对嘉林。晚花犹结子，新竹未成阴。夫君阻清切，可望不可寻。处处多谖草，赖此慰人心。"
"赠何记室联句不成诗","南北朝","江革","龙鳞无复彩，凤翅于兹铩。畴昔似翩翩，今辰何乙乙。"
"又赠何记室诗","南北朝","江革","刻猴虽言巧，辩对今知章。且欣共卮酒，勿道滥衣裳。"
"送别不及赠何殷二记室诗","南北朝","朱记室","凭轼徒下泪，裁书路已赊。远鼓依林响，连樯倚岸斜。山开云吐气，风愤浪生花。即此余伤别，何论尔望家。二君勖琬琰，无使没泥沙。"
"度关山","南北朝","王训","边庭多警急，羽檄未曾閒。从军出陇坂，驱马度关山。关山恒晻霭，高峰白云外。遥望秦川水，千里长如带。好勇自秦中，意气本豪雄。少年便习战，十四已从戎。昔年经上郡，今岁出云中。辽水深难渡，榆关断未通。折衔凌绝域，流蓬警未息。胡风朝夜起，平沙不相识。兵法贵先声，军中自有程。逗遛皆赎罪，先登尽一城。都护疲诏吏，将军擅发兵。平卢疑纵火，飞鸱畏犯营。轻重一为虏，金刀何用盟。谁知出塞外，独有汉飞名。"
"奉和同泰寺浮图诗","南北朝","王训","副君坐飞观，城傍属大林。王门虽八达，露塔复千寻。重栌出汉表，层栱冒云心。昆山雕润玉，丽水莹明金。悬盘同露掌，垂凤似飞禽。月落檐西暗，日去柱东侵。反流开睿属，搦翰动神襟。愿托牢舟反，长免爱河深。"
"奉和率尔有咏诗","南北朝","王训","殿内多仙女，从来难比方。别有当窗艳，复是可怜妆。学舞胜飞燕，染粉薄南阳。散黄分黛色，薰衣杂枣香。简钗新辗翠，试履逆填墙。一朝恃容色，非复守空房。君恩若可恃，愿作双鸳鸯。"
"应令咏舞诗","南北朝","王训","新妆本绝世，妙舞亦如仙。倾腰逐韵管，敛色听张弦。袖轻风吻入，钗重步难前。笑态千金动，衣香十里传。将持比飞燕，定当谁可怜。"
"诗","南北朝","王训","且奭匡世功，萧曹佐氓俗。"
"战城南","南北朝","吴均","蹀躞青骊马，往战城南畿。五历鱼丽阵，三入九重围。名慑武安将，血污秦王衣。为君意气重，无功终不归。"
"战城南","南北朝","吴均","前有浊樽酒，忧思乱纷纷。小来重意气，学剑不学文。忽值胡关静，匈奴遂两分。天山已半出，龙城无片云。汉世平如此，何用李将军。"
"战城南","南北朝","吴均","陌上何喧喧，匈奴围塞垣。黑云藏赵树，黄尘埋陇垠。天子羽书劳，将军在玉门。"
"雉子班","南北朝","吴均","可怜雉子班，群飞集野甸。文章始陆离，意气已惊狷。幽并游侠子，直心亦如箭。生死报君恩，谁能孤恩眄。"
"入关","南北朝","吴均","羽檄起边庭，烽火乱如萤。是时张博望，夜赴交河城。马头要落日，剑尾掣流星。君恩未得报，何论身命倾。"
"梅花落","南北朝","吴均","终冬十二月，寒风西北吹。独有梅花落，飘荡不依枝。流连逐霜彩，散漫下冰澌。何当与春日，共映芙蓉池。"
"城上乌","南北朝","吴均","呜呜城上乌，翩翩尾毕逋。凡生八九子，夜夜啼相呼。质微知虑少，体贱毛衣粗。陛下三万岁，臣至执金吾。"
"从军行","南北朝","吴均","男儿亦可怜，立功在北边。陈头横却月，马腹带连钱。怀戈发陇坻，乘冻至辽川。微诚君不爱，终自直如弦。"
"胡无人行","南北朝","吴均","剑头利如芒，恒持照眼光。铁骑追骁虏，金羁讨黠羌。高秋八九月，胡地早风霜。男儿不惜死，破胆与君尝。"
"雉朝飞操","南北朝","吴均","二月雉朝飞，横行傍垄归。斜看水外翟，侧听岭南翚。躞蹀恒欲战，耿耿恃强威。当令君见赏，何辞碎锦衣。"
"渡易水","南北朝","吴均","杂虏客来齐，时作在角抵。扬鞭渡易水，直至龙城西。日昏笳乱动，天曙马争嘶。不能通瀚海，无面见三齐。"
"结客少年场","南北朝","吴均","结客少年归，翩翩骏马肥。报恩杀人竟，贤君赐锦衣。握兰登建礼，拖玉入舍晖。顾看草玄者，功名终自微。"
"妾安所居","南北朝","吴均","贱妾先有宠，蛾眉进不迟。一从西北丽，无复城南期。何因暂艳逸，岂为乏妍姿。徒有黄昏望，宁遇青楼时。惟惜应门掩，方馀永巷悲。匡床终不共，何由横自私。"
"送归曲","南北朝","吴均","送子独南归，揽衣空闵默。关山昼欲暗，河冰夜向塞。燕至他人乡，雁云还谁国。寄子两行书，分明达济北。"
"夹树","南北朝","吴均","桂树夹长陂，复值清风吹。氛氲揉芳叶，连绵交密枝。能迎春露点，不逐秋风移。愿君长惠爱，当使岁寒知。"
"城上麻","南北朝","吴均","麻生满城头，麻叶落城沟。麻茎左右披，沟水东西流。少年感恩命，奉剑事西周。但令直心尽，何用返封侯。"
"拟古四首 其一 陌上桑","南北朝","吴均","袅袅陌上桑，荫陌复垂塘。长条映白日，细叶隐鹂黄。蚕饥妾复思，拭泪且提筐。故人宁知此，离恨煎人肠。"
"拟古四首 其二 秦王卷衣","南北朝","吴均","咸阳春草芳，秦帝卷衣裳。玉检茱萸匣，金泥苏合香。初芳薰复帐，馀辉耀玉床。当须晏朝罢，持此赠华阳。"
"拟古四首 其三 采莲曲","南北朝","吴均","锦带杂花钿，罗衣垂绿川。问子今何去，出采江南莲。辽西三千里，欲寄无因缘。愿君早旋返，及此荷花鲜。"
"拟古四首 其四 携手曲","南北朝","吴均","艳裔阳之春，携手清洛滨。鸡鸣上林苑，薄暮小平津。长裾藻白日，广袖带芳尘。故交一如此，新知讵忆人。"
"采莲曲","南北朝","吴均","江风当夏清，桂楫逐流萦。初疑京兆剑，复似汉冠名。荷香带风远，莲影向根生。叶卷珠难溜，花舒红易倾。日暮凫舟满，归来度锦城。"
"三妇艳诗","南北朝","吴均","大妇弦初切，中妇管方吹。小妇多姿态，含笑逼清卮。佳人勿馀及，殷勤妾自知。"
"大垂手","南北朝","吴均","垂手忽迢迢，飞燕掌中娇。罗衫恣风引，轻带任情摇。讵心长沙地，促舞不回腰。"
"有所思","南北朝","吴均","薄暮有所思，终持泪煎骨。春风惊我心，秋露伤君发。"
"雍台","南北朝","吴均","雍台十二楼，楼楼郁相望。陇西飞狐口，白日尽无光。"
"楚妃曲","南北朝","吴均","春妆约春黛，如月复如蛾。玉钗照绣领，金薄厕红罗。"
"白浮鸠","南北朝","吴均","琅琊白浮鸠，紫翳飘陌头。食饮东莞野，栖宿越王楼。"
"阳春歌","南北朝","吴均","紫苔初泛水，连绵浮且没。若欲歌阳春，先歌青楼月。"
"别鹤","南北朝","吴均","别鹤寻故侣，联翩辽海间。单栖孟津水，惊唳陇头山。"
"渌水曲","南北朝","吴均","香暧金堤满，湛淡春塘溢。已送行台花，复倒高楼日。"
"绿竹","南北朝","吴均","婵娟鄣绮殿，绕弱拂春漪。何当逢采拾，为君笙与篪。"
"行路难五首 其二","南北朝","吴均","青琐门外安石榴，连枝接叶夹御沟。金墉城西合欢树，垂条照彩拂凤楼。游侠少年游上路，倾心颠倒想恋慕。摩顶至足买片言，开胸沥胆取一顾。自言家在赵邯郸，翩翩舌杪复剑端。青骊白驳的卢马，金羁绿控紫丝鞶。躞蹀横行不肯进，夜夜汗血至长安。长安城中诸贵臣，争贵儒者席上珍。复闻梁王好学问，轻弃剑客如埃尘。吾丘寿王始得意，司马相如适被申。大才大辩尚如此，何况我辈轻薄人。"
"行路难五首 其三","南北朝","吴均","君不见西陵田。从横十字成陌阡。君不见东郊道。荒凉芜没起寒烟。尽是昔日帝王处。歌姬舞女达天曙。今日翩妍少年子。不知华盛落前去。吐心吐气许他人。今旦回惑生犹豫。山中桂树自有枝。心中方寸自相知。何言岁月忽若驰。君之情意与我离。还君玳瑁金雀钗。不忍见此使心危。"
"行路难五首 其四","南北朝","吴均","君不见长安客舍门。倡安少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。唯闻哑哑城上乌。玉栏金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。"
"行路难五首 其五","南北朝","吴均","君不见上林苑中客。冰罗雾縠象牙席。尽是得意忘言者。探肠见胆无所惜。白酒甜盐甘如乳。绿觞皎镜华如碧。少年持名不肯尝。安知白驹应过隙。博山炉中百和香。郁金苏合及都梁。逶迤好气佳容貌。经过青琐历紫房。已入中山冯后帐。复上皇帝班姬床。班姬失宠颜不开。奉帚供养长信台。日暮耿耿不能寐。秋风切切四面来。玉阶行路生细草。金炉香炭变成灰。得意失意须臾顷。非君方寸逆所裁。"
"重赠临蒸郭某诗","南北朝","吴均","英英者桂，结景嵩华。润以碧沼，萦以紫霞。葐蒀其气，晻映其华。终朝顾止，载挹载嗟。英英者桂，亦好其音。爰凋爰剖，为此瑟琴。缀以清玉，镂以白金。终朝顾止，悠悠我心。蔽茀小草，亦呈其节。华不堪献，条不堪结。娈彼芳辉，怜此冥灭。终朝顾止，心焉如咽。"
"王侍中夜集诗","南北朝","吴均","抽兰开石路，剪竹制山扉。文沦见绿水，参差隐翠微。西山采药至，东都谢病归。纺毛织野服，缝芰作山衣。欲知三青鸟，檐上素云飞。"
"登钟山燕集望西静坛诗","南北朝","吴均","客思何以缓，春郊满初律。高车陆离至，骏骑差池出。宝椀汛莲花，珍杯食竹实。才胜商山四，文高竹林七。复望子乔坛，金绳蕴绿帙。风云生屋宇，芝映被仙室。方随凤凰去，悠然驾白日。"
"与柳恽相赠答诗六首 其一","南北朝","吴均","黄鹂飞上苑，绿芷出汀洲。日映昆明水，春生鳷鹊楼。飘飏白花舞，澜漫紫萍流。书织回文锦，无因寄陇头。思君甚琼树，不见方离忧。"
"与柳恽相赠答诗六首 其二","南北朝","吴均","鸣鞭适大阿，联翩渡漳河。燕姬及赵女，挟瑟夜经过。纤腰曳广袖，半额画长蛾。客本倦游者，箕帚在江沱。故人不可弃，新知空复何。"
"与柳恽相赠答诗六首 其三","南北朝","吴均","离居苦无乐，回慕心凄凄。要途访赵使，闻君仕执圭。杜蘅色已发，菖蒲叶未齐。幂历蚕饵茧，差池燕吐泥。愿逐东风去，飘荡至辽西。"
"与柳恽相赠答诗六首 其四","南北朝","吴均","白日隐城楼，劲风扫寒木。离㭊隔东西，执手异凉燠。相思咽不言，洞房清且肃。岁去甚流烟，年来如转轴。别鹤千里飞，孤雌夜未宿。"
"与柳恽相赠答诗六首 其五","南北朝","吴均","閒房肃已静，落月有馀辉。寒虫隐壁思，秋蛾绕烛飞。绝云断更合，离禽去复归。佳人今何在，迢递江之沂。一为别鹤弄，千里泪沾衣。"
"与柳恽相赠答诗六首 其六","南北朝","吴均","秋云静晚天，寒夜方绵绵。闻君吹急管，相思杂采莲。别离未几日，高月三成弦。蹀叠黄河浪，嘶喝陇头蝉。寄君蘼芜叶，插着丛台边。"
"赠柳真阳诗","南北朝","吴均","王孙清且贵，筑室芙蓉池。罗生君子树，杂种女贞枝。南窗帖云母，北户映琉璃。衔书辘轳凤，坐水玉盘螭。朝衣茱萸锦，夜覆葡萄卮。联翩骖赤兔，窈窕驾青骊。龙泉甚鸣利，如何独不知。"
"赠任黄门诗二首 其一","南北朝","吴均","相如体英彦，左右生容晖。已纡汉帝组，复解梁王衣。经过云母扇，出入千门扉。连洲茂芳杜，长山郁翠微。欲言终未敢，徒然独依依。"
"赠任黄门诗二首 其二","南北朝","吴均","纷吾少驰骋，自来乏名德。白玉镂衢鞍，黄金玛瑙勒。射雕灵丘下，驱马雁门北。殷勤尽日华，留连穷景黑。岁暮竟无成，快来坐默默。"
"酬萧新浦王洗马诗二首 其一","南北朝","吴均","始可结交者，文酒满金壶。围棋帝台局，系马秦王蒲。长剑皆玉具，短笛悉银涂。送归日愁满，留客袂纷吾。今成桓山上，秋风星散乌。"
"酬萧新浦王洗马诗二首 其二","南北朝","吴均","思君出江湄，慷慨临长薄。独对东风酒，谁举指南酌。崇兰白带飞，青鵁紫缨络。一年流泪同，万里相思各。胡为舍旃去，故人在宛洛。"
"答萧新浦诗","南北朝","吴均","仆本二陵徒，英豪多人要。角氐良家儿，期门恶年少。身纡丈二组，手擎尺一诏。问子行何去，高帆舣江干。今夜杯酒别，明朝江水边。莓莓看细雨，漠漠视浓烟。飒洒八铜箭，低昂五会船。欲知故人者，江南共采莲。悒然心不乐，跨马出城壕。观涛看白鹭，望草见青袍。青袍行中把，蔽草覆平野。公子不垂堂，纷纷故交者。肘悬辟邪印，屋曜鸳鸯瓦。翩翩流水车，萧萧曳练马。是时君别我，青莎没马蹄。连连文蚕茧，鹥鹥伺朝鸡。今日予怀友，积恨满东西。"
"酬周参军诗","南北朝","吴均","日暮忧人起，倚户怅无欢。水传洞庭远，风送雁门寒。江南霜雪重，相如衣服单。沈云隐乔树，细雨灭层峦。且当对樽酒，朱弦永夜弹。"
"赠朱从事诗","南北朝","吴均","我行欲何之，千里寻胶漆。长葭历渚生，疏蒲缘岸出。袅袅能随风，离离堪度日。客思已飘荡，相思复非一。未得幸殷勤，先作数行泣。"
"赠摇","南北朝","吴均","星汉正参差，佳人不在斯。宿昔暂乖阻，何异远分离。露染蘼芜叶，日照芄兰枝。风光已飘薄，云采复逶迤。功梦无人觉，默默心自知。"
"赠王桂阳别诗三首 其一","南北朝","吴均","昔闻杨伯起，拖金振清风。高华积海外，名实满山东。自有五都相，非无四世公。临窗惊白日，倚匣曳轻虹。愿持鹪鹩羽，岁暮依梧桐。"
"赠王桂阳别诗三首 其二","南北朝","吴均","客子惨无欢，送别江之干。白云方渺渺，黄鸟尚关关。纠纷巫山石，合沓洞庭澜。行衣侵晓露，征舠犯夜湍。无因停合浦，见此去珠还。"
"赠王桂阳别诗三首 其三","南北朝","吴均","树响浃山来，猿声绕岫急。旅帆风飘扬，行巾露沾湿。深浪暗蒹葭，浓云没城邑。不见别离人，独有相思泣。"
"酬别诗","南北朝","吴均","故人杯酒别，天清明月亮。露下寒葭中，风起秋江上。衣染潺湲泣，棹犯参差浪。匕首直千金，七宝雕华装。生离何用表，赖此持相饷。"
"赠别新林诗","南北朝","吴均","仆本幽并儿，抱剑事边陲。风乱青丝络，雾染黄金羁。天子既无赏，公卿竟不知。去去归去来，还倾鹦鹉杯。气为故交绝，心为新知开。但令寸心是，何须铜雀台。"
"发湘州赠亲故别诗三首 其一","南北朝","吴均","相送出江浔，泪下沾衣襟。何用叙离别，临歧赠好音。敬通才如此，君山学复深。明哲遂无赏，文花空见沈。古来非一日，无事更劳心。"
"发湘州赠亲故别诗三首 其二","南北朝","吴均","云生晓霭霭，花落夜霏霏。问余何意别，答言倦游归。徒劳易水布，空负洛阳衣。怀金无人别，抱玉遂成非。安得久留滞，商山饶白薇。"
"发湘州赠亲故别诗三首 其三","南北朝","吴均","君留朱门里，我至广江濆。城高望犹见，风多听不闻。流苹方绕绕，落叶向纷纷。无由得共赏，山川间白云。"
"同柳吴兴乌亭集送柳舍人诗","南北朝","吴均","河阳一怅望，南浦送将归。云山离晻暧，花雾共依霏。流连百舌哢，下上阳禽飞。桂舟无淹枻，玉轸有离徽。愿君嗣兰杜，时采东皋薇。"
"同柳吴兴何山","南北朝","吴均","王孙重离别，置酒峰之畿。逶迤川上草，参差涧里薇。轻云纫远岫，细雨沐山衣。檐端水禽息，窗上野萤飞。君随绿波远，我逐清风归。"
"送柳吴兴竹亭集诗","南北朝","吴均","平原不可望，波澜千里直。夕鱼汀下戏，暮羽檐中息。白云时去来，青峰复负侧。踯躅牛羊下，晦昧崦嵫色。王孙犹未归，且听西光匿。"
"初至寿春作诗","南北朝","吴均","桓谭不卖交，冯子任纡直。浮溺逐波影，飘扬恣风力。北州少知旧，南阳寡相识。中驾每倾轮，当骞复摧翼。望美无津梁，私自怜何极。"
"登寿阳八公山诗","南北朝","吴均","远涧自倾曲，石溆复戋戋。含珠岸恒翠，怀玉浪多圆。疏峰时吐月，密树不开天。瑶绳尽玄秘，金检上奇篇。是有琴高者，陵波去水仙。"
"寿阳还与亲故别诗","南北朝","吴均","故人来送别，帐酒临行阡。露繁秋色慢，气怆蟪声煎。雁渡章华国，叶乱洞庭天。复有向隅泪，中肠皆涕涟。但愿千丈松，结景云之峰。山高日华早，枝多风彩重。我还爱芳杜，群住揖骊龙。"
"边城将诗四首 其一","南北朝","吴均","塞外何纷纷，胡骑欲成群。尔时始应募，来投霍冠军。刀含四尺影，剑抱七星文。袖间血洒地，车中旌拂云。轻躯如未殡，终当厚报君。"
"边城将诗四首 其二","南北朝","吴均","仆本边城将，驰射灵关下。箭衔雁门石，气振武安瓦。勋轻赏废丘，名高拜横野。留书应凿楹，传功须勒社。徒倾七尺命，酬恩终自寡。"
"边城将诗四首 其三","南北朝","吴均","闻君报一餐，远送出平野。玉标丹霞剑，金络艳光马。高旗入汉飞，长鞭历地写。曙星海中出，晓月山头下。岁晏坐论功，自有思臣者。"
"边城将诗四首 其四","南北朝","吴均","临淄重蹴鞠，曲城好击刺。不要身后名，专骋眼前智。君看班定远，立功不负义。掣拽二丈旗，踯躅双凫骑。但问相知否，死生无险易。"
"秋念诗","南北朝","吴均","团团珠晖转，照照汉阴移。箕风入桂露，璧月满瑶池。树青草未落，蝉凉叶已危。还深长夜想，顾忆临邛卮。芳杜果芜没，缨带欲何为。"
"采药大布山诗","南北朝","吴均","我本北山北，缘涧彩山麻。九茎日反照，三叶长生花。可用蠲忧疾，聊持驻景斜。景斜不可驻，年来果如驱。安得昆仑山，偃蹇三珠树。三珠始结荄，绛叶凌朱台。玉壶白凤肺，金鼎青龙胎。韩众及王子，何世无仙才。安期傥欲顾，相见在蓬莱。"
"赠周散骑兴嗣诗二首 其二","南北朝","吴均","昔贤当路者，声名振华夏。朱轮玳瑁牛，紫鞚连钱马。朝花舞风去，夜月窥窗下。想君贵易朋，居然应见舍。"
"赠周兴嗣诗四首 其一","南北朝","吴均","孺子贱而贫，且非席上珍。唯安莱芜甑，兼慕林宗巾。百年逢缱绻，千里遇殷勤。愿持江南蕙，以赠生刍人。"
"赠周兴嗣诗四首 其二","南北朝","吴均","思君欲何言，中心乱如雾。泪下非一端，愁来谁有数。子为冯敬通，不减汲长孺。千里无关梁，安得王乔屦。"
"赠周兴嗣诗四首 其三","南北朝","吴均","与君初相知，不言异一宿。意欲褰衣裳，阴云乱人目。之子伏高卧，伊予空杼轴。无因渡淇水，见此猗猗竹。"
"赠周兴嗣诗四首 其四","南北朝","吴均","可怨异公子，终自不敢言。青松蔽南陇，白云生北园。沉忧无人语，默念空凭轩。安得湛卢剑，以报相知恩。"
"入兰台赠王治书僧孺诗","南北朝","吴均","故人扬子云，校书麟阁下。寂寞少交游，纷纶富文雅。予为陇西使，寓居洛阳社。相思非不深，行行避骢马。"
"江上酬鲍几诗","南北朝","吴均","振棹出江湄，依依望九疑。欲谒苍梧帝，过问沅湘姬。折荷缝作盖，落羽纺成丝。吾行别有意，不为君道之。"
"赠柳秘书诗","南北朝","吴均","蘼芜与丹桂，奇心复奇骨。已蔽苍龙门，又影凤皇阙。紫云依夜来，清风扶晚发。鸳鹭若上天，寄声谢明月。"
"诣周承不值因赠此诗","南北朝","吴均","竹枝任风转，兰心逐风卷。青云叶上团，白露花中泫。闻君入绮疏，聊寄锦中书。一随平原客，宁忆豫章徐。"
"遥赠周承诗","南北朝","吴均","巨石乱天崖，杂树郁参差。伯鱼留蜀郡，长房还葛陂。练练波中月，亭亭云上枝。高岑蔽人者，无处得相知。"
"周承未还重赠诗","南北朝","吴均","石渠阒无人，子云今何在。顾望独怀忧，衔杯竟谁待。散雪逐吹寒，蓬姿浮霜采。甘泉无竹花，鹓雏欲还海。"
"酬","南北朝","吴均","闻君立名义，我亦倦晨征。马在城上蹀，剑自腰中鸣。白日辽川暗，黄尘陇坻惊。愿君但衔酒，深知有素诚。"
"忆费昶诗","南北朝","吴均","皎皎日将上，猎猎起微风。山没清波内，帆在浮云中。直趣珠星北，斜开碧海东。故人若思我，当念离根蓬。"
"酬闻人侍郎别诗三首 其一","南北朝","吴均","怅然心不乐，万里何悠悠。凌朝憩枉渚，薄暮遵江洲。君住青门上，我发霸陵头。相思自有处，春风明月楼。"
"酬闻人侍郎别诗三首 其二","南北朝","吴均","整棹北川湄，迥首望城邑。林疏风至少，山高云度急。共怀万里心，各作千行泣。欲见终无缘，思君空伫立。"
"酬闻人侍郎别诗三首 其三","南北朝","吴均","举首川之折，离鸿四向飞。子怜三湘薛，我忆五陵薇。但使同嘉遁，何必共轻肥。思君美如玉，不觉泪沾衣。"
"赠鲍舂陵别诗","南北朝","吴均","落叶思纷纷，蝉声犹可闻。水中千丈月，山上万重云。海鸿来倏去，林花合复分。所忧别离意，白露下沾裙。"
"别王谦诗","南北朝","吴均","严光不逐世，流转任飞蓬。欲还天台岭，不狎甘泉宫。离歌玉弦绝，别酒金卮空。倘遗故人念，仆在东山东。"
"奉使庐陵诗","南北朝","吴均","怅然不自怡，端忧坐漠漠。风急雁毛断，冰坚马蹄落。客子饥寒多，江上衣装薄。何当报恩罢，驱车还北郭。"
"迎柳吴兴道中诗","南北朝","吴均","闭闭日西靡，客念已蹉跎。长风倒危叶，轻练网寒波。白云光彩丽，青松意气多。所言饱恩德，忘我北山萝。"
"至湘洲望南岳诗","南北朝","吴均","重波沦且直，连山纠复纷。鸟飞不复见，风声犹可闻。胧胧树里月，飘飘水上云。长安远如此，无缘得报君。"
"登二妃庙诗","南北朝","吴均","朝云乱入目，帝女湘川宿。折菡巫山下，采荇洞庭腹。故以轻薄好，千里命舻舳。何事非相思，江上葳蕤竹。"
"咏怀诗二首 其一","南北朝","吴均","仆本报恩人，走马救东秦。黄龙暗迢递，青泥寒苦辛。野战剑锋尽，攻城才智贫。唯馀一死在，留持赠主人。"
"咏怀诗二首 其二","南北朝","吴均","元淑势位卑，长卿宦情寡。二顷且营田，三钱聊饮马。悬风白云上，挂月青山下。心中欲有言，未得忘言者。"
"和萧洗马子显古意诗六首 其一","南北朝","吴均","贱妾思不堪，采桑渭城南。带减连枝绣，发乱凤凰篸。花舞依长簿，蛾飞爱绿潭。无由报君信，流涕向春蚕。"
"和萧洗马子显古意诗六首 其二","南北朝","吴均","妾本倡家女，出入魏王宫。既得承雕辇，亦在更衣中。莲花衔青雀，宝粟钿金虫。犹言不得意，流涕忆辽东。"
"和萧洗马子显古意诗六首 其三","南北朝","吴均","春草可揽结，妾心正断绝。绿鬓愁中改，红颜啼里灭。非独泪成珠，亦见珠成血。愿为飞鹊镜，翩翩照离别。"
"和萧洗马子显古意诗六首 其四","南北朝","吴均","何处报君书，陇右五歧路。泪研兔枝墨，笔染鹅毛素。碧浮孟渚水，香下洞庭路。应归遂不归，芳春空掷度。"
"和萧洗马子显古意诗六首 其五","南北朝","吴均","妾家横塘北，发艳小长干。花钗玉腕转，珠绳金络丸。羃历悬丹凤，逶迤摇白团。谁堪久见此，含恨不相看。"
"和萧洗马子显古意诗六首 其六","南北朝","吴均","匈奴数欲尽，仆在玉门关。莲花穿剑锷，秋月掩刀环。春机思窈窕，夏鸟鸣绵蛮。中人坐相望，狂夫终未还。"
"闺怨诗","南北朝","吴均","胡笳屡凄断，征蓬未肯还。妾坐江之介，君戍小长安。相去三千里，参商书信难。四时无人见，谁复重罗纨。"
"古意诗二首 其一","南北朝","吴均","杂虏寇铜鍉，征役去三齐。扶山剪疏勒，傍海扫沈黎。剑光夜挥电，马汗昼成泥。何当见天子，画地取关西。"
"古意诗二首 其二","南北朝","吴均","西都盛冠盖，九逵尘雾塞。中有恶少年，伎能专自得。玉鞭莲花剑，金苣流星勒。聊为路傍人，写鞚长楸北。"
"萍诗","南北朝","吴均","可怜池里萍，葐蒀紫复青。工随浪开合，能逐水低平。微根无所缀，细叶讵须茎。飘荡终难测，流连如有情。"
"去妾赠前夫诗","南北朝","吴均","弃妾在河桥，相思复相辽。凤凰簪落鬓，莲花带缓腰。肠从别处断，貌在泪中消。愿君忆畴昔，片言时见饶。"
"咏少年诗","南北朝","吴均","董生唯巧笑，子都信美目。百万市一言，千金买相逐。不道参差菜，谁论窈窕淑。愿言捧绣被，来就越人宿。"
"咏雪诗","南北朝","吴均","雪逐春风来，过集巫山野。澜漫虽可爱，悠扬讵堪把。问君何所思，昔日同心者。坐须风雪霁，相期洛城下。"
"春咏诗","南北朝","吴均","春从何处来，拂水复惊梅。云障青琐闼，风吹承露台。美人隔千里，罗帏闭不开。无由得共语，空对相思杯。"
"共赋韵咏庭中桐诗","南北朝","吴均","龙门有奇价，自言梧桐枝。华晖实掩映，细叶能披离。不降周王子，空待岁时移。严风忽交劲，遂使无人知。"
"咏柳诗","南北朝","吴均","细柳生堂北，长风发雁门。秋霜常振叶，春露讵濡根。朝作离蝉宇，暮成宿鸟园。不为君所爱，摧折当何言。"
"主人池前鹤诗","南北朝","吴均","本自乘轩者，为君阶下禽。摧藏多好貌，清唳有奇音。稻梁惠既重，华池遇亦深。怀恩未忍去，非无江海心。"
"咏宝剑诗","南北朝","吴均","我有一宝剑，出自昆吾溪。照人如照水，切玉如切泥。锷边霜凛凛，匣上风凄凄。寄语张公子，何当来见携。"
"咏灯诗","南北朝","吴均","昔在凤凰阙，七采莲花茎。陆离看宝帐，烂熳照文屏。檐艳烟光转，氛氲雾里轻。能方三五夜，桂树月中生。"
"别夏侯故章诗","南北朝","吴均","白马黄金羁，青骊紫丝鞚。新知关山别，故人河梁送。置此一函书，为余达云梦。"
"梅花诗","南北朝","吴均","梅性本轻荡，世人相陵贱。故作负霜花，欲使绮罗见。但愿深相知，千摧非所恋。"
"征客诗","南北朝","吴均","公卿来怅别，葭声在狭斜。玉樽浮云盖，朱轮流水车。鞚中悬明月，剑杪照莲花。"
"杂绝句诗四首 其一","南北朝","吴均","昼蝉已伤念，夜露复沾衣。昔别曾何道，今夕萤火飞。"
"杂绝句诗四首 其二","南北朝","吴均","锦腰连枝滴，绣领合欢斜。梦中难言见，终成乱眼花。"
"杂绝句诗四首 其三","南北朝","吴均","蜘蛛檐下挂，络纬井边啼。何曾得见子，照镜窗东西。"
"杂绝句诗四首 其四","南北朝","吴均","泣听离夕歌，悲衔别时酒。自从今日去，当复相思否。"
"山中杂诗三首 其二","南北朝","吴均","绿竹可充食，女萝可代裙。山中自有宅，桂树笼青云。"
"山中杂诗三首 其三","南北朝","吴均","具区穷地险，嵇山万里馀。奈何梁隐士，一去无还书。"
"咏云诗二首 其一","南北朝","吴均","飘飘上碧虚，蔼蔼隐青林。氛氲如有意，萦郁讵无心。"
"咏云诗二首 其二","南北朝","吴均","白云苍梧来，过拂章花台。逢河散复卷，经风合且开。"
"咏慈姥矶石上松诗","南北朝","吴均","根为石所蟠，枝为风所碎。赖我有贞心，终凌细草辈。"
"送吕外兵诗","南北朝","吴均","白云浮海际，明月落河滨。送君长太息，徒使泪沾巾。"
"伤友诗","南北朝","吴均","可怜桂树枝，怀芳君不知。摧折寒山里，遂死无人窥。"
"和柳恽毗山亭诗","南北朝","吴均","平湖旷复远，高树峻而危。"
"歌","南北朝","吴均","玉山之津兮已濡，幽兰之草兮亦舒。又闻珩璧之独照，不见掌上之明珠。"
"诗","南北朝","吴均","秋风泷白水，雁足印黄沙。"
"剑骑诗","南北朝","吴均","剑是两蛟龙。"
"答吴均诗三首 其一","南北朝","周兴嗣","明灯照暗室，边韶对赵壹。但酌中山酒，唯甘江浦橘。风动云人箕，雨至月离毕。王丹赠不拜，是我相知日。"
"答吴均诗三首 其二","南北朝","周兴嗣","惊凫起北海，仪凤飞上林。骞低不同翼，欢楚亦殊音。曀曀夕云起，落落晓星沈。李陵报苏武，但令知我心。"
"答吴均诗三首 其三","南北朝","周兴嗣","昔别襄城村，同会长安市。谁学莱芜甑，本得王乔履。阶前养素鹤，池中饴赤鲤。一往玉壶上，兼复见箫史。"
"登郁洲山望海诗","南北朝","刘峻","沧潦联霄岫，层领郁巑?。下盘盐海底，上转灵乌翼。滇㴐非可辨，鸿溶信难测。轻尘久弭飞，惊浪终不息。云锦曜石屿，罗绫文水色。"
"自江州还入石头诗","南北朝","刘峻","鼓枻浮大川，延睇洛城观。洛城何郁郁，杳与云霄半。前望苍龙门，斜瞻白鹤馆。槐垂御沟道，柳缀金堤岸。迅马晨风趋，轻舆流水散。高歌梁尘下，縆瑟荆禽乱。我思江海游，曾无朝市玩。忽寄灵台宿，空轸及关叹。仲子入南楚，伯鸾出东汉。何能栖树枝，取毙王孙弹。"
"始居山营室诗","南北朝","刘峻","自昔厌喧嚣，执志好栖息。啸歌弃城市，归来事耕织。凿户窥嶕峣，开轩望崭崱。激水檐前溜，修竹堂阴植。香风鸣紫莺，高梧巢绿翼。泉脉洞杳杳，流波下不极。仿佛玉山隈，想像瑶池侧。夜诵神仙记，旦吸云霞色。将驭六龙舆，行从三鸟食。谁与金门士，抚心论胸臆。"
"出塞","南北朝","刘峻","蓟门秋气清，飞将出长城。绝漠冲风急，交河夜月明。陷敌挫金鼓，摧锋扬旆旌。去去无终极，日暮动边声。"
"侍释奠会诗","南北朝","萧洽","儒惟性府，道实人灵。乃宣地义，载景天经。合宫传蔼，衢室流馨。人区允睦，王路惟宁。舄弈代终，氛氲革禅。我后天临，庶氓利见。焕哉隆平，穆矣于变。德漏八埏，声锵九县。春方贰极，含神测几。敬恭驰道，祗承兽闱。列辟载粲，群司有晖。庵蔼槐路，逶迤衮衣。教思无方，循训有则。告奠先师，式祀盛德。其礼载闲，其仪不忒。幽显聿宣，人祗允塞。冬物澄华，寒晖皓絜。云浮钟虡，风生舞缀。尽性餐和，含灵饮悦。仰沐弘餐，俯惭磬劣。"
"朱鹭","南北朝","王僧孺","因风弄玉水，映日上金堤。犹持畏罗缴，未得异凫鹥。闻君爱白雉，兼因重碧鸡。未能声似凤，聊变色如圭。愿识昆明路，乘流饮复栖。"
"鼓瑟曲有所思","南北朝","王僧孺","夜风吹熠耀，朝光照昔邪。几销蘼芜叶，空落蒲桃花。不堪长织素，谁能独浣纱。光阴复何极，望促反成赊。知君自荡子，奈妾亦倡家。"
"白马篇","南北朝","王僧孺","千里生冀北，玉鞘黄金勒。散蹄去无己，摇头意相得。豪气发西山，雄风擅东国。飞鞚出秦陇，长驱绕岷僰。承谟若有神，禀算良不惑。瀄汨河水黄，参差嶂云黑。安能对儿女，垂帷弄毫墨。兼弱不称雄，后得方为特。此心亦何已，君恩良未塞。不许跨天山，何由报皇德。"
"古意诗","南北朝","王僧孺","青丝控燕马，紫艾饰吴刀。朝风吹锦带，落日映珠袍。陆离关右客，照耀山西豪。虽非学诡遇，终是任逢遭。人生会有死，得处如鸿毛。宁能偶鸡鹜，寂寞隐蓬蒿。"
"登高台","南北朝","王僧孺","试出金华殿，聊登铜雀台。九路平如掌，千门洞已开。轩车映日过，箫管逐风来。若非邯郸美，便是洛阳才。"
"湘夫人","南北朝","王僧孺","桂栋承薜帷，眇眇川之湄。白蘋徒可望，绿芷竟空滋。日暮思公子，衔意嘿无辞。"
"侍宴诗","南北朝","王僧孺","丽景属春馀，清阴澄夏首。交枝隐修径，回流影遥阜。徙帷轹轻筠，移銮拂高柳。去矣劳茂绩，勉哉报嘉诱。小臣良不才，涓尘愧所守。何用胜雕斫，譬木良如朽。"
"侍宴诗","南北朝","王僧孺","回舆避暑宫，下辇迎风馆。散漫轻烟转，霏微商云散。蔓草亘岩垂，高枝起天半。回风稍惊水，落光渐斜岸。妙舞驻行云，清歌入层汉。晬颜畅有怿，德音良已粲。"
"落日登高诗","南北朝","王僧孺","凭高且一望，目极不能舍。东北指青门，西南见白社。轸轸河梁上，纷纷渭桥下。争利亦争名，驱车复驱马。宁访蓬蒿人，谁怜寂寞者。"
"中川长望诗","南北朝","王僧孺","长川杳难即，四望四无极。安流宁可值，愤风方未息。危帆渡中悬，孤光岩下昃。岸际树难辨，云中鸟易识。莫恨东复西，谁知迂且直。故乡相思者，当春爱颜色。独写千行泪，谁同万里忆。"
"赠顾仓曹诗","南北朝","王僧孺","洛阳十二门，楼阙似西昆。暧暧罘罳下，相望隔画垣。画垣向阿阁，栖凤复栖鸳。五曹均趋奏，六尚等便烦。朝炉何馥馥，夜锦有馀温。日中驱上驷，骧首遍京苑。晨趋魏公子，夕宿韩王孙。夙昔今何在，生平弃不论。譬如菤葹草，心谢叶空存。谁复三承睫，独念九飞魂。"
"秋日愁居答孔主簿诗","南北朝","王僧孺","首秋云物善，昼暑旦犹清。日华随水泛，树影逐风轻。依帘野马合，当户昔耶生。物我一无际，人鸟不相惊。傥过北山北，聊访法高卿。"
"至牛渚忆魏少英诗","南北朝","王僧孺","枫林暧似画，沙岸净如扫。空笼望悬石，回斜见危岛。绿草闲游蜂，青葭集轻鸨。徘徊洞初月，浸淫溃春潦。非愿岁物华，徒用风光好。"
"寄何记室诗","南北朝","王僧孺","思君不得见，望望独长嗟。夜风入寒水，晚露拂秋花。何由假日御，暂得寄风车。"
"忽不任愁聊示固远诗","南北朝","王僧孺","去秋客旧吴，今春投故越。泪逐东归水，心挂西斜月。未应岁贬颜，直以忧残发。"
"为何库部旧姬拟蘼芜之句诗","南北朝","王僧孺","出户望兰薰，褰帘正逢君。敛容裁一访，新知讵可间。新人含笑近，故人含泪隐。妾意在寒松，君心逐朝槿。"
"何生姬人有怨诗","南北朝","王僧孺","寒树栖羁雌，月映风复吹。逐臣与弃妾，零落心可积。宝琴徒七弦，兰灯空自枝。颦谷不足效，啼妆拭复垂。同衾成楚越，异国非仳离。"
"为人伤近而不见诗","南北朝","王僧孺","嬴女凤皇楼，汉姬柏梁殿。讵胜仙将死，音容犹可见。我有一心人，同乡不异县。异县不成隔，同乡更脉脉。脉脉如牛女，何由寄一语。"
"月夜咏陈南康新有所纳诗","南北朝","王僧孺","二八人如花，三五月如镜。开帘一种色，当户两相映。重价出秦韩，高名入燕郑。十城屡请易，千金几争聘。君意自能专，妾心本无竞。"
"咏捣衣诗","南北朝","王僧孺","足伤金管遽，多怆缇光促。露团池上紫，风飘庭里绿。下机骛西眺，鸣砧遽东旭。芳汗似兰汤，雕金辟龙烛。散度广陵音，掺写渔阳曲。别鹤悲不已，离鸾断还续。尺素在鱼肠，寸心凭雁足。"
"与司马治书同闻邻妇夜织诗","南北朝","王僧孺","洞房风已激，长廊月复清。蔼蔼夜庭广，飘飘晓帐轻。杂闻百虫思，偏伤一鸟声。鸟声长不息，妾心复何极。犹恐君无衣，夜夜当窗织。"
"为人述梦诗","南北朝","王僧孺","工知想成梦，未信梦如此。皎皎无片非，的的一皆是。以亲芙蓉褥，方开合欢被。雅步极嫣妍，含辞姿委靡。如言非倏忽，不意成俄尔。及寤尽空无，方知悉虚诡。"
"侍宴景阳楼诗","南北朝","王僧孺","金铺烁可镜，桂栋俨临云。沾觞均饮德，服道验朝闻。讵论禹无间，非耻尧为君。小臣亦何者，短翮屡追群。"
"春日寄乡友诗","南北朝","王僧孺","旅心已多恨，春至尚离群。翠枝结斜影，绿水散圆文。戏鱼两相顾，游鸟半藏云。何时不悯默，是日最思君。"
"夜愁示诸宾诗","南北朝","王僧孺","檐露滴为珠，池水合成璧。万行朝泪泻，千里夜愁积。孤帐闭不开，寒膏尽复益。谁知心眼乱，看朱忽成碧。"
"送殷何两记室诗","南北朝","王僧孺","掩袖出南浦，驱车送上征。飘飘晓云驶，瀁瀁旦潮平。不肖余何惜，无赀尔勿轻。倘有还书便，一言访死生。"
"春闺有怨诗","南北朝","王僧孺","愁来不理鬓，春至更攒眉。悲看蛱蝶粉，泣望蜘蛛丝。月映寒蛩褥，风吹翡翠帷。飞鳞难托意，驶翼不衔辞。"
"咏宠姬诗","南北朝","王僧孺","及君高堂还，值妾妍妆罢。曲房褰锦帐，回廊步珠屣。玉钗时可挂，罗襦讵难解。再顾连城易，一笑千金买。"
"在王晋安酒席数韵诗","南北朝","王僧孺","窈窕宋华容，但歌有清曲。转盻非无以，斜扇还相瞩。讵减许飞琼，多胜刘碧玉。何因送款款，半饮杯中醁。"
"为人宠姬有怨诗","南北朝","王僧孺","可怜独立树，枝轻根易摇。已为露所浥，复为风所飘。锦衾襞不开，端坐夜及朝。是妾愁成瘦，非君重细腰。"
"为姬人自伤诗","南北朝","王僧孺","自知心里恨，还向影中羞。回持昔慊慊，变作今悠悠。还君与妾扇，归妾奉君裘。弦断犹可续，心去最难留。"
"为人有赠诗","南北朝","王僧孺","碧玉与绿珠，张卢复双女。曼声古难匹，长袂世无侣。似出凤凰楼，言发潇湘渚。幸有褰裳便，含情寄一语。"
"见贵者初迎盛姬聊为之咏诗","南北朝","王僧孺","久想专房丽，未见倾城者。千金访繁华，一朝遇容冶。空本蓟门外，来戏丛台下。长卿幸未匹，文君复新寡。"
"伤乞人诗","南北朝","王僧孺","少年空扶辙，白首竟填沟。苇席何由足，菽藿不能周。自顾非好乞，行且欲包羞。劳君款曲问，冒此殷勤酬。"
"春思诗","南北朝","王僧孺","雪罢枝即青，冰开水便绿。复闻黄鸟声，全作相思曲。"
"为徐仆射妓作诗","南北朝","王僧孺","日晚应归去，上客强盘桓。稍知玉钗重，渐见罗襦寒。"
"春怨诗","南北朝","王僧孺","四时如湍水，飞奔竞回复。夜鸟响嘤嘤，朝光照煜煜。厌见花成子，多看笋为竹。万里断音书，十载异栖宿。积愁落芳鬓，长啼坏美目。君去在榆关，妾留住函谷。惟对昔邪房，如愧蜘蛛屋。独唤响相酬，还将影自逐。象床易毡簟，罗衣变单复。几过度风霜，犹能保茕独。"
"白马篇","南北朝","徐悱","妍蹄饰镂鞍，飞鞚度河干。少年本上郡，遨游入露寒。剑琢荆山玉，弹把随珠丸。闻有边烽息，飞候至长安。然诺窃自许，捐躯谅不难。占兵出细柳，转战向楼兰。雄名盛李霍，壮气能彭韩。能令石饮羽，复使发冲冠。要功非汗马，报效乃锋端。日没塞云起，风悲胡地寒。西征馘小月，北去脑乌丸。报归明天子，燕然石复刊。"
"古意酬到长史溉登琅邪城诗","南北朝","徐悱","甘泉警烽候，上谷抵楼兰。此江称豁险，兹山复郁盘。表里穷形胜，襟带尽岩峦。修篁壮下属，危楼峻上干。登陴起遐望，回首见长安。金沟朝灞浐，甬道入鸳鸾。鲜车骛华毂，汗马跃银鞍。少年负壮气，耿介立冲冠。怀纪燕山石，思开函谷丸。岂如霸上戏，羞取路傍观。寄言封侯者，数奇良可叹。"
"对房前桃树咏佳期赠内诗","南北朝","徐悱","相思上北阁，徙倚望东家。忽有当轩树，兼含映日花。方鲜类红粉，比素若铅华。更使增心忆，弥令想狭邪。无如一路阻，脉脉似云霞。严城不可越，言折代疏麻。"
"赠内诗","南北朝","徐悱","日暮想清阳，蹑履出椒房。网虫生锦荐，游尘掩玉床。不见可怜影，空馀黼帐香。彼美情多乐，挟瑟坐高堂。岂忘离忧者，向隅心独伤。聊因一书札，以代九回肠。"
"上云乐","南北朝","周舍","西方老胡。厥名文康。遨游六合。傲诞三皇。西观濛泛。东戏扶桑。南泛大蒙之海。北至无通之乡。昔与若士为友。共弄彭祖扶床。往年暂到昆仑。复值瑶池举觞。周帝迎以上席。王母赠以玉浆。故乃寿如南山。志若金刚。青眼眢眢。白发长长。蛾眉临髭。高鼻垂口。非直能俳。又善饮酒。箫管鸣前。门徒从后。济济翼翼。各有分部。凤皇是老胡家鸡。狮子是老胡家狗。陛下拨乱反正。再朗三光。泽与雨施。化与风翔。觇云候吕。志游大梁。重驷修路。始届帝乡。伏拜金阙。仰瞻玉堂。从者小子。罗列成行。悉知廉节。皆识义方。歌管愔愔。铿鼓锵锵。响振钧天。声若鹓皇。前却中规矩。进退得宫商。举技无不佳。胡舞最所长。老胡寄箧中。复有奇乐章。赍持数万里。愿以奉圣皇。乃欲次第说。老耄多所忘。但愿明陛下。寿千万岁。欢乐未渠央。"
"还田舍诗","南北朝","周舍","薄游久已倦，归来多暇日。未凿武陵岩，先开仲长室。松篁日月长，蓬麻岁时密。心存野人趣，贵使容吾膝。况兹薄暮情，高秋正萧瑟。"
"释奠应令诗 其一","南北朝","陆倕","□□□□，□付规矩。乃据石稚，言藏金斧。方□深雪，载调淮雨。乐驾中和，诗同下武。"
"释奠应令诗 其二","南北朝","陆倕","巍巍储后，实等生灵。克岐克嶷，夙智早成。无论岳跱，岂匹泉淳。桂宫恧誉，兰殿惭声。"
"释奠应令诗 其三","南北朝","陆倕","鼓宗式训，成均戒典。将弘四术，且陈三善。周胶聿建，虞庠载阐。博习方亲，离经向辩。"
"释奠应令诗 其四","南北朝","陆倕","硕学如市，高生间出。济济横经，祁祁负帙。文参孔囿，玄游老室。先易后难，功倍师逸。"
"释奠应令诗 其五","南北朝","陆倕","奠采贻诰，器币有章。紊维既弛，绝典还光。庭陈宿设，阶列周张。礼充羁偶，物盛员方。"
"释奠应令诗 其六","南北朝","陆倕","景属遵暮，惟时栗烈。夜露方涂，朝流己折。铿锵萃止，肃雍在列。顾省无庸，徒然浮窃。"
"和昭明太子钟山解讲诗","南北朝","陆倕","终南邻汉阙，高掌跨周京。复此亏山岭，穹窿距帝城。当衢启珠馆，临下构山楹。南望穷淮溆，北眺尽沧溟。步檐时中宿，飞阶或上征。网户图云气，龛室画仙灵。副君怜世网，广命萃人英。道筵终后说，銮辔出郊坰。云峰响流吹，松野映风旌。睿心嘉杜若，神藻茂琳琼。多谢先成敏，空颁后乘荣。"
"以诗代书别后寄赠诗","南北朝","陆倕","余本水乡士，闭门江海隅。时逢世道泰，蹇足步高衢。名成宦虽立，效微功日疏。入仕乘肥马，出守拥高车。关门游昔吏，迁亭有故书。江派资贤牧，宗英出建旟。不劳王布鼓，无赖露田车。弼政非责实，求名已课虚。长卿病犹在，修龄疾未祛。讵知亭长肉，宁挂府丞鱼。不能未能止，内讼惭诸已。黾勉从王事，纚舟出淮泗。朋故远追寻，暝宿清江阴。明旦一分手，翻飞各异林。归舟随岸曲，犹闻歌棹音。行者日超远，谁见别离心。夕次冽洲岸，明登慈姥岑。水流多回复，余归良未寻。江关寒事早，夜露伤秋草。心属姑苏台，目送邯郸道。葭苇日苍苍，亲知慎早凉。刘兄消渴病，休摄戒无良。殷弟癫眩疾，行止避风霜。刘侯有馀冷，宜饵陟厘方。伏子多风咳，门冬幸易将。率更爱雅体，体弱思自强。吏曹勉玉润，讽议勖金相。比部多暇日，奚用肆龙章。建德何为者，无堕无人乡。记室朋从暇，露蝎附行商。议曹坐朝罢，尺板嗣徽芳。双栖成独宿，俱飞忽异翔。眷言思亲友，沉思结中肠。追惟畴昔时，朝府多欢暇。薄暮尘埃静，飞盖遥相迓。李郭或同舟，潘夏时方驾。娱谈终美景，敷文永清夜。促膝岂异人，戚戚皆朋娅。今者一乖离，漼然心事差。山川望犹近，便似隔天涯。玉躬子加护，昭质余未亏。八行思自勉，一札望来仪。"
"赠任昉诗","南北朝","陆倕","和风杂美气，下有真人游。壮矣荀文若，贤哉陈太丘。今则兰台聚，万古信为俦。任君本达识，张子复清修。既有绝尘到，复见黄中刘。"
"采菱曲","南北朝","陆罩","参差杂荇枝，田田竞荷密。转叶任香风，舒花影流日。戏鸟波中荡，游鱼菱下出。不与文王嗜，羞持比萍实。"
"奉和往虎窟山寺诗","南北朝","陆罩","鸡鸣动睟驾，柰苑眷晨游。朱镳陵九达，青盖出层楼。岁华满方岫，虹彩被春洲。葆吹临风远，旌羽映九斿。乔枝隐修径，曲涧聚轻流。徘徊花草合，浏亮鸟声遒。金盘响清梵，涌塔应鸣桴。慧云方靡靡，法水正悠悠。实归徒荷教，信解愧难径。"
"闺怨诗","南北朝","陆罩","自怜断带日，偏恨分钗时。留步惜馀影，含意结愁眉。徒知今异昔，空使怨成思。欲以别离思，独向蘼芜悲。"
"咏笙诗","南北朝","陆罩","管清罗袖拂，响合绛唇吹。含情应节转，逸态逐声移。所美周王子，弄羽一参差。"
"游建兴苑诗","南北朝","纪少瑜","丹陵抱天邑，紫渊更上林。银台悬百仞，玉树起千寻。水流冠盖影，风扬歌吹音。踟蹰怜拾翠，顾步惜遗簪。日落庭光转，方幰屡移阴。终言乐未极，不道爱黄金。"
"拟吴均体应教诗","南北朝","纪少瑜","庭树发春辉，游人竞下机。却匣擎歌扇，开箱择舞衣。桑萎不复惜，看花遽将夕。自有专城居，空持迷上客。"
"月中飞萤诗","南北朝","纪少瑜","远度时依幕，斜来如畏窗。向月光还尽，临池影更双。"
"春日诗","南北朝","纪少瑜","愁人试出牖，春色定无穷。参差依网日，澹荡入帘风。落花还绕树，轻飞去隐空。徒令玉箸迹，双乘明镜中。"
"咏残灯诗","南北朝","纪少瑜","残灯犹未灭，将尽更扬辉。唯馀一两焰，才得解罗衣。"
"短歌行","南北朝","张率","君子有酒，小人鼓缶。乃布长筵，式宴亲友。盛壮不留，容华易朽。如彼槁叶，有似过牖。往日莫淹，来期无久。秋风悴林，寒蝉鸣柳。悲自别深，欢田会厚。岂云不乐，与子同寿。我酒既盈，我肴伊阜。短歌是唱，孰知身后。"
"远期","南北朝","张率","远期终不归，节物坐将变。白露怆单衣，秋风息团扇。谁能久别离，他乡且异县。浮云蔽重山，相望何时见。寄言远期者，空闺泪如霰。"
"对酒","南北朝","张率","对酒诚可乐，此酒复芳醇。如华良可贵，似乳更堪珍。何当留上客，为寄掌中人。金樽清复满，玉椀亟来亲。谁能共迟暮，对酒惜芳辰。君歌尚未罢，却坐避梁尘。"
"日出东南隅行","南北朝","张率","朝日照屋梁，夕月悬洞房。专遽自称艳，独□伊览光。虽资自然色，谁能弃薄妆。施着见朱粉，点画示赪黄。含贝开丹吻，如羽发清阳。金碧既簪珥，绮縠复衣堂。方领备虫彩，曲裙杂鸳鸯。手操独茧绪，唇凝脂燥黄。"
"相逢行","南北朝","张率","相逢夕阴街，独趋尚冠里。高门既如一，甲第复相似。凭轼日欲昏，何处访公子。公子之所在，所在良易知。青楼出上路，渐台临曲池。堂上抚流徽，雷樽朝夕施。橘柚芬华实，朱火燎金枝。兄弟两三人，冠佩纷陆离。朝从禁中出，车骑并驱驰。金鞍马脑勒，聚观路傍儿。入门一顾望，凫鹄有雄雌。雄雌各数千，相鸣戏羽仪。并在东西立，群次何离离。大妇刺方领，中妇抱婴儿。小妇尚娇稚，端坐吹参差。丈夫无遽起，神凤且来仪。"
"走马引","南北朝","张率","良马龙为友，玉珂金作羁。驰骛宛与洛，半骤复半驰。倏忽而千里，光景不及移。九方惜未见，薛公宁所知。敛辔且归去，吾畏路傍儿。"
"沧海雀","南北朝","张率","大雀与黄口，来自沧海区。清晨啄原粒，日夕依野株。虽忧鸷鸟击，长怀沸鼎虞。况复随时起，翻飞不可拘。寄言挟弹子，莫贱隋侯珠。"
"楚王吟","南北朝","张率","章台迎夏日，梦远感春条。风生竹籁响，云垂草绿饶。相看重束素，唯欣争细腰。不惜同从理，但使一闻韶。"
"清凉","南北朝","张率","登台待初景，帐殿蔼馀晨。罗帐夕风济，清气尚波人。长簟凉可仰，平莞温未亲。幸愿同枕席，为君横自陈。"
"玄云","南北朝","张率","坏阵压峨垄，遮窗暗思扉。映日斜生海，跨树似鹏飞。梦山妾已去，落靥何由归。"
"白纻歌九首 其一","南北朝","张率","歌儿流唱声欲清。舞女趁节体自轻。歌舞并妙会人情。依弦度曲婉盈盈。扬蛾为态谁目成。"
"白纻歌九首 其二","南北朝","张率","妙声屡唱轻体飞。流津染面散芳菲。俱动齐息不相违。令彼嘉客澹忘归。时久玩夜明星稀。"
"白纻歌九首 其三","南北朝","张率","日暮搴门望所思。风吹庭树月入帷。凉阴既满草虫悲。谁能离别长夜时。流叹不寝泪如丝。与君之别终何知。"
"白纻歌九首 其四","南北朝","张率","秋风鸣条露垂叶。空闺光尽坐愁妾。独向长夜泪承睫。山高水深路难涉。望君光景何时接。"
"白纻歌九首 其五","南北朝","张率","遥夜方远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。"
"白纻歌九首 其六","南北朝","张率","夜寒湛湛夜未央。华灯空烂月悬光。从风衣起发芬香。为君起舞幸不忘。"
"白纻歌九首 其七","南北朝","张率","列坐华筵纷羽爵。清曲未终月将落。歌舞及时酒常酌。无令朝露坐销铄。"
"白纻歌九首 其八","南北朝","张率","愁来夜迟犹叹息。抚枕思君终反仄。金翠钗环稍不饰。雾縠流黄不能织。但坐空闺思何极。欲以短书寄飞翼。"
"白纻歌九首 其九","南北朝","张率","遥夜忘寐起长叹。但望云中双飞翰。明月入牖风吹幔。终夜悠悠坐申旦。谁能知我心中乱。终然有怀岁方晏。"
"长相思二首 其一","南北朝","张率","长相思。久离别。美人之远如雨绝。独延伫。心中结。望云云去远。望鸟鸟飞灭。空望终若斯。珠泪不能雪。"
"长相思二首 其二","南北朝","张率","长相思。久别离。所思何在若天垂。郁陶相望不得知。玉阶月夕映。罗帏风夜吹。长思不能寝。坐望天河移。"
"咏霜诗","南北朝","张率","驷见视乾度，钟鸣测地机。秋冬交代序，申霜白绥绥。原野生暮霭，阶墀散夕霏。徘徊总严气，怅望沦清辉。平台寒月色，池水怆风威。凝阴同徂夜，遰雁独归飞。萦丛乱芜绝，繁林纷已稀。贞松非受令，芳草徒具腓。"
"太庙齐夜诗","南北朝","张率","洁斋谢纷华，寂寥清庙静。肃襟视牲盛，端服侍严省。"
"咏跃鱼应诏诗","南北朝","张率","戢鳞隐繁藻，颁首承渌漪。何用游溟澥，且跃天渊池。"
"赠任昉诗","南北朝","到洽","兽生文蔚，凤亦五色。绚彩火然，岂由画饰。猗欤若人，不扶自直。数仞难窥，万顷谁测。四教必修，九德斯备。往行前言，多识罔匮。一见口传，暂闻心记。生知之敏，昔餐今至。艺不兼游，择其从善。苞罗载籍，绝妙虫篆。该综名实，宪章朝典。不体良才，孰营心辩。在昔未遘，乃眷伊人。余未倒屣，先枉清尘。顾惭菲薄，徒招好仁。倾盖已旧，久敬弥亲。范张交好，升堂拜母。亦蒙吾贤，此眷之厚。恩犹弟兄，义实朋友。岂云德招，信兹善诱。欣遇以来，四载斯日。运谢如流，时焉岁聿。月次既穷，星回已毕。玄象昼昏，明庶晓疾。妍拙不齐，方员各取。子登王朝，为代规矩。余栖一丘，卧痾静处。同尽性分，殊涂嘿语。得于神遇，相忘道术。若水之淡，乃同胶漆。岂寄呴濡，方申绸密。在心为志，非诗奚述。"
"答秘书丞张率诗","南北朝","到洽","东南季子，上国贾生。会稽竹箭，峄阳孤茎。物产因地，品赋斯征。孰若兼美，羽仪上京。上京羽仪，十纪鸿渐。竹待羽栝，木资刳剡。皎皎素丝，涅而不染。晨鸡靡暄，径寸谁掩。豫樟之生，谁能先识。山衡野虞，偶知所植。百尺无枝，何枉斯直。青冥耸翰，丹屑拂翼。尔日闻声，余称倾盖。事以年殊，理因义会。我好春兰，子欢秋艾。兰艾既辩，春秋交害。在昔壮年，尝怪长老。殷勤好少，忘年爱宝。于今念兹，苟求怀抱。绮繻素褐，何伤交道。前有元干，置左置右。后有弘度，流分四部。爰在伊人，蔚为举首。余掌司直，有谬兰莠。余既迟暮，伤兹岁聿。迫以贱事，且婴老疾。子有俦年，方赊来日。虽无事焉，宁忘蓬筚。寤言安适，怀人在斯。九重窈窕，长安莫窥。既迅千里，玉策金羁。且息望美，自事衰疲。"
"恭职北郊诗","南北朝","傅昭","皇猷属穹昊，至德迈深渊。禋望沿礼举，咸秩资化宣。端职恭瘗祀，饬躬奉严蠲。淑气符首节，光风临上年。"
"答张贞成皋诗","南北朝","裴子野","匈奴时未灭，连年被甲兵。明君思将帅，方听鼓鼙声。吾生恣逸翮，抚剑起徂征。非徒慕辛季，聊欲逞良平。出车既方轨，绝幕且横行。岂伊长缨系，行见黄河清。虽令懦夫勇，念别犹有情。感子盈编赠，握玩以为荣。跂子振旅凯，含毫备勒铭。"
"咏雪诗","南北朝","裴子野","飘飖千里雪，倏忽度龙沙。从云合且散，因风卷复斜。拂草如连蝶，落树似飞花。若赠离居者，折以代瑶华。"
"上朝值雪诗","南北朝","裴子野","沐雪款千门，栉风朝万户。集霰渝丹黻，流云飘绣柱。滴沥垂土膏，阑干悬石乳。"
"有所思","南北朝","萧统","公子远于隔，乃在天一方。望望江山阻，悠悠道路长。别前秋叶落，虽后春花芳。雷叹一声响，雨泪忽成行。怅望情无极，倾心还自伤。"
"相逢狭路间","南北朝","萧统","京华有曲巷，巷曲不通舆。道逢一侠客，缘路问君居。君居在城北，可寻复易知。朱门间皓壁，刻桷映晨离。阶植若华草，光景逐飙移。轻幰委四屈，兰膏然百枝。长子饰青紫，中子任以赀。小子始总角，方作啼弄儿。三子俱入门，赫奕盛羽仪。骅骝服衡辔，白玉镂啼羁。容止同规矩，宾从尽恭卑。雅郑时间作，孤竹乍参差。云翔杂水宿，弄吭满清池。欢乐无终极，流目岂知疲。门下非毛遂，坐上尽英奇。大妇成贝锦，中妇饬粉絁。小妇独无事，理曲步檐垂。丈人暂徙倚，行使流风吹。"
"三妇艳","南北朝","萧统","大妇舞轻巾，中妇拂华茵。小妇独无事，红黛润芳津。良人且高卧，方欲荐梁尘。"
"饮马长城窟行","南北朝","萧统","亭亭山上柏，悠悠远行客。行客行路遥，故乡日迢迢。迢迢不可见，长望涕如霰。如霰独留连，长路邈绵绵。胡马爱北风，越燕见日喜。蕴此望乡情，沈忧不能止。有朋西南来，投我用木李。并有一札书，行止风云起。扣封披书札，书札竟何有。前言节所爱，后言别离久。"
"长相思","南北朝","萧统","相思无终极，长夜起叹息。徒见貌婵娟，宁知心有忆。寸心无以因，愿附归飞翼。"
"将进酒","南北朝","萧统","洛阳轻薄子，长安游侠儿。宜城溢渠碗，中山浮羽卮。"
"上林","南北朝","萧统","千金騕袅骑，万斥流水车。争游上林里，高盖逗春华。"
"示徐州弟诗","南北朝","萧统","载披经籍，言括典坟。郁哉元气，焕矣天文。二仪肇建，清浊初分。粤生品物，乃有人伦。人伦惟何，五常为性。因以泥黑，犹麻违正。违仁则勃，弘道斯盛。友于兄弟，是亦为政。伊予与尔，共气分躯。顾昔髫发，追惟绮襦。绸缪紫掖，兴寝每俱。朝游青琐，夕步彤庐。惟皇建国，疏爵树亲。既固盘石，亦济蒸人。亦有行迈，去此洛滨。自兹厥后，分折已频。济河之隔，载离寒暑。甫旋皇邑，遽临荆楚。分手澄江，中心多绪。形反桂宫，情留兰渚。有命自天，亦徂梦菀。欣此同席，欢焉忘饭。九派仍临，三江未反。滔滔不归，悠悠斯远。长赢届节，令弟旋兹。载睹玉质，我心则夷。逍遥玉户，携手丹墀。方符昔语，信矣怡怡。宴居昼室，靖眺铜池。三坟既览，四始兼摛。嘉肴玉俎，旨酒金卮。阴阴色晚，白日西移。西移已夕，华烛云景。屑屑风生，昭昭月影。高宇既清，虚堂复静。义府载陈，玄言斯逞。纶言遄降，伊尔用行。有行安适，义乃维城。载脂朱毂，亦抗翠旌。惄如朝饥，独钟予情。远于将之，爰适上菀。霭霭云浮，暧暧景晚。予叹未期，尔悲将远。日夕解袂，鸣笳言反。言反甲馆，雨面莫收。予若西岳，尔譬东流。兴言思此，心焉如浮。玉颜虽阻，金相嗣丘。"
"诒明山宾诗","南北朝","萧统","平仲古称奇，夷齐昔擅美。令则挺伊贤，东秦固多士。筑室非道傍，置宅归仁里。庚桑方有系，原生今易拟。必来三径人，将招五经士。"
"春日宴晋熙王诗","南北朝","萧统","百六钟期数，三七厄时中。国难悲如毁，亲离叹数穷。藩哲游沮梦，扬化抚边戎。幸兹同宴醑，引满爱樽空。"
"宴阑思旧诗","南北朝","萧统","孝若信儒雅，稽古文敦淳。茂沿实俊朗，文义纵横陈。佐公持方介，才学罕为邻。灌蔬实温雅，摛藻每清新。余非狎异者，惟旧且怀仁。绸缪似河曲，契阔等漳滨。如何离灾尽，眇漠同埃尘。一起应刘念，泫泫欲沾巾。"
"咏山涛王戎诗二首 其一","南北朝","萧统","山公弘识量，早厕竹林欢。聿来值英主，身游廊庙端。位隆五教职，才周五品官。为君翻已易，居臣良不难。"
"咏山涛王戎诗二首 其二","南北朝","萧统","浚充如萧散，薄莫至中台。徵神归鉴景，晦行属聚财。嵇生袭玄夜，阮籍变青灰。留连追宴绪，垆下独徘徊。"
"和武帝游钟山大爱敬寺诗","南北朝","萧统","唐游薄汾水，周载集瑶池。岂若钦明后，回鸾鹫岭岐。神心鉴无相，仁化育有为。以兹慧日照，复见法雨垂。万邦跻仁寿，兆庶涤尘羁。望云虽可识，日用岂能知。鸿名冠子姒，德泽迈轩羲。班班仁兽集，匹匹翔凤仪。善游兹胜地，兹岳信灵奇。嘉木互纷札，层峰郁蔽亏。丹藤绕垂干，绿竹荫清池。舒华匝长阪，好鸟鸣乔枝。霏霏庆云动，靡靡祥风吹。谷虚流凤管，野绿映丹麾。帷宫设廛外，帐殿临郊垂。俯同南风作，斯文良在斯。伊臣限监国，即事阻陪随。顾惟实庸菲，冲薄竟奚施。至理从兴羡，终然类管窥。上圣良善诱，下愚惭不移。"
"开善寺法会诗","南北朝","萧统","栖乌犹未翔，命驾出山庄。诘屈登马岭，回互入羊肠。稍看原蔼蔼，渐见岫苍苍。落星埋远树，新雾起朝阳。阴池宿早雁，寒风催夜霜。兹地信闲寂，清旷惟道场。玉树琉璃水，羽帐郁金床。紫柱珊瑚地，神幢明月珰。牵萝下石磴，攀桂陟松梁。涧斜日欲隐，烟生楼半藏。千祀终何迈，百代归我皇。神功照不极，睿镜湛无方。法轮明暗室，慧海渡慈航。尘根久未洗，希沾垂露光。"
"同泰僧正讲诗","南北朝","萧统","放光闻鹫岳，金牒秘香城。穷源绝有际，离照归无名。若人聆至寂，寄说表真冥。能令梵志遣，亦使群魔惊。宝珠分水相，须弥会色形。学徒均染氎，游士譬春英。伊予寡空智，徒深爱怯情。舒金起祗苑，开筵慕肃成。年钟倏从变，弦望聚舒盈。今开火林聚，净土接承明。掖影连高塔，法鼓乱严更。雷声芳树长，月出地芝生。已知法味乐，复悦玄言清。何因动飞辔，暂使尘劳轻。"
"钟山解讲诗","南北朝","萧统","清宵出望园，诘晨届钟岭。轮动文学乘，笳鸣宾从静。暾出岩隐光，月落林馀影。札纷八桂密，坡陁再城永。伊予爱丘壑，登高至节景。迢递睹千室，迤逦观万顷。即事已如斯，重兹游胜境。精理既已详，玄言亦兼逞。方知蕙带人，嚣虚成易屏。眺瞻情未终，龙镜忽游骋。非曰乐逸游，意欲识箕颍。"
"玄圃讲诗","南北朝","萧统","白藏气已暮，玄英序方及。稍觉螀声凄，转闻鸣雁急。穿池状浩汗，筑峰形嶪岌。旰云缘宇阴，晚景乘轩入。风来幔影转，霜流树条湿。林际素羽翾，漪间赪尾吸。试欲游宝山，庶使信根立。名利白巾谈，笔札刘王给。兹乐逾笙磬，宁止消悁邑。虽娱惠有三，终寡闻知十。"
"东斋听讲诗","南北朝","萧统","昔闻孔道贵，今睹释花珍。至理乃悟寂，承禀实能仁。示教虽三彻，妙法信平均。信言主鄙俗，延情方慕真。庶兹祛八倒，冀此遣六尘。良思大车道，方愿宝船津。长延永生肇，庶廗谅徐陈。是节朱明季，灼烁治渠新。霏云出翠岭，凉风起青蘋。既餐甘露旨，方欲书诸绅。"
"讲席将毕赋三十韵诗依次用","南北朝","萧统","法苑称嘉柰，慈园羡修竹。灵觉相招影，神仙共栖宿。慧言绝已久，烦劳多累蓄。因兹阐慧云，欲使心尘伏。八水润焦芽，三明启群目。宝铎旦参差，名香晚芬郁。暂舍六龙驾，微祛二鼠蹙。意树发空花，心莲吐轻馥。喻斯沧海变，譬彼庵罗熟。妙智方缛锦，深词同雾縠。善学同梵爪，真言异铜腹。逶迤合盖城，葳蕤布金郁。珠华荫八溪，玉流通九谷。青禽乍下上，云雁飞翻覆。高谈属时胜，寡闻终自恧。日丽鸳鸯瓦，风度蜘蟵屋。落花散远香，霏云卷遥族。旷济同象园，中乘如伫独。后焰难坚明，初心易惊缩。应当离花水，无令乖七木。投岩不足贵，棘林安可宿。器月希留影，心灰庶方扑。视爱同采蜂，游善如原菽。八邑仙人山，四宝神龙澳。药树永繁稠，禅枝讵凋摵。以兹说闻道，庶此优驰逐。愿追露宝车，脱屣亲推毂。"
"晚春诗","南北朝","萧统","紫兰叶初满，黄莺弄始稀。石蹲还似兽，萝长更胜衣。水曲文鱼聚，林暝雅鸟飞。渚蒲变新节，岩桐长旧围。风花落未已，山斋开夜扉。"
"拟古诗","南北朝","萧统","晨风被庭槐，夜露伤阶草。雾苦瑶池黑，霜凝丹墀皓。疏条索无阴，落叶纷可扫。安得紫芝术，终然获难老。"
"赋书帙诗","南北朝","萧统","擢影免园池，抽茎淇水侧。朝映出岭云，莫聚飞归翼。幸杂缃囊用，聊因班女织。一合轩羲曲，千龄如可即。"
"咏同心莲诗","南北朝","萧统","江南采莲处，照灼本足观。况等连枝树，俱耀紫茎端。同逾并根草，双异独鸣鸾。以兹代萱草，必使愁人欢。"
"咏弹筝人诗","南北朝","萧统","故筝犹可惜，应度几人边。尘多涩移柱，风燥脆调弦。还作三洲曲，谁念九重泉。"
"饯庾仲容诗","南北朝","萧统","孙生陟阳道，吴子朝歌县。未若樊林华，置酒临高殿。"
"貌雪诗","南北朝","萧统","既同摽梅英散，复似太谷花飞。密如公超所起，皓如渊客所挥。无羡昆岩列素，岂匹振鹭群归。"
"示云麾弟","南北朝","萧统","白云飞兮江上阻，北流分兮山风举。山万仞兮多高峰，流九派兮饶江渚。山岧峣兮乃逼天，云微濛兮后兴雨。实览历兮此名地，故遨游兮兹胜所。尔登陟兮一长望，理化顾兮忽忆予。想玉颜兮有目中，徒踟蹰兮增延伫。"
"拟古诗","南北朝","萧统","窥红对镜敛双眉。含愁拭泪坐相思。念人一去许多时。眼语笑靥近来情。心怀心想甚分明。忆人不忍语。衔恨独吞声。"
"大言","南北朝","萧统","观修鹍其若辙鲋。视沧海之如滥觞。经二仪而局蹐。跨六合以翱翔。"
"细言","南北朝","萧统","坐卧邻空尘。凭附蟭螟翼。越咫尺而三秋。度毫厘而九息。"
"歌","南北朝","萧统","阳阿奏兮激楚流。望洛水兮有好仇。纵轻棹兮泛龙舟。"
"咏舞诗","南北朝","殷芸","斜身含远意，顿足有馀情。方知难再得，所以遂倾城。"
"和元帝诗","南北朝","萧琛","妙善有兼姿，群才成大厦。奕奕工辞赋，翩翩富文雅。丽藻若龙雕，洪才类河泻。案牍时多暇，优游阅典坟。儒墨自玄解，文史更区分。平台礼申穆，兔苑接卿云。轩盖荫驰道，珠履忽成群。德音高下被，英声远近闻。"
"别萧咨议前夜以醉乖例今昼由酲敬应教诗","南北朝","萧琛","落日总行辔，薄别在江干。游客无淹期，晨川有急澜。分手信云易，相思诚独难。之子两特达，伊余日盘桓。俟我式微岁，共赏阶前兰。"
"饯谢文学诗","南北朝","萧琛","执手无还顾，别渚有西东。荆吴眇何际，烟波千里通。春笋方解箨，弱柳向低风。相思将安寄，怅望南飞鸿。"
"咏鞞应诏","南北朝","萧琛","抑扬动雅舞，击节逗和音。却马既云在，将帅止思心。"
"离合诗赠尚书令何敬容诗","南北朝","萧巡","伎能本无取，支叶复单贫。柯条谬承日，木石岂知晨。狗马诚难尽，犬羊非易驯。敩嚬既不似，学步孰极真。寔由紊朝典，是曰蠹彝伦。俗化于兹鄙，人涂自此分。"
"皇太子释奠诗","南北朝","何胤","灵象既分，神皇握枢。其降曰命，有书有图。化彰礼乐，教光典谟。五经夤序，七纬重敷。保氏述艺，乐正奠师。良玉缘琢，务德由咨。雅沿俗化，风移运迟。道不云远，否终则夷。下武增辉，烝哉体圣。三极彝伦，九服骘政。文以止戈，学以流镜。国崇上庠，人思下竞。昭昭储后，悊秀克明。徽若稽古，体睿申情。往行内洁，前言外清。纡光隆业，让龈胶庭。敷奥折文，悦书敦史。六诗开滞，三易机理。光耀程辉，华翻丽起。尊圣明贤，释兹敬礼。仪形初盥，容祗荐陈。罍鬯清飨，俎实芳礼。登歌奏阕，有司告神。以介景福，庆无不臻。祝史赞撤，敛圭轩燕。笙镛列阶，展声宿县。舞节金石，歌依越练。交袖折羽，流龠清殿。傧仪接贽，相诏初筵。峨峨台弁，灼灼藩蝉。时英整笏，胄子端篇。大观在上，于斯盛焉。云行雨施，品物甄流。敷荣散春，兰芬曜秋。道洽虽均，蒙固难周。进垂智效，退惭山丘。"
"奉和湘东王教班婕妤诗","南北朝","何思澄","寂寂长信晚，雀声喧洞房。蜘蛛网高阁，驳藓被长廊。虚殿帘帷静，闲阶花蕊香。悠悠视日暮，还复守空床。"
"拟古诗","南北朝","何思澄","洛浦疑回雪，巫山似旦云。倾城今始见，倾国昔曾闻。媚眼随羞合，丹唇逐笑分。风卷蒲萄带，日照石榴裙。自有狂夫在，空持劳使君。"
"大言应令诗","南北朝","王锡","欲游五岳。迫不得申。杖千里之木。鲙横海之鳞。"
"细言应令诗","南北朝","王锡","冥冥蔼蔼。离朱不辨其实。步蜗角而三伏。经针孔而千日。"
"度关山","南北朝","刘遵","陇树寒色落，塞云朝欲开。谷深鼙易响，路狭幰难回。当知结绶去，非是弃繻来。行人思顾返，道别且徘徊。愿度关山鹤，劳歌立可哀。"
"相逢狭路间","南北朝","刘遵","春晚驾香车，交轮碍狭斜。所恐帷风入，疑伤步摇花。含羞隐年少，何因问妾家。青楼临上路，相期竟路赊。"
"蒲坂行","南北朝","刘遵","汉使出蒲坂，去去往交河。间谍敢亏对，骖马脱鸣珂。乍作渡泸怨，何辞上陇歌。"
"和简文帝赛汉高帝庙诗","南北朝","刘遵","分蛇沦霸迹，提剑灭雄威。空馀清祀处，无复瑞云飞。仙车照丹穴，霓裳影翠微。投玦要汉女，吹管召湘妃。幸逢怀精日，豫奉沐休归。"
"繁华应令诗","南北朝","刘遵","可怜周小童，微笑摘兰丛。鲜肤胜粉白，■脸若桃红。挟弹雕陵下，垂钩莲叶东。腕动飘香麝，衣轻任好风。幸承拂枕选，得奉画堂中。金屏障翠帔，蓝帕覆薰笼。本知伤轻薄，含词羞自通。剪袖恩虽重，残桃爱未终。蛾眉讵须嫉，新妆迎入宫。"
"从顿还城应令诗","南北朝","刘遵","汉水深难渡，深潭见底清。锦笮系凫舸，珠竿悬翠旌。鸣笳芳树曲，流唱采莲声。神游不停驾，日暮返连营。宁顾空房晨，阶下绿苔生。"
"应令咏舞诗","南北朝","刘遵","倡女多艳色，入选尽华年。举腕嫌衫重，回腰觉态妍。情绕阳春吹，影逐相思弦。履度开裙襵，鬟转匝花钿。所愁馀曲罢，为欲在君前。"
"七夕穿针诗","南北朝","刘遵","岁月如有意，情来不自禁。向光抽一缕，举袖弄双针。"
"四时行生回诗","南北朝","刘遵","三月三日咄泉水，七月七日芍陂塘。凤靥蛾眉妆玉面，朱帘绣户映新妆。"
"迎客曲","南北朝","徐勉","丝管列。舞席陈。含声未奏待嘉宾。罗丝管。舒舞席。敛袖嘿唇迎上客。"
"送客曲","南北朝","徐勉","袖缤纷。声委咽。馀曲未终高驾别。爵无算。景已流。空纡长袖客不留。"
"和元帝诗","南北朝","徐勉","敬爱良是贤。谦恭寔所务。尊贤遗道德。重学严师傅。六艺诚为敏，三雍称有裕。覆被唯仁义。吐纳必圭璋。壮思如泉涌。逸藻似云翔。夙有匡时调。早怀经世方。留心在庶绩。厉精思治纲。"
"昧旦出新亭渚诗","南北朝","徐勉","驱车凌早术，山华映初日。揽辔且徘徊，复值清江谧。杳霭枫树林，参差黄鸟匹。气物宛如斯，重以心期逸。春堤一游衍，终朝意殊悉。"
"咏司农府春幡诗","南北朝","徐勉","播谷重前经，人天称往录。青圭禯东甸，高旗表治粟。逶迟乘旦风，葱翠扬朝旭。平秩庭春司，和气承玉烛。岂伊盈八政，兼兹辩荣辱。十千既万取，利民谁不足。"
"咏琵琶诗","南北朝","徐勉","虽为远道怨，翻成今日欢。含花已灼灼，类月复团团。"
"夏诗","南北朝","徐勉","夏景厌房栊，促席玩花丛。荷阴斜合翠，莲影对分红。此时避炎热，清樽独未空。"
"告游篇","南北朝","陶弘景","性灵昔既肇，缘业久相因。即化非冥灭，在理澹悲欣。冠剑空衣影，镳辔乃仙身。去此昭轩侣，结彼瀛台宾。傥能踵留辙，为子道玄津。"
"胡笳曲","南北朝","陶弘景","自戾飞天历，与夺徒纷纭。百年三五代，终是甲辰君。"
"寒夜怨","南北朝","陶弘景","夜云生。夜鸿惊。凄切嘹唳伤夜情。空山霜满高烟平。铅华沉照帐孤明。寒月微。寒风紧。愁心绝。愁泪尽。情人不胜怨。思来谁能忍。"
"题所居壁","南北朝","陶弘景","夷甫任散诞，平叔坐谈空。不言昭阳殿，化作单于宫。"
"和约法师临友人诗","南北朝","陶弘景","我有数行泪，不落十馀年。今日为君尽，并洒秋风前。"
"大言应令诗","南北朝","王规","俯身望日入。下视见星罗。嘘八风而为气。吹四海而扬波。"
"细言应令诗","南北朝","王规","针锋于焉止息，发杪可以翱翔。蚊眉深而易阻，蚁目旷而难航。"
"日出东南隅行","南北朝","萧子显","大明上迢迢，阳城射凌霄。光照窗中妇，绝世同阿娇。明镜盘龙刻，簪羽凤凰雕。逶迤梁家髻，冉弱楚宫腰。轻纨杂重锦，薄縠间飞绡。三六前年暮，四五今年朝。蚕园拾芳茧，桑陌采柔条。出入东城里，上下洛西桥。忽逢车马客，飞盖动襜轺。单衣鼠毛织，宝剑羊头销。丈夫疲应对，御者辍衔镳。柱间徒脉脉，垣上几翘翘。女本西家宿，君自上宫要。汉马三万疋，夫婿仁嫖姚。鞶囊虎头绶，左珥凫卢貂。横吹龙钟管，奏鼓象牙箫。十五张内侍，十作贾登朝。皆笑颜郎老，尽讶董公超。"
"代美女篇","南北朝","萧子显","邯郸暂辍舞，巴姬请罢弦。佳人淇洧出，艳赵复倾燕。繁秾既为李，照水亦成莲。朝酤成都酒，暝数河间钱。馀光幸未惜，兰膏空自煎。"
"南征曲","南北朝","萧子显","棹歌来扬女，操舟惊越人。图蛟怯水伯，照鹢竦江神。"
"桃花曲","南北朝","萧子显","但使桃花艳，得间美人簪。何须论后实，怨结子瑕心。"
"树中草","南北朝","萧子显","幸有青袍色，聊因翠幄凋。虽间珊瑚蒂，非是合欢条。"
"燕歌行","南北朝","萧子显","风光迟舞出青蘋。兰条翠鸟鸣发春。洛阳梨花落如雪。河边细草细如茵。桐生井底叶交枝。今看无端双燕离。五重飞楼入河汉。九华阁道暗清池。遥看白马津上吏。传道黄龙征戍儿。明月金光徒照妾。浮云玉叶君不知。思君昔去柳依依。至今八月避暑归。明珠蚕茧勉登机。郁金香花特香衣。洛阳城头鸡欲曙。丞相府中乌未飞。夜梦征人缝狐貉。私怜织妇裁锦绯。吴刀郑绵络。寒闺夜被薄。芳年海上水中凫。日暮寒夜空城雀。"
"从军行","南北朝","萧子显","左角明王侵汉边。轻薄良家恶少年。纵横向沮泽。凌厉取山田。黄尘不见景。飞蓬恒满天。邀功封浞野。窃宠劫祁连。春风春月将进酒。妖姬舞女乱君前。"
"乌栖曲应令三首 其一","南北朝","萧子显","握中清酒马脑钟，裾边杂佩琥珀龙。欲持寄君心不惜，共指三星今何夕。"
"乌栖曲应令三首 其二","南北朝","萧子显","浓黛轻红点花色，还欲令人不相识。金壶夜水讵能多，莫持赊用比悬河。"
"乌栖曲应令三首 其三","南北朝","萧子显","芳树归飞聚俦匹，犹有残光半山日。莫惮褰裳不相求，汉皋游女习飞流。"
"奉和昭明太子钟山讲解诗","南北朝","萧子显","嵩岳基旧宇，盘岭跨南京。睿心重禅室，游驾陟层城。金略徐既动，龙骖跃且鸣。涂方后尘合，地迥前笳清。逦迤因台榭，参差憩羽旌。高随阆风极，势与元天并。气歇连松远，云升秋野平。徘徊临井邑，表里见淮瀛。祈果尊常住，渴慧在无生。暂留石山轨，欲知芳杜情。鞠躬荷嘉庆，瞻道闻颂声。"
"侍宴饯陆倕应令","南北朝","萧子显","储皇饯离送，广命传羽觞。侍游追曲水，开宴等清漳。新泉已激浪，初卉始含芳。雨罢叶增绿，日斜树影长。"
"春闺思诗","南北朝","萧子显","金羁游侠子，绮机离思妾。春度人不归，望花尽成叶。"
"咏苑中游人诗","南北朝","萧子显","二月春心动，游望桃花初。回身隐日扇，却步敛风裾。"
"春别诗四首 其一","南北朝","萧子显","翻莺度燕双比翼，杨柳千条共一色。但看陌上携手归，谁能对此空相忆。"
"春别诗四首 其二","南北朝","萧子显","幽宫积草自芳菲，黄鸟芳树情相依。争风竞日常闻响，重花叠叶不通飞。当知此时动妾思，惭使罗袂拂君衣。"
"春别诗四首 其三","南北朝","萧子显","江东大道日华春。垂杨挂柳扫清尘。淇水昨送泪沾巾。红妆宿昔已应新。"
"春别诗四首 其四","南北朝","萧子显","衔悲揽涕别心知，桃花李花任风吹。本知人心不似树，何意人别似花离。"
"济黄河应教诗","南北朝","谢微","积阴晦平陆，凄风结暮序。朝辞金谷戍，夕逗黄河渚。赤兔徒联翩，青凫讵容与。泪甚声难发，悲多袖未举。虚薄谬君恩，方嗟别宛许。"
"春日贻刘孝绰诗","南北朝","萧瑱","涧水初流碧，山樱早发红。新禽争弄响，落蕊乱从风。拂筵多软干，映户悉花丛。谁云相去远，垂柳对高桐。"
"夜听妓赋得乌夜啼","南北朝","刘孝绰","鹍弦且辍弄，鹤操暂停徽。别有啼乌曲，东西相背飞。倡人怨独守，荡子游未归。若逢生离唱，长夜泣罗衣。"
"铜雀妓","南北朝","刘孝绰","雀台三五日，弦吹似佳期。况复西陵晚，松风吹穗帷。危弦断复续，妾心伤此时。谁言留客袂，还掩望陵悲。"
"班婕妤怨","南北朝","刘孝绰","应门寂已闭，非复后庭时。况在青春日，萋萋绿草滋。妾身似秋扇，君恩绝履綦。讵忆游轻辇，从今贱妾辞。"
"三妇艳","南北朝","刘孝绰","大妇缝罗裙，中妇料绣文。唯馀最小妇，窈窕舞昭君。丈人慎勿去，听我驻浮云。"
"棹歌行","南北朝","刘孝绰","日暮楚江上，江深风复生。所思竟何在，相望徒盈盈。舟子行催棹，无所喝流声。"
"咏风诗","南北朝","刘孝绰","袅袅秋声，习习春吹。鸣兹玉树，涣此铜池。罗帏自举，襟袖乃披。惭非楚侍，滥赋雄雌。"
"侍宴诗","南北朝","刘孝绰","清宴延多士，鸿渐滥微薄。临炎出蕙楼，望辰跻菌阁。上征切云汉，俛眺周京洛。城寺郁参差，街衢纷漠漠。禁林寒气晚，方秋未摇落。皇心重发志，赋诗追并作。自昔承天宠，于兹被人爵。选言非绮绡，何以俪金雘。"
"侍宴诗","南北朝","刘孝绰","兹堂乃峭峤，伏槛临曲池。树中望流水，竹里见攒枝。栏高景难蔽，岫隐云易垂。邂逅逢休幸，朱跸曳青规。丘山不可答，葵藿空自知。"
"三日侍华光殿曲水宴诗","南北朝","刘孝绰","薰祓三阳暮，濯禊元巳初。皇心眷乐饮，帐殿临春渠。豫游高夏谚，凯乐盛周居。复以焚林日，丰茸花树舒。羽觞环阶转，清澜傍席疏。妍歌已嘹亮，妙舞复纡馀。九成变丝竹，百戏起龙鱼。"
"三日侍安成王曲水宴诗","南北朝","刘孝绰","汇泽良孔殷，分区屏中县。蹑跨兼流采，襟喉迩封甸。吾王奄丰毕，析圭承羽传。不资鲁俗移，何待齐风变。东山富游士，北土无遗彦。一言白璧轻，片善黄金贱。馀辰属上巳，清祓追前谚。持此阳濑游，复展城隅宴。芳洲亘千里，远近风光扇。方欢厚德重，谁言簿游倦。"
"春日从驾新亭应制诗","南北朝","刘孝绰","旭日舆轮动，言追河曲游。纡馀出紫陌，迤逦度青楼。前驱掩兰径，后乘历芳洲。春色江中满，日华岩上留。江风传葆吹，严华映采斿。临涡起睿作，驷马暂停辀。侍从荣前阮，雍容惭昔刘。空然等弹翰，非徒嗟未遒。"
"侍宴集贤堂应令诗","南北朝","刘孝绰","北阁时既启，西园又已辟。宫属引鸿鹭，朝行命金碧。伊臣独何取，隆恩徒自昔。布武登玉墀，委坐陪瑶席。绸缪参宴笑，淹留奉觞醳。壶人告漏晚，烟霞起将夕。反景入池林，馀光映泉石。"
"东林寺诗","南北朝","刘孝绰","月殿耀朱幡，风轮和宝铎。朝猿响梦栋，夜水声帷箔。"
"侍宴饯庾于陵应诏诗","南北朝","刘孝绰","皇心眷将远，帐饯灵芝侧。是日青春献，林塘多秀色。芳卉疑纶组，嘉树似雕饰。游丝缀莺领，光风送绮翼。下辇朝既盈，留宴景将昃。高辩竞谈端，奇文争笔力。伊臣独无伎，何用奉吹息。"
"侍宴饯张惠绍应诏诗","南北朝","刘孝绰","沧池诚自广，蓬山一何峻。丽景花上鲜，油云叶里润。风度馀芳满，鸟集新条振。饯言班俊造，光私奖輶吝。徒然谬反隅，何以窥重仞。"
"饯张惠绍应令诗","南北朝","刘孝绰","鲜云积上月，冻雨晦初阳。回风飘淑气，落景焕新光。竹萌始防露，桂挺已含芳。瑶阶变杜若，玉沼发攒蒋。圣襟惜歧路，曲宴辟兰堂。"
"侍宴离亭应令诗","南北朝","刘孝绰","轘辕东北望，江汉西南永。羽旗映日移，铙吹临风警。令王悯追送，纚舟宴俄顷。掩袂眺征云，衔杯惜馀景。首燕徒有心，局步何由骋。"
"奉和昭明太子钟山解讲诗","南北朝","刘孝绰","御鹤翔伊水，策马出王田。我后游祗鹫，比事实光前。翠盖承朝景，朱旗曳晓烟。楼帐萦岩谷，缇组曜林阡。况在登临地，复及秋风年。乔柯变夏叶，幽涧洁凉泉。停銮对宝座，辩论悦人天。淹尘资海滴，昭暗仰灯然。法朋一已散，笳剑俨将旋。邂逅逢优渥，托乘侣才贤。擒辞虽并命，遗恨独终篇。"
"和湘东王理讼诗","南北朝","刘孝绰","冯翊乱京兆，广汉欲兼治。岂若兼邦牧，朱轮褰素帷。淮海封畿地，杂俗良在兹。禁奸擿铢两，驭点震豺狸。"
"陪徐仆射晚宴诗","南北朝","刘孝绰","夫君追宴喜，十日递来过。筑室华池上，开轩临芰荷。方塘交密筱，对霤接繁柯。景移林改色，风去水馀波。洛城虽半掩，爱客待骊歌。"
"上虞乡亭观涛津渚学潘安仁河阳县诗","南北朝","刘孝绰","昔余筮宾始，衣冠仕洛阳。无赀徒有任，一命忝为郎。再践神仙侧，三入崇贤旁。东朝礼髦俊，虚薄厕才良。游谈侍名理，搦管创文章。引籍陪下膳，横经参上痒。谁谓服事浅，契阔变炎凉。一朝谬为吏，结绶去承光。烹鲜徒可习，治民终未长。化鸡仰季智，驯雉推仲康。此城邻夏穴，橚矗茂筠篁。孝碑黄绢语，神涛白鹭翔。遨游佳可望，释事上川梁。秋江冻雨绝，反景照移塘。纤罗殊未动，骇水忽如汤。乍出连山合，时如高盖张。漂沙黄沫聚，礐石素波扬。榜人不敢唱，舟子讵能航。离家复临水，眷然思故乡。中来不可绝，奕奕苦人肠。溯洄若无阻，谢病反清漳。"
"太子洑","南北朝","刘孝绰","川平落日迥，落照满川涨。复此沦波地，派别引沮漳。耿耿流长脉，熠熠动微光。寒乌逐查漾，饥鹈拂浪翔。临泛自多美，况乃还故乡。榜人夜理楫，棹女暗成妆。欲侍春江曙，争涂向洛阳。"
"登阳云楼诗","南北朝","刘孝绰","吾登阳台上，非梦高唐客。回首望长安，千里怀三益。顾惟惭入楚，降私等申白。西沮水潦收，昭丘霜露积。龙门不可见，空慕凌寒柏。"
"夕逗繁昌浦诗","南北朝","刘孝绰","日入江风静，安波似未流。岸回知舳转，解缆觉船浮。暮烟生远渚，夕鸟赴前洲。隔山闻戍鼓，傍浦喧棹讴。疑是辰阳宿，于此逗孤舟。"
"栎口守风诗","南北朝","刘孝绰","春心已应豫，归路复当欢。如何此日风，霾曀骇波澜。倏见摇心惨，俄瞻乡路难。赖有同舟客，移宴息层峦。华茵藉初卉，芳樽散绪寒。谑浪虽云善，江流苦未安。何由入故园，讵即纫新兰。寄谢浮丘子，暂欲暇飞鸾。"
"还渡浙江诗","南北朝","刘孝绰","季秋弦望后，轻寒朝夕殊。商人泣纨扇，客子梦罗襦。忧来自难遣，况复阻川隅。日暮愁阴合，绕树噪寒乌。濛漠江烟上，苍茫沙屿芜。解缆辞东越，接轴骛西徂。悬帆似驰骥，飞棹若惊凫。言归游侠窟，方从冠盖衢。"
"江津寄刘之遴诗","南北朝","刘孝绰","与子如黄鹄，将别复徘徊。经过一柱观，出入三休台。共擒云气藻，同举霞纹杯。佳人每晓游，禁门恒晚开。欲寄一言别，高驾何由来。"
"发建兴渚示到陆二黄门诗","南北朝","刘孝绰","扁舟去平乐，还顾极川梁。犹闻枣下吹，尚识杏间堂。洛桥分曲渚，官寺隐回塘。客行裁跬步，即事已多伤。况复千馀里，悲心未遽央。"
"酬陆长史倕诗","南北朝","刘孝绰","王粲始一别，犹且叹风云。况余屡之远，与子亟离群。如何持此念，复为今日分。分悲宛如昨，弦望殊挥霍。行舟虽不见，行程犹可度。度君路应远，期寄新诗返。相望且相思，劳朝复劳晚。薄暮阍人进，果得承芳信。殷勤览妙书，留连披雅韵。冽洲财赋总，慈山行旅镇。已切临睨情，遽动思归引。归欤不可即，前途方未极。览讽欲谖诮，研寻还慨息。来喻勖雕金，比质非所任。虚薄无时用，徘徊守故林。屏居青门外，结宇霸城阴。竹庭已南映，池牖复东临。乔柯贯檐上，垂条拂户阴。条开风暂入，叶合影还沈。帷屏溽早露，阶霤扰昏禽。衡门谢车马，宾席简衣簪。虽愧阳陵曲，宁无流水琴。萧条聊属和，寂寞少知音。平生竟何托，怀抱共君深。一朝四美废，方见百忧侵。曰余滥官守，因之溯庐久。水接浅原阴，山带荆门右。从容少职事，疲病疏僚友。命驾独寻幽，淹留宿庐阜。庐阜擅高名，岧岧凌太清。舒云类紫府，标霞同赤城。北上轮难进，东封马易惊。未若兹山险，车骑息逢迎。山横路似绝，径侧树如倾。蒙笼乍一启，磥硊无暂平。倚岩忽回望，援萝遂上征。乍观秦帝石，复憩周王城。交峰隐玉霤，对涧距金楹。风传凤台琯，云渡洛宾笙。紫书时不至，丹炉且未成。无因追羽翮，及尔宴蓬瀛。蓬瀛不可托，怅然反城郭。时过马鸣院，偶憩鹿园阁。既异人世劳，聊比化城乐。影塔图花树，经台总香药。月殿曜朱幡，风轮和宝铎。园桓即重岭，阶基仍巨壑。朝猿响甍栋，夜水声帷薄。馀景骛登临，方宵尽谈谑。谈谑有名僧，慧义似传灯。远师教逾阐，生公道复弘。小乘非汲引，法善招报能。积迷顿已悟，为欢得未曾。为欢诚已往，坐卧犹怀想。况复心所积，兹地多谐赏。惜哉无轻轴，更泛轮湖上。可思不可见，离念空盈荡。贾生傅南国，平子相东阿。优游匡赞罢，纵横辞赋多。方才幸同贯，无令绝咏歌。幽谷虽云阻，烦君计吏过。"
"答何记室诗","南北朝","刘孝绰","游子倦飘蓬，瞻途杳未穷。晨征凌迸水，暮宿犯颓风。出洲分去燕，向浦逐归鸿。兰芽隐陈叶，荻苗抽故丛。忽亿园间柳，犹伤江际枫。吾生弃武骑，高视独辞雄。既殚孝王产，兼倾卓氏僮。罢籍睢阳囿，陪谒建章宫。纷余似凿枘，方圆殊未工。黑貂久自弊，黄金屡已空。去辞追楚穆，还耕偶汉冯。巧拙良为异，出处嗟莫同。若厌兰台右，见访灞陵东。"
"答张左西诗","南北朝","刘孝绰","相思如三月，相望非两宫。持此连枝树，暂非背飞鸿。若人惠思我，擒藻蔚雕虫。仙掌方晞露，灵乌正转风。方假排虚翮，相与北山丛。"
"归沐呈任中丞昉诗","南北朝","刘孝绰","步出金华省，还望承明庐。壮哉宛洛地，佳丽实皇居。虹霓拖飞阁，兰芷覆清渠。圆渊倒荷芰，方镜写簪裾。白云夏峰尽，青槐秋叶疏。自我从人爵，蟾兔屡盈虚。杀青徒已汗，司举未云书。文昌愧通籍，临邛幸第如。夫君多敬爱，蟠木滥吹嘘。时时释簿领，驺驾入吾庐。自唾诚䃤玞，无以俪璠玙。但愿长闲暇，酌醴荐焚鱼。"
"忆虞弟诗","南北朝","刘孝绰","下邑非上郡，徒然想二冯。余惭野王德，尔勖圣乡风。望望馀涂尽，凄凄良宴终。朝蔬一不共，夜被何由同。"
"淇上人戏荡子妇示行事诗","南北朝","刘孝绰","桑中始奕奕，淇上未汤汤。美人要杂佩，上客诱明珰。日暗人声静，微步出兰房。露葵不待劝，鸣琴无暇张。翠钗挂已落，罗衣拂更香。如何嫁荡子，春夜守空床。不见青丝骑，徒劳红粉妆。"
"爱姬赠主人诗","南北朝","刘孝绰","卧久疑妆脱，镜中私自看。薄黛销将尽，凝朱半有残。垂钗绕落鬓，微汗染轻纨。同羞不相难，对笑更成欢。妾心君自解，挂玉且留冠。"
"为人赠美人诗","南北朝","刘孝绰","巫山荐枕日，洛浦献珠时。一遇便如此，宁关先有期。幸非使君问，莫作罗敷辞。夜长眠复坐，谁知暗敛眉。欲寄同花烛，为照遥相思。"
"遥见邻舟主人投一物众姬争之有客请余为咏","南北朝","刘孝绰","河流既浼浼，河鸟复关关。落花浮浦出，飞雉度洲还。此日倡家女，竞娇桃李颜。良人惜美珥，欲以代芳菅。新缣疑故素，盛赵蔑衰班。曳绡争掩縠，摇佩奋鸣环。客心空振荡，乔枝不可攀。"
"古意送沈宏诗","南北朝","刘孝绰","燕赵多佳丽，白日照红妆。荡子十年别，罗衣双带长。春楼怨难守，玉阶空自伤。复此归飞燕，衔泥绕曲房。差池入绮幕，上下傍雕梁。故居犹可念，故人安可忘。相思昏望绝，宿昔梦容光。魂交忽在御，转侧定他乡。徒然顾枕席，谁与同衣裳。空使兰膏夜，炯炯对繁霜。"
"报王永兴观田诗","南北朝","刘孝绰","重门寂已暮，寂牍罢嚣尘。轻凉生笋席，微风起扇轮。浮瓜聊可贵，溢酒亦成珍。复有寒泉井，兼以莹心神。眷彼忘言客，闲居伊洛滨。顾已惭困地，徒知姜桂辛。但愿崇明德，无谓德无邻。"
"咏有人乞牛舌乳不付因饷槟榔诗","南北朝","刘孝绰","陈乳何能贵，烂舌不成珍。空持渝皓齿，非但汗丹唇。别有无枝实，曾要湛上人。羞比朱樱熟，讵易紫梨津。莫言蒂中久，当看心里新。微芳虽不足，含咀愿相亲。"
"夜不得眠诗","南北朝","刘孝绰","夜长愁反覆，怀抱不能裁。披衣坐惆怅，当户立徘徊。风音触树起，月色度云来。夏叶依窗落，秋花当户开。光阴已如此，复持忧自催。"
"望月有所思诗","南北朝","刘孝绰","秋月始纤纤，微光垂步檐。朣胧入床簟，仿佛鉴窗帘。帘萤隐光息，帘虫映光织。玉羊东北上，金虎西南昃。长门隔清夜，高堂梦容色。如何当此时，怀情满胸臆。"
"校书秘书省对雪咏怀诗","南北朝","刘孝绰","桂华殊皎皎，柳絮亦霏霏。讵比咸池曲，飘遥千里飞。耻均班女扇，羞俪曹人衣。浮光乱粉壁，积照朗彤闱。鹡鸰摇羽至，鹎鶋拂翅归。相彼犹自得，嗟余独有违。终朝守玉署，方夜劳石扉。未能奏缃绮，何由辨国围。坐销风露质，游联珠璧晖。偶怀笨车是，良知高盖非。既言谢端木，无为陈巧机。"
"咏百舌诗","南北朝","刘孝绰","山人惜春暮，旭旦坐花林。复值怀春鸟，枝间弄好音。迁乔声迥出，赴谷响幽深。下听长而短，时闻绝复寻。孤鸣若无对，百啭似群吟。昔闻屡欢昔，今听忽悲今。听闻非殊异，迟暮独伤心。"
"侍宴同","南北朝","刘孝绰","副君西园宴，陈王谒帝归。列位华池侧，文雅纵横飞。小臣轻蝉翼，黾勉谬相追。置酒陪朝日，淹留望夕霏。"
"赋咏百论舍罪福诗","南北朝","刘孝绰","寻因途乃异，及舍趣犹并。苦极降归乐，乐极苦还生。岂非轮转爱，皆缘封著情。一知心相浊，乐染法流清。"
"赋得照棋烛诗刻五分成","南北朝","刘孝绰","南皮弦吹罢，终奕且留宾。日下房栊暗，华烛命佳人。侧光全照局，回花半隐身。不辞纤手倦，羞令夜向晨。"
"赋得遗所思诗","南北朝","刘孝绰","遗簪凋玳瑁，赠绮织鸳鸯。未若华滋树，交枝荡子房。别前秋已落，别后春更芳。所思不可寄，唯怜盈袖香。"
"林下映月诗","南北朝","刘孝绰","明明三五月，垂影当高树。攒柯半玉蟾，裛叶彰金兔。兹林有夜坐，啸歌无与晤。侧光聊可书，含毫且成赋。"
"咏素蝶诗","南北朝","刘孝绰","随蜂绕绿蕙，避雀隐青微。映日忽争起，因风乍共归。出没花中见，参差叶际飞。芳华幸勿谢，嘉谢欲相依。"
"于座应令咏梨花诗","南北朝","刘孝绰","玉垒称津润，金谷咏芳菲。讵匹龙楼下，素蕊映华扉。杂雨疑霰落，因风似蝶飞。岂不怜飘坠，愿入九重闱。"
"秋雨卧疾诗","南北朝","刘孝绰","贾君徭役少，潘生民务稀。及此同多暇，高卧掩重闱。寂寂桑榆晚，滂沱曀不晞。电隙时光帐，风帘乍扣扉。"
"奉和湘东王应令诗二首 其一 春宵","南北朝","刘孝绰","春宵犹自长，春心非一伤。月带圆楼影，风飘花树香。谁能对双燕，暝暝守空床。"
"奉和湘东王应令诗二首 其二 冬晓","南北朝","刘孝绰","冬晓风正寒，偏念客衣单。临妆罢铅黛，含泪剪绫纨。寄语龙城下，讵知书信难。"
"月半夜泊鹊尾诗","南北朝","刘孝绰","客行三五夜，息棹隐中洲。月光随浪动，山影逐波流。"
"和咏歌人偏得日照诗","南北朝","刘孝绰","独明花里翠，偏光粉上津。屡将歌罢扇，回拂影中尘。"
"咏姬人未肯出诗","南北朝","刘孝绰","帷开见钗影，帘动闻钏声。徘徊定不出，常羞华烛明。"
"遥见美人采荷诗","南北朝","刘孝绰","菱茎时绕钏，棹水或沾妆。不辞红袖湿，唯怜绿叶香。"
"咏小儿采菱诗","南北朝","刘孝绰","采菱非采菉，日暮且盈舠。踟蹰未敢进，畏欲比残桃。"
"咏眼诗","南北朝","刘孝绰","含娇■已合，离怨动方开。欲知密中意，浮光逐笑回。"
"咏日应令诗","南北朝","刘孝绰","弭节驰旸谷，照槛出扶桑。园葵亦何幸，倾叶奉离光。"
"望月诗","南北朝","刘孝绰","轮光缺不半，扇形出将圆。流光照漭瀁，波动映沦涟。"
"秋夜咏琴诗","南北朝","刘孝绰","上宫秋露结，上客夜琴鸣。幽兰暂罢曲，积雪更传声。"
"赋得始归雁诗","南北朝","刘孝绰","洞庭春水绿，衡阳旅雁归。差池高复下，欲向龙门飞。"
"元广州景仲座见故姬诗","南北朝","刘孝绰","留故夫。不歭?。别待春山上。相看采蘼芜。"
"敬酬刘长史咏名士悦倾城诗","南北朝","刘缓","不信巫山女，不信洛川神。何关别有物，还是倾城人。经共陈王戏，曾与宋家邻。未嫁先名玉，来时本姓秦。粉光犹似面，朱色不胜唇。遥见疑花发，闻香知异春。钗长逐鬟髲，袜小称腰身。夜夜言娇尽，日日态还新。工倾荀奉倩，能迷石季伦。上客徒留目，不见正横陈。"
"江南可采莲","南北朝","刘缓","春初北岸涸，夏月南湖通。卷荷舒欲倚，芙蓉生即红。楫小宜回径，船轻好入丛。钗光逐影乱，衣香随逆风。江南少许地，年年情不穷。"
"看美人摘蔷薇诗","南北朝","刘缓","新花临曲池，佳丽复相随。鲜红同映水，轻香共逐吹。绕架寻多处，窥丛见好枝。矜新犹恨少，将故复嫌萎。钗边烂熳插，无处不相宜。"
"奉和玄圃纳凉诗","南北朝","刘缓","清气流暄浊，非关狭室中。当由小堂上，自有大王风。樵螟动兰室，神飙起桂丛。披襟深睿赏，曲卷何由同。"
"和晚日登楼诗","南北朝","刘缓","所以登台榭，正重接烟霞。长丝触栏断，归鸟避窗斜。俯巢窥暝宿，临树摘高花。百雉时方晚，九层光尚赊。"
"杂咏和湘东王诗三首 其一 秋夜","南北朝","刘缓","楼上起秋风，绝望秋闺中。烛溜花行满，香燃奁欲空。徒教两行泪，俱浮妆上红。"
"杂咏和湘东王诗三首 其二 寒闺诗","南北朝","刘缓","别后春池异，荷尽欲生冰。箱中剪刀冷，台上面脂凝。纤腰转无力，寒衣恐不胜。"
"杂咏和湘东王诗三首 其三 冬宵","南北朝","刘缓","不堪寒夜久，夜夜守空床。衣裾逐座褶，钗影近灯长。无怜四幅锦，何须辟恶香。"
"左右新婚诗","南北朝","刘缓","小史如初日，得妇类行云。琴声妾曾听，桃子婿经分。蛾眉参意画，绣被共笼薰。偏增使君妒，无趣遣相闻。"
"在县中庭看月诗","南北朝","刘缓","移榻坐庭阴，初弦时复临。侍儿能劝酒，贵客解弹琴。柏叶生鬟内，桃花出髻心。月光移数尺，方知夜已深。"
"新月诗","南北朝","刘缓","仙宫云箔卷，露出玉帘钩。清光无所赠，相忆凤凰楼。"
"侍宴饯新安太守萧几应令诗","南北朝","刘孺","芝殿延藻景，画室写油云。玄览多该洽，圣思究前闻。微密探精义，优游妙典坟。饮饯参多士，言赠赋新文。"
"相逢狭路间","南北朝","刘孺","送君追遐路，路狭暧朝雰。三危上蔽日，九折杳连云。枝交幰不见，听静吹才闻。岂伊叹道远，亦迤泣涂分。况兹别亲爱，情念切离群。"
"发新林浦赠同省诗","南北朝","刘显","回首望归途，山川邈离异。落日悬秋浦，归鸟飞相次。感物伤我情，惆怅怀亲懿。"
"释奠应令诗","南北朝","陆云公","质文迭运，损益相因。业遵宪气，道著成均。南学尚齿，东序贵仁。三德既备，七教斯陈。微言中绝，异端竞起。扫灭秦馀，缉维汉始。暗涂颇照，棼丝未理。扰扰百家，悠悠千祀。大梁肇命，睿悊惟君。万方辑瑞，八表澄氛。仰测天象，俯奂人文。弘教犹海，聚学如云。道生万有，孝首百行。孔勖□深，老抑浮竞。分门命学，异流争镜。谁其一之，资我将圣。家隆重栋，国体贰天。元良正位，至德聿宣。优悠艺术，博极几玄。丕隆夏载，旦暮姬年。扬我圣作，导我人志。盛彼痒门，于惟上嗣。三席式启，百僚胥位。诵声编道，儒衣成肆。睟容玉润，丽辩泉飞。英蕃起予，执经光晖。肩墙睹奥，入室探启。博哉善诱，嗟然实归。请业既终，奠祀爰设。北牖配灵，左阶升洁。蘋藻登荐，巾冕成迾。黍稷非馨，诚敬斯悦。蔼蔼幕宫，泱泱殿沼。旗章映春，丝竹清晓。献琛海外，蒙衣塞表。具惟燕嘉，同庆忆兆。至道辉被，英风洋溢。式摽盛轨，方□懋实。职滥惇史，诵乖洪笔。使仰歌颂，终惭照述。"
"棹歌行","南北朝","王籍","扬舲横大江，乘流任荡荡。轻桡暮不息，复逐夜潮上。时见湘水仙，恒闻解佩响。"
"酬江总诗","南北朝","刘之遴","上位居崇礼，寺署邻栖息。忌闻晓驺唱，每畏晨光赩。高谈意未穷，晤对赏无极。探志共遨游，休沐忘退食。曷用销鄙吝，枉趾觏颜色。上下数千载，扬榷吐胸臆。"
"嘲伏挺诗","南北朝","刘之遴","传闻伏不斗，化为支道林。"
"饷任新安班竹杖因赠诗","南北朝","到溉","邛竹藉旧闻，灵寿资前职。复有冒霜筠，寄生桂潭侧。文彩既斑烂，质性甚绸直。所以夭天真，为有乘危力。未尝以过投，屡经芸苗植。"
"答任昉诗","南北朝","到溉","予衣本百结，闽中徒八蚕。假令金如粟，讵使廉夫贪。"
"秋夜咏琴诗","南北朝","到溉","寄语调弦者，客子心易惊。离泣已将坠，无劳别鹤声。"
"仪贤堂监策秀才联句诗","南北朝","到溉","雄州试异等，提庭乃专对。顾学类括羽，奇文若锦缋。滋兰成秀畹，照车光赤琲。摄官恶簪带，疲疴谢名辈。乙奏饮馀列，甲科光往载。深奇无绝踪，孙董有遗概。春风涵宛转，迟光乍明昧。列秀总中筵，群才盛皇代。如纶疾影响，裁蒲启蒙昧。雕龙既已彰，青紫行当佩。裒然既玉响，高粲亦兰綷。广川良易追，淄水非难配。贡士光相门，搜贤尽幽塞。善说理无穷，借书心靡诲。来彦各东西，翼亮更出内。康哉信在今，伊余事耕耒。"
"凌云台","南北朝","谢举","绮甍悬桂栋，隐映傍乔柯。势高凌玉井，临迥度金波。易觉凉风至，早飞秋雁过。高台相思曲，望远骚人歌。幸属此迢递，知承云雾多。"
"赋得翠石应令诗","南北朝","萧推","依峰形似镜，构岭势如莲。映林同绿柳，临池乱百川。碧苔终不落，丹字本难传。有迈东明上，来游皆羽仙。"
"咏柿诗","南北朝","庾仲容","发叶临层槛，翻英糅花药。风生树影移，露重新枝弱。苑朱正葱翠，梁乌未销铄。"
"雁门太守行","南北朝","褚翔","三月杨花合，四月麦秋初。幽州寒食罢，郑国采桑疏。便闻雁门戍，结束事戎车。去岁无霜雪，今年有闰馀。月如弦上弩，星类水中鱼。戎车攻日逐，燕骑荡康居。大宛归善马，小月送降书。寄语闺中妾，勿怨寒床虚。"
"咏舞诗","南北朝","杨皦","红颜自燕赵，妙妓迈阳阿。就行齐逐唱，赴节暗相和。折腰送馀曲，敛袖待新歌。嚬容生翠羽，曼睇出横波。虽称赵飞燕，比此讵成多。"
"春闺怨","南北朝","吴孜","玉关信使断，借问不相谙。春光太无意，窥窗来见参。分与光音绝，忽值日东南。柳枝皆嬲燕，桑叶复催蚕。物色顿如此，孀居自不堪。"
"还东田宅赠朋离诗","南北朝","朱异","应生背芒说，石子河阳文。虽有遨游美，终非沮溺群。曰余今卜筑，兼以隔嚣纷。池入东陂水，窗引北岩云。槿篱集田鹭，茅檐带野芬。原隰何逦迤，山泽共氛氲。苍苍松树合，耿耿樵路分。朝兴候崖晚，暮坐极林曛。恁高眺虹霓，临下瞰耕耘。岂直娱衰暮，兼得慰殷勤。怀劳犹未弭，独有望夫君。"
"田饮引","南北朝","朱异","卜田宇兮京之阳。面清洛兮背修邙。属风林之萧瑟。值寒野之苍茫。鹏纷纷而聚散。鸿冥冥而远翔。酒沈兮俱发。云沸兮波扬。岂味薄于东鲁。鄙密甜于南湘。于是客有不速。朋自远方。临清池而涤器。辟山牖而飞觞。促膝兮道故。久要不兮忘。间谈希夷之理。或赋连翩之章。"
"短箫诗","南北朝","张嵊","促柱弦始繁，短萧吹初亮。舞袖拂长席，钟音由虡飏。已落檐瓦间，复绕梁尘上。时属清夏阴，恩晖亦非望。"
"大言应令诗","南北朝","张缵","河流既竭，日月俱腾。罝罗微物，动落云鹏。"
"细言应令诗","南北朝","张缵","遨游蚁目辨轻尘。蚊睫成宇虱如轮。"
"侍宴饯东阳太守萧子云应令诗","南北朝","张缵","仲月发初阳，轻寒带春序。渌池解馀冻，丹霞霁新雨。良守谒承明，徂舟戒兰渚。皇储惜将迈，金樽留宴醑。"
"大言应令诗","南北朝","殷钧","噫气为风。挥汗成雨。聊灼戴山龟。欲持探邃古。"
"细言应令诗","南北朝","殷钧","泛舟毛滴海，为政蜗牛国。逍遥轻尘上，指辰问南北。"
"狱中赠人诗","南北朝","王伟","赵壹能为赋，邹阳解献书。何惜西江水，不救辙中鱼。"
"在渭阳赋诗","南北朝","王伟","平明听战鼓，薄暮叙存亡。楚汉方龙斗，秦关陈未央。"
"钓竿篇","南北朝","刘孝威","钓舟画彩鹢，渔子服冰纨。金辖茱萸网，银钩翡翠竿。敛桡随水脉，急桨渡江湍。湍长自不辞，前浦有佳期。船交桡影合，浦深鱼出迟。荷根时触饵，菱芒乍罥丝。莲度江南手，衣渝京兆眉。垂竿自有乐，谁能为太师。"
"陇头水","南北朝","刘孝威","从军戍陇头，陇水带沙流。时观胡骑饮，常为汉国羞。衅妻成两剑，杀子祀双钩。顿取楼兰颈，就解郅支裘。勿令如李广，功多遂不酬。"
"骢马驱","南北朝","刘孝威","十五官期门，二十屯边徼。犀羁玉镂鞍，宝刀金错鞘。一随骢马驱，分受青蝇吊。且令都护知，愿被将军照。誓使毡衣乡，扫地无遗噍。"
"公无渡河","南北朝","刘孝威","请公无渡河，河广风威厉。樯偃落金乌，舟倾没犀枻。绀盖空严祠，白马徒生祭。衔石伤寡心，崩城掩孀袂。剑飞犹共水，魂沈理俱逝。君为川后臣，妾作江妃娣。"
"塘上行苦辛篇","南北朝","刘孝威","蒲生伊何陈，曲中多苦辛。黄金坐销铄，白玉遂淄磷。裂衣工毁嫡，掩袖切谗新。嫌威迹易已，爱去理难申。秦云犹变色，鲁日尚回轮。妾歌已肠断，君心终未亲。"
"东西门行","南北朝","刘孝威","广津寒欲歇，联樯密缆收。六高匝近岫，江阔少方舟。饯泪留神眷，离欷切私俦。伫变齐儿俗，当传楚献囚。徒然颁并命，只恧思如抽。"
"怨诗","南北朝","刘孝威","退宠辞金屋，见谴斥甘泉。枕席秋风起，房栊明月悬。烛避窗中影，香回炉上烟。丹庭斜草径，素壁点苔钱。歌起蒲生曲，乐奏下山弦。新声昔广宴，馀杯今自传。王嫱向绝漠，宗女入祁连。雁书犹未返，角马无归年。昭台有媵御，曾坂无弃捐。后薪随复积，前鱼谁更怜。"
"采莲曲","南北朝","刘孝威","金桨木兰船，戏采江南莲。莲香隔浦渡，荷叶满江鲜。房垂易入手，柄曲自临盘。露花时湿钏，风茎乍拂钿。"
"小临海","南北朝","刘孝威","碣石望山海，留连降尊极。秦帝枉钩陈，汉家增礼秩。石桥终不成，桑田竟难测。蜃气远生楼，鲛人近潜织。空劳帝女填，讵动波神色。"
"思归引","南北朝","刘孝威","胡地凭良马，怀骄负汉恩。甘泉烽火入，回中宫室燔。锦车劳远驾，绣衣疲屡奔。贰师已丧律，都尉亦销魂。龙堆求援急，狐塞请先屯。枥下驱双骏，腰边带两鞬。乘障无期限，思归安可论。"
"妾薄命篇","南北朝","刘孝威","去年从越障，今岁没胡庭。严霜封碣石，惊沙暗井陉。玉篸久落鬓，罗衣长挂屏。浴蚕思漆水，条桑忆郑坰。寄书朝鲜吏，留钏武安亭。勿言戎夏隔，但令心契冥。不见酆城剑，千祀复同形。"
"斗鸡篇","南北朝","刘孝威","丹鸡翠翼张，妒敌复专场。翅中含芥粉，距外耀金芒。气逾上党烈，名贵下韝良。祭桥愁魏后，食蹠忌齐王。愿赐淮南药，一使云间翔。"
"结客少年场行","南北朝","刘孝威","少年本六郡，遨游遍五都。插腰铜匕首，障日锦屠苏。鸷羽装银镝，犀胶饰象弧。近发连双兔，高弯落九乌。边城多警急，节使满郊衢。居延箭箙尽，疏勒井泉枯。正蒙都护接，何由惮险途。千金募恶少，一挥擒骨都。勇馀聊蹴鞠，战罢暂投壶。昔为北方将，今为南面孤。邦君行负弩，县令且前驱。"
"行行且游猎篇","南北朝","刘孝威","之罘讲射所，上林娱猎场。选徒骄楚客，召狩誇胡王。罕车已戒道，风乌复起行。佽飞具矰缴，材官命蹶张。高罝掩月兔，劲矢射天狼。蹠地不遑逸，排虚岂及翔。日暮勾陈转，风清铙吹飏。归来宴平乐，宁肯滞禽荒。"
"雀乳空井中","南北朝","刘孝威","远去条支国，心知汉德休。聊栖丞相府，过令黄霸羞。挟子须闲地，空井共寻求。辘轳丝绠绝，桔槔冬藓周。将怜羽翼张，谁辞各背游。"
"半渡溪","南北朝","刘孝威","本厕偏伍伴，一战殄凶渠。制赐文犀节，驿报紫泥书。入营陈御盖，还家乘紫车。皇恩知已重，丹心恨不纾。渡泸且不畏，凌溪嗟有馀。"
"独不见","南北朝","刘孝威","夫婿结缨簪，偏蒙汉宠深。中人引卧内，副车游上林。绶染琅琊草，蝉铸武威金。分家移甲第，留妾住河阴。独寝鸳鸯被，自理凤凰琴。谁怜双玉箸，流面复流襟。"
"行幸甘泉宫歌","南北朝","刘孝威","汉家迎夏华，避暑甘泉宫。栈车鸣里鼓，驷马驾相风。校尉乌桓骑，待制楼烦弓。后旌犹五柞，前笳度九嵏。才人豹尾内，御酒属车中。辇回百子阁，扇动七轮风。鸣钟休卫士，披图召后宫。材官促校猎，凉秋戏射熊。"
"箜篌谣","南北朝","刘孝威","结交在相得，骨肉何必亲。甘言无忠实，世薄多苏秦。从风暂靡草，富贵上升天。不见山巅树，摧扤下为薪。岂甘井中泥，上出作埃尘。"
"骢马驱","南北朝","刘孝威","翩翩骢马驱，横行复斜趋。先救辽城危，后拂燕山雾。风伤易水湄，日入陇西树。未得报君恩，联翩终不住。"
"和王竟陵爱妾换马","南北朝","刘孝威","骢马出楼兰，一步九盘桓。小史赎金络，良工送玉鞍。龙骖来甚易，乌孙去实难。麟胶妾犹有，请为急弦弹。"
"拟古应教","南北朝","刘孝威","双栖翡翠两鸳鸯，巫云洛月乍相望。谁家妖冶折花枝，蛾眉?睇使情移。青铺绿琐琉璃扉，琼筵玉笥金缕衣。美人年几可十馀，含羞转笑敛风裾。珠丸出弹不可追，空留可怜持与谁。"
"鸡鸣篇","南北朝","刘孝威","埘鸡识将曙。长鸣高树巅。啄叶疑彰羽。排花强欲前。意气多惊举。飘扬独无侣。陈思助斗协狸膏。郈昭妒敌安金距。丹山可爱有凤凰。金门飞舞有鸳鸯。何如五德美。岂胜千里翔。"
"乌生八九子","南北朝","刘孝威","城上乌。一年生九雏。枝轻巢本狭。风多叶早枯。氄毛不相暖。张翼强相呼。金柝猜鹰鸷隼无由逐。永愿共栖曾氏冠。同瑞周王屋。莫啼城上寒。犹贤野中宿。羽成翮备各西东。丁年赋命有穷通。不见高飞帝辇侧。远托日轮中。尚逢王吉箭。犹婴后羿弓。岂如变彩救燕质。入梦祚昭公。流声表师退。集幕示营空。灵台已铸像。流苏时候风。"
"蜀道难","南北朝","刘孝威","玉垒高无极。铜梁不可攀。双流逆巇道。九坂涩阳关。邓侯策马度。王生敛辔还。敛辔惧身尤。叱驭奉王猷。若吝千金重。谁为万里侯。戏马吞珠界。扬舲濯锦流。沈犀厌怪水。握镜表灵丘。禺山金碧有光辉。迁亭车马尚轻肥。弥想王褒拥节反。更忆相如乘传归。君平子云阒不嗣。江汉英灵信已衰。"
"重光诗","南北朝","刘孝威","赫赫重光，明明二圣。帝作储述，礼和乐正。中衢置樽，高堂悬镜。其酌不穷，其明逾盛。德音孔昭，民胥攸咏。明明二圣，赫赫重光。风神洒落，容止汪洋。瞻彼谈扇，载抑载扬。何斯天辩，如圭如璋。颜闵函席，游夏升堂。以卿以士，惟公惟王。思媚储后，顾哉乐康。芃芃黍苗，阴雨膏之。诜诜缨冕，储王道之。道之以礼，齐之以仁。礼则穷神，言则穷神。训于四国，覃于万民。"
"侍宴乐游林光殿曲水诗","南北朝","刘孝威","蒸哉轩顼，赫矣尧心。女娲补石，重华累金。汤罗禹扇，羲瑟农琴。皇乎备矣，受命君临。试舟五反，和乐九成。钩楯秘戏，协律新声。丹柸水激，缝彩葩荣。天吴还往，海若逢迎。"
"奉和简文帝太子应令诗","南北朝","刘孝威","太子天下本，元良万国贞。周朝推上嗣，汉代纪重明。前星涵瑞彩，荐雷扬远声。三善传乐正，百行纪司成。九流遍已辨，七经咸所精。博闻强子政，高才陵长卿。礼遵逾屈已，德盛益卑情。仙气贻钟相，儒道推桓荣。延贤博望苑，视膳长安城。园绮随金辂，浮丘侍玉笙。智囊前敛笏，端士后垂缨。九仙良所重，四海更谁倾。班输同策乘，甲馆齐蓬瀛。"
"三日侍皇太子曲水宴诗","南北朝","刘孝威","二龙巡夏代，八骏驭周朝。豫游光帝则，乐饮盛民谣。皇储遵洛禊，滥觞追灞桥。掌祓开神篽，司马动銮镳。周旗交采眊，晋鼓杂清箫。旌宫临广隰，藻卫烁严椒。兰樽沿曲岸，灵若溯回潮。"
"奉和六月壬年应令诗","南北朝","刘孝威","玄圃栖金碧，灵涧挹琨瑶。筑山图碣岫，穿池控海潮。雷奔石鲸动，水阔牵牛遥。乘鼋犹怯渡，鞭石讵成桥。岸崩下生窟，壁峭上干霄。噪蛙常独沸，游鱼或自跳。荒径横临浦，空舟斜插桡。愁鸱集古树，白鹭隐青苗。神心重丘壑，散步怀渔樵。石累元卿径，枝挂许由瓢。伊臣本寂寞，由来畏市朝。为贪止山水，所竞惟逍遥。寄言周伯况，劳君擅縠绡。"
"登覆舟山望湖北诗","南北朝","刘孝威","紫川通太液，丹岑连少华。堂皇更隐映，松灌杂交加。荇蒲浮新叶，渔舟绕落花。浴童竞浅岸，漂女择平沙。极望伤春目，回车归狭斜。"
"帆渡吉阳洲诗","南北朝","刘孝威","江风凌晓急，钲鼓候晨催。幸息榜人唱，聊望高帆开。联村倏忽尽，循汀俄顷回。疑是傍洲退，似觉前山来。将与图南竞，谁云劳溯洄。"
"出新林诗","南北朝","刘孝威","芒山视洛邑，函谷望秦京。遥分承露掌，远见长安城。故乡已可识，游子必劳情。雾罢前林见，风息涌川平。坐观暮潮落，渐见夕烟生。无由一羽化，徒想御风轻。"
"鄀","南北朝","刘孝威","妖姬含怨情，织素起秋声。度梭环玉动，踏蹑佩珠鸣。经稀疑杼涩，纬断恨丝轻。葡萄始欲罢，鸳鸯犹未成。云栋共徘徊，纱窗相向开。窗疏眉语度，纱轻眼笑来。昽昽隔浅纱，的的见妆华。镂玉同心藕，杂宝连枝花。红衫向后结，金簪临鬓斜。机顶挂流苏，机旁垂结珠。青丝引伏兔，黄金绕鹿卢。艳彩裾边出，芳脂口上渝。百城交问遗，五马共踟蹰。直为闺中人，守故不要新。梦啼渍花枕，觉泪湿罗巾。独眠真自难，重衾犹觉寒。愈忆凝脂暖，弥想横陈欢。行驱金络骑，归就城南端。城南稍有期，想子亦劳思。罗襦久应罢，花钗堪更治。新妆莫点黛，余还自画眉。"
"侍宴赋得龙沙宵月明诗","南北朝","刘孝威","鹊飞空绕树，月轮殊未圆。嫦娥望不出，桂枝犹隐残。落照移楼影，浮光动暂澜。枥马悲笳吹，城乌啼塞寒。传闻机杼妾，愁余衣服单。当秋络已脆，衔啼织复难。敛眉虽不乐，舞剑强为欢。请谢函关吏，行当封一丸。"
"奉和晚日诗","南北朝","刘孝威","虬檐挂珠箔，虹梁卷霜绡。迷迭涵香长，芙蓉逐浪摇。飞轮搏羽扇，翻车引落潮。甘泉推激水，迎风惭远飙。寄言王待诏，因声张子侨。吾君安已乐，无劳诵洞箫。"
"和皇太子春林晚雨诗","南北朝","刘孝威","云树交为密，雨日共成虹。雷舒长男气，枝摇少女风。叶珠随滴水，檐绳下溜空。蝶濡飞不飏，花沾色更红。明离信养德，能事毕春宫。谁堪偶凤吹，唯有浮丘公。"
"行还值雨又为清道所驻诗","南北朝","刘孝威","齐楚磐石贵，韩吴异姓王。俱乘早朝罢，相随出建章。喧呼惊里闬，叫咷骇康庄。阜驺同隼击，青橐似鹰扬。掖门南北远，复道东西长。幡旗争络绎，官骑郁相望。微风生棨传，轻雨润帷裳。油衣分竞道，小盖列成行。八舍便繁密，五营舆服光。回车避司隶，俄轩揖内郎。况余白屋士，自依卑路傍。日月虽临照，仄陋难明扬。早荣羞日及，晚知惭豫章。徒抱凌云志，终愧摩天翔。安能久沦辱，图南会有方。"
"望雨诗","南北朝","刘孝威","清阴荡暄浊，飞雨入阶廊。瞻空乱无绪，望霤耿成行。交枝含晓润，杂叶带新光。浮芥离还聚，沿沤灭复张。浴禽飘落毳，风荇散馀香。璚绡挂绣幕，象簟列华床。侍童拂羽扇，厨人奉滥浆。寄言楚台客，雄风讵独凉。"
"苦暑诗","南北朝","刘孝威","暮日苦炎溽，迁坐接阶廊。月丽姮娥影，星含织女光。栖禽动夜竹，流萤出暗墙。香盘糅鲜粉，雕壶承玉浆。白羽徒垂握，绿水自周堂。弱纨犹觉重，纤絺尚少凉。弄风思汉朔，戏雨忆吴王。玄冰术难验，赤道漏犹长。谁能更吹律，还令黍谷凉。"
"奉和逐凉诗","南北朝","刘孝威","钟鸣夜未央，避暑起徬徨。长河似曳素，明星若散珰。倚岩欣石冷，临池爱水凉。月纤张敞画，荷妖韩寿香。对此游清夜，何劳娱洞房。"
"望栖乌诗","南北朝","刘孝威","夕乌飞参差，单雄杂寡雌。联翩归叶里，出没噪林垂。争栖时易树，惊飞忽度枝。虽无系书重，亦有含缨疲。以兹憔悴力，重逢轻薄儿。珠丸苏合弹，金缴青丝縻。岂意翩翾羽，遂免更羸危。入怀欣得地，依林窃愿知。"
"和简文帝卧疾诗","南北朝","刘孝威","玉躬耗寒暑，群望崇圭璧。仁祀盛黄缣，礼坛优绀席。惫均楚疾愈，俄同宋年益。岂劳诵赋臣，宁用观涛客。"
"赋得曲涧诗","南北朝","刘孝威","涧流急易转，溪竹暗难开。近楼俄已失，前洲忽复回。石岸生寒藓，沈根渍水苔。菱舟失道去，归凫迷径来。"
"奉和湘东王应令诗二首 其一 春宵","南北朝","刘孝威","花开人不归，节暖衣须变。回钗挂反环，拭泪绳春线。今夜月轮圆，胡兵必应战。"
"奉和湘东王应令诗二首 其二 冬晓","南北朝","刘孝威","妾家边洛城，惯识晓钟声。钟声犹未尽，汉使报应行。天寒砚冰冻，心悲书不成。"
"咏织女诗","南北朝","刘孝威","金钿已照耀，白日未蹉跎。欲待黄昏至，含娇渡浅河。"
"七夕穿针诗","南北朝","刘孝威","缕乱恐风来，衫轻羞指现。故穿双眼针，特缝合欢扇。"
"九日酌菊酒诗","南北朝","刘孝威","露花疑始摘，罗衣似适薰。馀杯度不取，欲持娇使君。"
"赋得鸣朄应令诗","南北朝","刘孝威","杂扇虽俱敛，交行忿自分。转袖时绕腕，扬履自开裙。"
"和定襄侯初笄诗","南北朝","刘孝威","合鬟仍昔发，略鬓即前丝。从今一梳罢，无复更萦时。"
"古体杂意诗","南北朝","刘孝威","朝日大风霜，寄事是交伤。叶落枝柯净，当自起棋张。"
"咏佳丽诗","南北朝","刘孝威","可怜将可念，可念直千金。唯言有一恨，恨不遂人心。"
"望隔墙花诗","南北朝","刘孝威","隔墙花半隐，犹见动花枝。当由美人摘，讵止春风吹。"
"枯叶竹诗","南北朝","刘孝威","枯杨犹更绿，卧柳尚还生。勿嫌凤不至，终当待圣明。"
"和帘里烛诗","南北朝","刘孝威","开关帘影出，参差风焰斜。浮光烛绮带，凝滴污垂花。"
"咏剪彩花诗二首 其一","南北朝","刘孝威","叶舒非渐大，花发是初开。无论人讶似，蜂见也争来。"
"咏剪彩花诗二首 其二","南北朝","刘孝威","浅深依树色，舒卷听人裁。假令春色度，经著手中开。"
"禊饮嘉乐殿咏曲水中烛影诗","南北朝","刘孝威","火浣花心犹未长，金枝密焰已流芳。芙蓉池畔涵停影，桃花水脉引行光。"
"赋得香出衣诗","南北朝","刘孝威","香出衣。步近气逾飞。博山登高用邺锦。含情动靥比洛妃。香缨麝带缝金缕。琼花玉胜缀珠徽。苏合故年微恨歇。都梁路远恐非新。犹贤汉君芳千里。尚笑荀令止三旬。"
"东郊望春詶王建安隽晚游诗","南北朝","萧子云","金塘绿泉满，上园梨蕊落。蛱蝶恋残花，黄莺对妖萼。芳菲满郊甸，惠风生兰薄。子家冠盖里，我馆幽栖郭。绿杨垂长溪，便桥限清洛。相去能几许，一水终疏索。"
"赠海法师游甑山诗","南北朝","萧子云","真心好丘壑，偏悦幽栖人。忽闻甑山旅，万里自相亲。泬寥晚霖霁，重叠晴云新。秋至蝉鸣柳，风高露起尘。动余忆山思，惆怅惜荷巾。"
"落日郡西齐望海山诗","南北朝","萧子云","渔舟暮出浦，汉女采莲归。夕云向山合，水鸟望田飞。蝉鸣早秋至，蕙草无芳菲。故隐天山北，梦想日依依。"
"寒夜直坊忆袁三公诗","南北朝","萧子云","滴滴雨鸣阶，愔愔兹夜静。风落宣猷树，寒凋承光屏。高帷晓独垂，华烛夜空冷。所思不相见，方知寒漏永。"
"赠吴均诗","南北朝","萧子云","欲知健少年，本来最轻黠。绿沈弓项纵，紫艾刀横拔。谁持命要宠，宁知敌可杀。有功终不言，明君自应察。"
"春思诗","南北朝","萧子云","春风荡罗帐，馀花落镜奁。池荷正卷叶，庭柳复垂檐。竹柏君自改，团扇妾方嫌。谁能怜故素，终为泣新缣。"
"春宵诗","南北朝","萧子晖","夜夜妾偏栖，百花含露低。虫声绕春岸，月色思空闺。传语长安驿，辛苦寄辽西。"
"冬晓诗","南北朝","萧子晖","步栏光欲通，曙鸟向西东。烛灭传馀气，帷香开晓风。繁花无处尽，还销寒镜中。"
"应教使君春游诗","南北朝","萧子晖","上林看草色，河桥望日晖。洛阳城闭晚，金鞍横路归。"
"陇头水","南北朝","萧子晖","天寒陇水急，散漫俱分泻。北注徂黄龙，东流会白马。"
"咏舞诗","南北朝","何敬容","因风且一顾，扬袂隐双蛾。曲终情未已，含睇目增波。"
"行舟值早雾诗","南北朝","伏挺","水雾杂山烟，冥冥不见天。听猿方忖岫，闻濑始知川。渔人惑澳浦，行舟迷溯沿。日中氛霭尽，空水共澄鲜。"
"采莲讽","南北朝","江从简","欲持荷作柱，荷弱不胜梁。欲持荷作镜，荷暗本无光。"
"折杨柳","南北朝","刘邈","高楼十载别，杨柳擢丝枝。摘叶惊开驶，攀条恨久离。年年阻音息，月月减容仪。春来谁不望，相思君自知。"
"万山见采桑人诗","南北朝","刘邈","倡妾不胜愁，结束下青楼。逐伴西蚕路，相携南陌头。叶尽时移树，枝高乍易钩。丝绳挂且脱，金笼写复收。蚕饥日已暮，讵为使君留。"
"秋闺诗","南北朝","刘邈","萤飞绮窗外，妾思霍将军。灯前量兽锦，檐下织花纹。坠露如轻雨，长河似薄云。秋还百种事，衣成未暇薰。"
"胡无人行","南北朝","徐摛","列楹登鲁殿，拥絮拭胡妆。犹将汉闺曲，谁忍奏毡房。遥忆甘泉夜，暗泪断人肠。"
"咏笔诗","南北朝","徐摛","本自灵山出，名因瑞草传。纤端奉积润，弱质散芳烟。直写飞蓬牒，横承落絮篇。一逢提握重，宁忆仲升捐。"
"咏橘诗","南北朝","徐摛","丽树标江浦，结翠似芳兰。焜煌玉衡散，照曜金衣丹。愧以无雕饰，徒然登玉盘。"
"坏桥诗","南北朝","徐摛","匝栏生暗藓，覆板没鱼衣。岸曲斜梁阻，何时香步归。"
"赋得帘尘诗","南北朝","徐摛","朝逐珠胎卷，夜傍玉钩垂。恒教罗袖拂，不分秋风吹。"
"从军行","南北朝","刘孝仪","冠军亲挟射，长平自合围。木落雕弓燥，气秋征马肥。贤王皆屈膝，幕府复申威。何谓从军乐，往返速如飞。"
"和昭明太子钟山解讲诗","南北朝","刘孝仪","诏乐临东序，时驾出西园。虽穷理游盛，终为尘俗喧。岂如弘七觉，扬鸾启四门。夜气清箫管，晓阵烁郊原。山风乱采眊，初晃丽文辕。林开前骑骋，径曲羽旄屯。烟壁浮青翠，石濑响飞奔。回舆下重阁，降道访真源。谈空匹泉涌，缀藻迈弦繁。轻生逢遇误，并作辈龙鹓。顾已同偏爵，何用挹衢樽。"
"和简文帝赛汉高庙诗","南北朝","刘孝仪","圭币崇明祀，牲樽礼贵神。风惊如集庙，光至似来陈。徘徊灵驾入，叫咷倡歌新。将言非为己，致敬乃祈民。多才与多事，今古独为邻。"
"行过康王故第苑诗","南北朝","刘孝仪","入梁逢故苑，度薛见馀宫。尚识招贤阁，犹怀爱士风。灵光一超远，衡馆亦蒙笼。洞门馀旧色，甘棠留故丛。送禽悲不去，过客慕难穷。池竹徒如在，林堂暧已空。远桥隔树出，迥涧隐岸通。芳流小山桂，尘起大王风。具物咸如此，是地感余衷。空想陵前剑，徒悲垄上童。"
"闺怨诗","南北朝","刘孝仪","本无金屋宠，长作玉阶悲。一乖西北丽，宁复城南期。永巷愁无歇，应门闭有时。空劳织素巧，徒为团扇词。匡床终不共，何由横自私。"
"帆渡吉阳洲诗","南北朝","刘孝仪","扬帆乘浪华，操鼓要风力。近树倏而遐，遥山俄已逼。欲比惊龙制，将顿阳乌翼。客行悲道远，唯须前路极。"
"咏箫诗","南北朝","刘孝仪","危声合鼓吹，绝弄混笙篪。管饶知气促，钗动觉唇移。箫史安为贵，能令秦女随。"
"咏石莲诗","南北朝","刘孝仪","莲名堪百万，石姓重千金。不解无情物，那得似人心。"
"和咏舞诗","南北朝","刘孝仪","回履裾香散，飘衫钿响传。低钗依促管，曼睇入繁弦。"
"又和","南北朝","刘孝仪","转袖随歌发，顿履赴弦馀。度行过接手，回身乍敛裾。"
"舞就行诗","南北朝","刘孝仪","依歌移弱步，傍烛艳新妆。徐来翻应节，乱去反成行。"
"罗敷行","南北朝","萧子范","城南日半上，微步弄妖姿。含情动燕俗，顾景笑齐眉。不忧桑叶尽，还意畏蚕饥。春风若有顾，惟愿落花迟。"
"夏夜独坐诗","南北朝","萧子范","节序值徂炎，兹宵在三伏。凭轩伫凉气，中筵倦烦燠。寂寞对空窗，清疏临夜行。虫音乱阶草，萤光绕庭木。帘月度斜辉，风光起馀馥。一伤年志罢，长嗟逝波速。"
"东亭极望诗","南北朝","萧子范","晚流稍东急，暝景促西晖。水鸟衔鱼上，莲舟拂芰归。郊原共超远，林野杂依菲。从君采萝葛，宁复想轻肥。"
"春望古意诗","南北朝","萧子范","光景斜汉宫，横梁照采虹。春情寄柳色，鸟语出梅中。氛氲门里思，逶迤水上风。落花徒入户，何解妾床空。"
"望秋月诗","南北朝","萧子范","河汉东西阴，清光此夜出。入帐华珠被，斜筵照宝瑟。霜惨庭上兰，风鸣檐下橘。独见伤心者，孤灯坐幽室。"
"落花诗","南北朝","萧子范","绿叶生半长，繁英早自香。因风乱胡蝶，未落隐鹂黄。飞来入斗帐，吹去上牙床。非是迎冬质，宁可值秋霜。"
"夜听雁诗","南北朝","萧子范","天月广庭辉，游雁犯霜飞。连翩辞朔气，嘹泪独南归。夜长寒复静，灯光暧欲微。凄凄不可听，何况触愁机。"
"后堂听蝉诗","南北朝","萧子范","试逐微风远，聊随夏叶繁。轻飞避楚雀，饮露入吴园。流音绕丛藿，馀响切高轩。借问边城客，伤情宁可言。"
"入元襄王第诗","南北朝","萧子范","伏轼窥东苑，收泪下玉桥。昔时方毂处，于今共寂寥。夹池犹袅袅，仙榭尚迢迢。一同西靡柏，徒思芳树萧。"
"歌","南北朝","萧子范","井上李兮随风标。垂翠帷兮夜难晓。独处廓兮心悄悄。怀素缕之双针。愿因之于三鸟。"
"同萧长史看妓","南北朝","萧纪","燕姬奏妙舞，郑女发清歌。回羞出曼脸，送态入嚬蛾。宁殊值行雨，讵减见凌波。想君愁日暮，应羡鲁阳戈。"
"和湘东王夜梦应令诗","南北朝","萧纪","昨夜梦君归，贱妾下鸣机。悬知意气薄，不着去时衣。故言如梦里，赖得雁书飞。"
"晓思诗","南北朝","萧纪","晨禽争学啭，朝花乱欲开。炉烟入斗帐，屏风隐镜台。红妆随泪尽，荡子何时回。"
"明君词","南北朝","萧纪","塞外无春色，边城有风霜。谁堪览明镜，持许照红妆。"
"闺妾寄征人","南北朝","萧纪","敛色金星聚，萦悲玉箸流。愿君看海气，忆妾上高楼。"
"咏鹊","南北朝","萧纪","欲避新枝滑，还向故巢飞。今朝听声喜，家信必应归。"
"上之回","南北朝","萧纲","前旆拂回中，后车临桂宫。轻丝驻云罕，春色绕川风。桃林方灼灼，柳路日曈曈。笳声骇胡骑，清磬詟山戎。微臣今拜手，愿帝永无穷。"
"采桑","南北朝","萧纲","春色映空来，先发院边梅。细萍重叠长，新花历乱开。连珂往淇上，接幰至丛台。丛台可怜妾，当窗望飞蝶。忌趺行衫领，熨斗成褫摄。下床着珠佩，捉镜安花镊。薄晚畏蚕饥，竞采春桑叶。寄语采桑伴，讶今春日短。枝高攀不及，叶细笼难满。年年将使君，历乱遣相闻。欲知琴里意，还赠锦中文。何当照梁日，还作入山云。重门皆已闭，方知留客袂。可怜黄金络，复以青丝系。必也为人时，谁令畏夫婿。"
"乐府三首 其一 蜀国弦歌篇十韵","南北朝","萧纲","铜梁指斜谷，剑道望中区。通星上分野，作固下为都。雅歌因良宋，妙舞自巴渝。阳城嬉乐所，剑骑郁相趋。五妇行难至，百两好游娱。牲祈望帝祀，酒酹蜀侯姝。江妃纳重聘，卓女爱将雏。停弦时击爪，息吹更治朱。脱衫湔锦浪，回扇避阳乌。闻君握节返，贱妾下城隅。"
"乐府三首 其二 艳歌篇十八韵","南北朝","萧纲","凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不至终。自知心所爱，出入仕秦宫。谁言连尹屈，更是莫敖通。轻轺缀皂盖，飞辔轹云骢。金鞍随系尾，衔璅映缠鬃。戈镂荆山玉，剑饰丹阳铜。左把苏合弹，旁持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝托松际，甘瓜蔓井东。拳拳恃君爱，岁暮望无穷。"
"乐府三首 其三 妾薄命篇十韵","南北朝","萧纲","名都多丽质，本自恃容姿。荡子行未至，秋胡无定期。玉貌歇红脸，长颦串翠眉。奁镜迷朝色，缝针脆故丝。本异摇舟咎，何关窃席疑。生离谁拊背，溘死讵来迟。王嫱貌本绝，踉跄入毡帷。卢姬嫁日晚，非复少年时。转山犹可遂，乌白望难期。妾心徒自苦，旁人会见嗤。"
"君子行","南北朝","萧纲","君子怀琬琰，不使涅尘淄。从容子云阁，寂寞仲舒帷。多谢悠悠子，管窥良可悲。"
"从军行 其一","南北朝","萧纲","贰师惜善马，楼兰贪汉财。前年出右地，今岁讨轮台。鱼云望旗聚，龙沙随阵开。冰城朝浴铁，地道夜衔枚。将军号令密，天子玺书催。何时反旧里，遥见下机来。"
"从军行 其二","南北朝","萧纲","云中亭障羽檄惊。甘泉烽火通夜明。贰师将军新筑营。嫖姚校尉初出征。复有山西将。绝世爱雄名。三门应遁甲。五垒学神兵。白云随阵色。苍山答鼓声。逦迤观鹅翼。参差睹雁行。先平小月阵。去灭大宛城。善马还长乐。黄金付水衡。小妇赵人能鼓瑟。侍婢初笄解郑声。庭前柳絮飞已合。必应红妆起见迎。"
"长安有狭斜行","南北朝","萧纲","长安有径少，涂径不通舆。道逢双总丱，扶轮问我居。我居青门北，可忆复易寻。大息骞金勒，中息绾黄银。小息始得意，黄头作弄臣。三息俱入门，雅志扬清尘。三息俱上堂，觞肴满四陈。三息俱入户，照耀光容新。大妇舒绮絪，中妇拂罗巾。小妇最容冶，映镜学娇颦。丈人且安坐，清讴出绛唇。"
"泛舟横大江","南北朝","萧纲","沧波白日晖，游子出王畿。旁望重山转，前观远帆稀。广水浮云吹，江风引夜衣。旅雁同洲宿，寒凫夹浦飞。行客谁多病，当念早旋归。"
"陇西行三首 其一","南北朝","萧纲","边秋胡马肥。云中惊寇入。勇气特无侣。轻兵救边急。沙平不见虏。嶂崄还相及。出塞岂成歌。经川未遑汲。乌孙涂更阻。康居路犹涩。月晕抱龙城。星流照马邑。长安路远书不还。宁知征人独伫立。"
"陇西行三首 其二","南北朝","萧纲","陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。"
"陇西行三首 其三","南北朝","萧纲","悠悠悬旆旌，知向陇西行。减灶驱前马，衔枚进后兵。沙飞朝似幕，云起夜疑城。回山时阻路，绝水亟稽程。往年郅支服，今岁单于平。方欢凯乐盛，飞盖满西京。"
"雁门太守行三首 其一","南北朝","萧纲","轻霜中夜下，黄叶远辞枝。寒苦春难觉，边城秋易知。风急旌旗断，涂长铠马疲。少解孙吴法，家本幽并儿。非关买雁肉，徒劳皇甫规。"
"雁门太守行三首 其二","南北朝","萧纲","陇暮风恒急，关寒霜自浓。枥马夜方思，边衣秋未重。潜师夜接战，略地晓摧锋。悲笳动胡塞，高旗出汉墉。勤劳谢功业，清白报迎逢。非须主人赏，宁期定远封。单于如未系，终夜慕前踪。"
"雁门太守行三首 其三","南北朝","萧纲","三月杨花合，四月麦秋初。幽州寒食罢，郑国采桑疏。便闻雁门戍，结束事戎车。寄语金闺妾，勿怨寒床虚。鹅军攻日逐，燕骑荡康居。大宛归善马，小月送降书。"
"京洛篇","南北朝","萧纲","南游偃师县，斜上灞陵东。回瞻龙首堞，遥望德阳宫。重门远照耀，天阁复穹窿。城榜疑复道，树里识松风。黄河入洛水，丹泉绕射熊。夜轮悬素魄，朝光荡碧空。秋霜晓驱雁，春雨暮成虹。曲阳造甲第，高安还禁中。刘苍归作相，窦宪出临戎。此时车马合，兹晨冠盖通。谁知两京盛，欢宴遂无穷。"
"棹歌行","南北朝","萧纲","妾家住湘川，菱歌本自便。风生解刺浪，水深能捉船。叶乱由牵荇，丝飘为折莲。溅妆疑薄汗，沾衣似故湔。浣纱流暂浊，汰锦色还鲜。参同赵飞燕，借问李延年。从来入弦管，讵在棹歌前。"
"怨歌行","南北朝","萧纲","十五颇有馀，日照杏梁初。蛾眉本多嫉，掩鼻特成虚。持此倾城貌，翻为不肖躯。秋风吹海水，寒霜依玉除。月光临户驶，荷花依浪舒。望檐悲双翼，窥沼泣前鱼。苔生履处没，草合行人疏。裂纨伤不尽，归骨恨难祛。早知长信别，不避后园舆。"
"美女篇","南北朝","萧纲","佳丽尽关情，风流最有名。约黄能效月，裁金巧作星。粉光胜玉靓，衫薄拟蝉轻。密态随流脸，娇歌逐软声。朱颜半已醉，微笑隐香屏。"
"斗鸡篇","南北朝","萧纲","欢乐良无已，东郊春可游。百花非一色，新田多异流。龙尾横津汉，车箱起戍楼。玉冠初警敌，芥羽忽猜俦。十日骄既满，九胜势恒遒。脱使田饶见，堪能说鲁侯。"
"苦热行","南北朝","萧纲","六龙骛不息，三伏起炎阳。寝兴烦几案，俯仰倦帏床。滂沱汗似铄，微靡风如汤。洄池愧玉浪，兰殿非含霜。细帘时半卷，轻幌乍横张。云斜花影没，日落荷心香。愿见洪崖井，讵怜河朔觞。"
"茱萸女","南北朝","萧纲","茱萸生狭斜，结子复衔花。遇逢纤手摘，滥得映铅华。杂与鬟簪插，偶逐鬓钿斜。东西争赠玉，纵横来问家。不无夫婿马，空驻使君车。"
"枣下何纂纂","南北朝","萧纲","垂花临碧涧，结翠依丹巘。非直入游宫，兼期值灵苑。落日芳春暮，游人歌吹晚。弱刺引罗衣，朱实凌还幰。且欢洛浦词，无羡安期远。"
"金乐歌","南北朝","萧纲","槐香欲覆井，杨柳正藏鸦。山炉好无比，玉构火窗赊。床头辟绳结，镜上领巾斜。铁镬种梁子，铜枢生枣花。开门抛水柱，城按特言家。"
"行幸甘泉宫","南北朝","萧纲","雉归海水寂，裘来重译通。吉行五十里，随处宿离宫。鼓声恒入地，尘飞上暗空。尚书随豹尾，太史逐相风。铜鸣周国燧，旗曳楚云虹。幸臣射覆罢，从骑新歌终。董桃拜金紫，贤妻侍禁中。不羡神仙侣，排烟逐驾鸿。"
"有所思","南北朝","萧纲","昔未离长信，金翠奉乘舆。何言人事异，夙昔故恩疏。寂寞锦筵静，玲珑玉殿虚。掩闺泣团扇，罗幌咏蘼芜。"
"临高台","南北朝","萧纲","高台半行云，望望高不极。草树无参差，山河同一色。彷佛洛阳道，道远难别识。玉阶故情人，情来共相忆。"
"和湘东王横吹曲三首 其一 折杨柳","南北朝","萧纲","杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并是为相思。"
"和湘东王横吹曲三首 其二 洛阳道","南北朝","萧纲","洛阳佳丽所，大道满春光。游童初挟弹，蚕妾始提筐。金鞍照龙马，罗袂拂春桑。玉车争晚入，潘果溢高箱。"
"和湘东王横吹曲三首 其三 紫骝马","南北朝","萧纲","贱妾朝下机，正值良人归。青丝悬玉镫，朱汗染香衣。骤急珂弥响，?多尘乱飞。彫菰幸可荐，故心君莫违。"
"长安道","南北朝","萧纲","神皋开陇右，陆海实西秦。金槌抵长乐，复道向宜春。落花依度幰，垂柳拂行轮。金张及许史，夜夜尚留宾。"
"江南思二首 其一","南北朝","萧纲","江南有妙妓，时则应璿枢。月晕芦灰缺，秋还悬炭枯。含丹和九转，芳树荫千株。何辞天后诮，终是列仙都。"
"江南思二首 其二","南北朝","萧纲","桂楫晚应旋，历岸扣轻舷。紫荷擎钓鲤，银筐插短莲。人归浦口暗，那得久回船。"
"鸡鸣高树颠","南北朝","萧纲","碧玉好名倡，夫婿侍中郎。桃花全覆井，金门半隐堂。时欣一来下，复比双鸳鸯。鸡鸣天尚早，东与定未光。"
"明君词","南北朝","萧纲","玉艳光瑶质，金钿婉黛红。一去葡萄观，长别披香宫。秋檐照汉月，愁帐入胡风。妙工偏见诋，无由情恨通。"
"当置酒","南北朝","萧纲","置酒宴嘉宾，瞩迥临飞观。绝岭隔天馀，长屿横江半。日色花上绮，风光水中乱。三益既葳蕤，四始方葱粲。"
"咏中妇织流黄","南北朝","萧纲","翻花满阶砌，愁人独上机。浮云西北起，孔雀东南飞。调丝时绕腕，易镊乍牵衣。鸣梭逐动钏，红妆映落晖。"
"艳歌曲","南北朝","萧纲","云楣桂成户，飞栋杏为梁。斜窗通蕊气，细隙引尘光。裁衣魏后尺，汲水淮南床。青骊暮当返，预使罗裾香。"
"怨诗","南北朝","萧纲","秋风与白团，本自不相安。新人及故爱，意气岂能宽。黄金肘后铃，白玉案前盘。谁堪空对此，还成无岁寒。"
"采莲曲二首 其一","南北朝","萧纲","晚日照空矶，采莲承晚晖。风起湖难度，莲多摘未稀。棹动芙蓉落，船移白鹭飞。荷丝傍绕腕，菱角远牵衣。"
"采莲曲二首 其二","南北朝","萧纲","常闻蕖可爱，采撷欲为裙。叶滑不留綖，心忙无假薰。千春谁与乐，唯有妾随君。"
"霹雳引","南北朝","萧纲","来从东海上，发自南山阳。时闻连鼓响，乍散投壶光。飞车走四瑞，绕电发时祥。令去于斯表，杀来永传芳。"
"雉朝飞操","南北朝","萧纲","晨光照麦畿，平野度春翚。避鹰时耸角，妒垄或斜飞。少年从远役，有恨意多违。不如随荡子，罗袂拂臣衣。"
"双燕离","南北朝","萧纲","双燕有雄雌，照日两差池。衔花落北户，逐蝶上南枝。桂栋本曾宿，虹梁早自窥。愿得长如此，无令双燕离。"
"贞女引","南北朝","萧纲","借问怀春台，百尺凌云雾。北有岁寒松，南临汝贞树。庭花对帷满，隙月依枝度。但使明妾心，无嗟坐迟暮。"
"龙丘引","南北朝","萧纲","龙丘一回首，楚路苍无极。水照弄珠影，云吐阳台色。浦狭村烟度，洲长鸟息游。荡逐归春心，空怜无羽翼。"
"赋得当垆","南北朝","萧纲","十五正团团，流光满上兰。当垆设夜酒，宿客解金鞍。迎来挟瑟易，送别但歌难。欲知心恨急，翻令衣带宽。"
"升仙篇","南北朝","萧纲","少室堪求道，明光可学仙。丹绘碧林宇，绿玉黄金篇。云车了无辙，风马讵须鞭。灵桃恒可饵，几回三千年。"
"和人爱妾换马","南北朝","萧纲","功名幸多种，何事苦生离。谁言似白玉，定是愧青骊。必取匣中钏，回作饰金羁。真成恨不已，愿得路傍儿。"
"拟沈隐侯夜夜曲","南北朝","萧纲","霭霭夜中霜，何关向晓光。枕啼常带粉，身眠不着床。兰膏尽更益，薰炉灭复香。但问愁多少，便知夜短长。"
"独处怨","南北朝","萧纲","独处恒多怨，开幕试临风。弹棋镜奁上，傅粉高楼中。自从征马去，音信不曾通。只恐金屏掩，明年已复空。"
"代乐府三首 其一 楚妃叹","南北朝","萧纲","幽闺情脉脉，漏长宵寂寂。草萤飞夜户，丝虫绕秋壁。薄笑夫为欣，微欢还成戚。金簪鬓下垂，玉箸衣前滴。"
"代乐府三首 其二 新成安乐宫","南北朝","萧纲","遥看云雾中，刻桷映丹红。珠帘通晓日，金华拂夜风。欲知歌管处，来过安乐宫。"
"代乐府三首 其三 双桐生空井","南北朝","萧纲","季月双桐井，新枝杂旧株。晚叶藏栖凤，朝花拂曙乌。还看西子照，银床系辘轳。"
"雍州曲三首 其一 南湖","南北朝","萧纲","南湖荇叶浮，复有佳期游。银纶翡翠钩，玉舳芙蓉舟。荷香乱衣麝，桡声随急流。"
"雍州曲三首 其二 北渚","南北朝","萧纲","岸阴垂柳叶，平江含粉堞。好值城旁人，多逢荡舟妾。绿水溅长袖，浮苔染轻楫。"
"雍州曲三首 其三 大堤","南北朝","萧纲","宜城断中道，行旅亟留连。出妻工织素，妖姬惯数钱。炊雕留上客，贳酒逐神仙。"
"小垂手","南北朝","吴均","舞女出西秦，蹑影舞阳春。且复小垂手，广袖拂红尘。折腰应两袖，顿足转双巾。蛾眉与曼脸，见此空愁人。"
"有所伤三首 其一","南北朝","萧纲","可叹不可思，可思不可见。馀弦断瑟柱，残朱染歌扇。"
"有所伤三首 其二","南北朝","萧纲","寂寂暮檐响，黯黯垂帘色。唯有瓴甋苔，如见蜘蛛织。"
"有所伤三首 其三","南北朝","萧纲","入林看碚礧，春至定无赊。何时一可见，更得似梅花。"
"蜀道难二首 其一","南北朝","萧纲","建平督邮道，鱼复永安宫。若奏巴渝曲，时当君思中。"
"蜀道难二首 其二","南北朝","萧纲","巫山七百里，巴水三回曲。笛声下复高，猿啼万花谷。"
"采菱曲","南北朝","萧纲","菱花落复含，桑女罢新蚕。桂棹浮星艇，徘徊莲叶南。"
"别鹤","南北朝","萧纲","接翮同发燕，孤飞独向楚。值雪已迷群，惊风复失侣。"
"生别离","南北朝","萧纲","别离四弦声，相思双笛引。一去十三年，复无好音信。"
"春江曲","南北朝","萧纲","客行只念路，相争度京口。谁知堤上人，拭泪空摇手。"
"上留田行","南北朝","萧纲","正月土膏初欲发，天马照耀动农祥。田家斗酒群相劳，为歌长安金凤凰。"
"乌夜啼","南北朝","萧纲","绿草庭中望明月，碧玉堂里对金铺。鸣弦捣捩发初异，挑琴欲吹众曲殊。不疑三足朝含影，直言九子夜相呼。羞言独眠枕下泪，托道单栖城上乌。"
"乌栖曲四首 其一","南北朝","萧纲","芙蓉作船丝作䋏，北斗横天月将落。采桑渡头碍黄河，郎今欲渡畏风波。"
"乌栖曲四首 其二","南北朝","萧纲","浮云似帐月成钩，那能夜夜南陌头。宜城酝酒今行熟，停鞍系马暂栖宿。"
"乌栖曲四首 其三","南北朝","萧纲","青牛丹毂七香车，可怜今夜宿倡家。倡家高树乌欲栖，罗帏翠帐向君低。"
"乌栖曲四首 其四","南北朝","萧纲","织成屏风金屈膝，牛唇玉面灯前出。相看气息望君怜，谁能含羞不自前。"
"采菊篇","南北朝","萧纲","月精丽草散秋株。洛阳少妇绝妍姝。相呼提筐采菊珠。朝起露湿沾罗襦。东方千骑从骊驹。更不下山逢故夫。"
"东飞伯劳歌二首 其一","南北朝","萧纲","翻阶蛱蝶恋花情，容华飞燕相逢迎。谁家总角歧路阴，裁红点翠愁人心。天窗绮井暧徘徊，珠帘玉箧明镜台。可怜年几十三四，工歌巧舞入人意。白日西落杨柳垂，含情弄态两相知。"
"东飞伯劳歌二首 其二","南北朝","萧纲","西飞迷雀东羁雉，倡楼秦女乍相值。谁家妖丽邻中止，轻妆薄粉光闾里。网户珠缀曲琼钩，芳茵翠被香气流。少年年几方三六，含娇聚态倾人目。馀香落蕊坐相催，可怜绝世为谁媒。"
"度关山","南北朝","萧纲","关山远可度。远度复难思。直指遮归道。都护总前期。力农争地利。转战逐天时。材官蹶张皆命中。弘农越骑尽搴旗。搴旗远不息。允虏何穷极。狼居一封难再睹。阏氏永去无容色。锐气且横行。朱旗乱日精。先屠光禄塞。却破夫人城。凯歌还旧里。非是炫轼名。"
"江南弄三首 其一 江南曲","南北朝","萧纲","枝中上春并归。长扬扫地桃花飞。清风吹人光照衣。光照衣。景将夕。掷黄金。留上客。"
"江南弄三首 其二 龙笛曲","南北朝","萧纲","金门玉堂临水居。一嚬一笑千万馀。游子去还愿莫疏。愿莫疏。意何极。双鸳鸯。两相意。"
"江南弄三首 其三 采莲曲","南北朝","萧纲","桂楫兰桡浮碧水。江花玉面两相似。莲疏藕折香风起。香风起。白日低。采莲曲。使君迷。"
"淫豫歌","南北朝","萧纲","淫豫大如服，瞿塘不可触。金沙浮转多，桂浦忌经过。"
"和赠逸民应诏诗","南北朝","萧纲","紫微垂象，常居为政。司牧则之，以膺天命。明明我皇，乃神乃圣。功韬玉检，道光金镜。爰昔在田，君德夙盛。逖矣西土，惟天有汉。姬实剪商，刘亦拨乱。赫然浮夏，同符共贯。乾回龙动，云蒸冰涣。一戎定齐，二仪贞观。轩衣禹食，以服以膳。舜漆尧厨，匪耽匪盻。夤畏上天，丕显无倦。百神效职，群祀岁遍。瑞草晨开，德星昏见。铿锵六乐，昭彰七艺。白兽谈经，石渠称制。齐稷罢疑，鲁洙忘滞。南风庆云，禹谟汤誓。不有今弘，安知昔细。谷稼斯重，珠玉为轻。我畯既乐，我忆已盈。贡田靡撤，讥关不征。四人迁贸，百货社行。楼船举帆，卖药藏名。方叔率止，军幕洞开。如?如兽，如霆如雷。呼韩北款，楼兰南摧。威加四海，武詟九垓。有苗已格，徐方不回。悯兹五浊，矜此四流。既开慧海，广列檀舟。金轮宝印，丹枕白牛。率土祛惑，含生离忧。大罗网息，作士刑休。三兆验佃，百工写质。既盛商年，且高周日。嘉谋沃心，王道乂密。圣猷独照，运兹得一。君唱臣从，无违何弼。负壶井谷，击壤衢中。犹纡帝念，歌咏自衷。思诸举逸，美彼淳风。国献选士，乡荐教忠。论才司马，试射郊宫。准测天度，钟应星玑。风除总至，草复具腓。冰轻寒尽，泉长春归。射干先动，载胜行飞。千门照日，五达含晖。伊臣不佞，叨备元子。传训弦颂，司教诗史。朱绶傍垂，安车高跱。膳则不会，宴则以齿。泽优礼博，兢惧何已。圣亲明主，千载一逢。子法臣道，竭诚思恭。周记希习，齐葴愿从。虽加砥砺，顾揆愚蠢。匪躬斯鉴，孰肯为容。"
"三日侍皇太子曲水宴诗","南北朝","萧纲","震德叶灵，年芳节淑。濯伊临灞，荡心愉目。骧骑晨野，挫金晓陆。蕙气卷旌，神飙擎毂。层岑偃蹇，耸观岧峣。烟生翠幕，日照绮寮。银华晨散，金芝暮摇。绿水动叶，丹距映条。顾惟菲薄，徒承恩裕。艺学未优，声绩不树。岂辩河书，宁摛淮赋。徒偶群龙，终惭并驭。"
"九日侍皇太子乐游苑诗","南北朝","萧纲","离光丽景，神英春裕。副极仪天，金锵玉度。监抚昭明，善物宣布。惠润昆琼，泽熙垂露。秋晨精曜，驾动宫闱。露点金节，霜沈玉玑。玄戈侧影，翠羽翻晖。庭回鹤盖，水照犀衣。兰羞荐俎，竹酒澄芬。千音写凤，百戏承云。紫燕跃武，赤兔越空。横飞鸟箭，半转蛇弓。"
"应令诗","南北朝","萧纲","微躯多幸，接萼嘉运。紫幄承慈，青衿禀训。傍玉流温，依兰染薰。百氏既洽，六义乃擒。辞河泻润，高论忘疲。翠幕晨宇，朱花夜池。窗斜八绮，灯悬百枝。"
"悯乱诗","南北朝","萧纲","瞻彼阪田，嗟斯氛雾。谋之不臧，褰我王度。"
"上巳侍宴林光殿曲水诗","南北朝","萧纲","芳年留帝赏，应物动天襟。挟苑连金阵，分衢度羽林。帷宫对广掖，层殿迩高岑。风旗争曳影，亭皋共生阴。林花初堕蒂，池荷欲吐心。"
"和武帝宴诗二首 其一","南北朝","萧纲","校尉开疏勒，将军定月支。南通新息柱，北届武阳碑。豫游戏马馆，教战昆明池。银塘泻清渭，铜沟引直漪。常从良家子，命中幽并儿。金鞍饰紫佩，玉燕帖青骊。车书今已共，愿奏云亭仪。"
"和武帝宴诗二首 其二","南北朝","萧纲","祭壶今息鼓，董案或开帷。聊举青龙阵，正取绛宫时。犒兵随后拒，軷祭逐前师。军门初露节，步陈始分旗。"
"侍游新亭应令诗","南北朝","萧纲","神襟悯行迈，歧路怆徘徊。遥瞻十里陌，傍望九城台。凤管流虚谷，龙骑藉春荄。晓光浮野映，朝烟承日回。沙文浪中积，春阴江上来。柳叶带风转，桃花含雨开。圣情蕴珠绮，札命表英才。顾怜珷玞质，何以俪琼瑰。"
"奉和登北顾楼诗","南北朝","萧纲","舂陵佳丽地，济水凤凰宫。况此徐方域，川岳迈周沣。皇情爱历览，游涉拟崆峒。聊驱式道候，无劳襄野童。雾崖开早日，晴天歇晚虹。去帆入云里，遥星出海中。"
"登烽火楼诗","南北朝","萧纲","耸楼排树出，却堞带江清。陟峰试远望，郁郁尽郊京。万邑王畿旷，三条绮陌平。亘原横地险，孤屿派流生。悠悠归棹入，渺渺去帆惊。水烟浮岸起，遥禽逐雾征。"
"玩汉水诗","南北朝","萧纲","杂色昆仑水，泓澄龙首渠。岂若兹川丽，清流疾且徐。离离细碛净，蔼蔼树阴疏。石衣随溜卷，水芝扶浪舒。连翩泻去楫，镜澈倒遥墟。聊持点缨上，于是察川鱼。"
"登城诗","南北朝","萧纲","日影半东檐，靖念空杼柚。小堂倦缥书，华池厌修竹。寂寞既寡悰，登城望原陆。遥山半吐云，岩飙时响谷。靡靡见虚烟，森森视寒木。落霞乍续断，晚浪时回复。远瞩既濡翰，徒自劳心目。短歌虽可裁，缘情非雾縠。"
"山池诗","南北朝","萧纲","日暮芙蓉水，聊登鸣鹤舟。飞舻饰羽■，长幔覆缇䌷。停舆依柳息，住盖影空留。古树横临沼，新藤上挂楼。鱼游向暗集，戏鸟逗楂流。"
"赠张缵诗","南北朝","萧纲","仪表咸推挹，墙仞难窥践。既当垂帷学，复折波涛辩。绮思暧霞飞，清文焕飙转。朱旗赫容与，凋启纷曜煜。波摇白鳢舟，风动苍鹰舳。九疑势参差，江天相蔽亏。三春沣浦叶，九月洞庭枝。洞庭枝袅娜，沣浦叶参差。芬芳与摇落，俱应伤别离。"
"饯庐陵内史王修应令诗","南北朝","萧纲","饯行临上节，开筵命羽觞。回池泻飞栋，浓云垂画堂。疏槐未合影，仄日暂流光。园梅敛新藻，阶惠结初芳。"
"饯临海太守刘孝仪蜀郡太守刘孝胜诗","南北朝","萧纲","碣石临乐海，峨嵋距西候。两杜昔夹河，二龙今出守。方无夜犬惊，向息神牛斗。凉风绕轻幕，麦雨交新溜。念此一衔觞，怀离在惟旧。"
"经琵琶峡诗","南北朝","萧纲","由来历山川，此地独回邅。百领相纡蔽，千崖共隐天。横峰时碍水，断岸或通川。还瞻已迷向，直去复疑前。夕波照孤月，山枝敛夜烟。此时愁绪密，□□魂九迁。"
"仙客诗","南北朝","萧纲","漆水岂难变，桐刀乍可挥。青书长命箓，紫水芙蓉衣。高翔五岳小，低望九河微。穿池听龙长，叱石待羊归。酒阑时节久，桃生岁月稀。"
"往虎窟山寺诗","南北朝","萧纲","尘中喧虑积，物外众情捐。兹地信爽垲，墟垄暧阡绵。蔼蔼车徒迈，飘飘旌眊悬。细松斜绕径，峻领半藏天。古树无枝叶，荒郊多野烟。分花出黄鸟，挂石下清泉。蓊郁均双树，清虚类八禅。栖神紫台上，纵意白云边。徒然嗟小药，何由齐大年。"
"望同泰寺浮图诗","南北朝","萧纲","遥看官佛图，带璧复垂珠。烛银逾汉汝，宝铎迈昆吾。日起光芒散，风吟宫徵殊。露落盘恒满，桐生凤不雏。飞幡杂晚虹，画鸟狎晨凫。梵世陵空下，应真蔽景趋。帝马咸千辔，天衣尽六铢。意乐开长表，多宝现金躯。能令苦海渡，复使慢山逾。愿能同四忍，长当出九居。"
"蒙预忏直疏诗","南北朝","萧纲","皇情矜幻俗，圣德悯重昏。制书开摄受，丝纶广慧门。时英满君囿，法侣盛天园。俱销五道缚，共荡四生怨。三修祛爱马，六念静心猿。庭深林彩艳，地寂鸟声喧。上风吹法鼓，垂铃鸣昼轩。新梅含未发，落桂聚还翻。早烟藏石磴，寒潮浸水门。一朝蒙善诱，方愿遣笼樊。"
"蒙华林园戒诗","南北朝","萧纲","庸夫耽世光，俗士重虚名。三空既难了，八风恒易倾。伊余久齐物，本自一枯荣。弱龄爱箕颍，由来重伯成。非为乐肥遁，特是厌逢迎。执圭守藩国，主器作元贞。昔日书银字，久自恧宗英。斯焉佩金玺，何由广德声。居高常虑缺，持满每忧盈。兹言信非矫，丹心良可明。舟航奉睿训，接引降皇情。心灯朗暗室，牢舟出爱瀛。是节高秋晚，泬寥天气清。郊门光景丽，祈年云雾生。红蕖间青琐，紫露湿丹楹。叶疏行径出，泉溜远山鸣。绿衿依浦戍，绛颡拂林征。庶蒙八解益，方使六尘轻。脱闻时可去，非吝舍重城。"
"旦出兴业寺讲诗","南北朝","萧纲","沐芳肃朝带，驾言抵净宫。羽旗承去影，铙吹杂还风。吴戈夏服箭，骥马绿沈弓。水照柳初碧，烟含桃半红。由来六尘缚，宿昔五缠朦。见鹤徒知谬，察象理难同。方积恧四辩，奚用语三空。"
"游光宅寺诗应令诗","南北朝","萧纲","陪游入旧丰，云气郁青葱。紫陌垂青柳，轻槐拂慧风。八泉光绮树，四柱暧临空。翠网随烟碧，丹花共日红。方欣大云溥，慈波流净宫。"
"十空诗六首 其一 如幻","南北朝","萧纲","汉安设大响，周穆置高台。三里生云雾，瞬息起冰雷。空持生识缚，徒用长心灾。慧人恒弃舍，庸识屡邅回。六尘俱不实，三界信悠哉。"
"十空诗六首 其二 水月","南北朝","萧纲","圆轮既照水，初生亦映流。溶溶如渍璧，的的似沈钩。非关顾兔没，岂是桂枝浮。空令谁雅识，还用喜腾猴。万累若消荡，一相更何求。"
"十空诗六首 其三 如响","南北朝","萧纲","叠嶂迥参差，连峰郁相拒。远闻如句咏，遥应成言语。竟无五声实，谁谓八音所。空成颠倒群，徒迷尘缚侣。悯哉火宅中，兹心良可去。"
"十空诗六首 其四 如梦","南北朝","萧纲","秘驾良难辩，司梦并成虚。未验周为蝶，安知人作鱼。空闻延寿赋，徒劳岐伯书。潜令六识扰，安能二惑除。当须耳应满，然后会真如。"
"十空诗六首 其五 如影","南北朝","萧纲","朝光照皎皎，夕漏转骎骎。昼花斜色去，夜树有轻阴。并能兴眼入，俱持动惑心。息形影方止，逐物虑恒侵。若悟假名浅，方知实相深。"
"十空诗六首 其六 镜象","南北朝","萧纲","精金宛成器，悬镜在高堂。后挂七龙网，前发四珠光。迥望疑垂月，傍瞻譬璧珰。仁寿含万类，淮南辩四乡。终归一亡有，何关至道场。"
"和湘东王名士悦倾城诗","南北朝","萧纲","美人称绝世，丽色譬花丛。经居李城北，住在宋家东。教歌公主第，学舞汉成宫。多游淇水上，好在凤楼中。履高疑上砌，裾开特畏风。衫轻见跳脱，珠概杂青虫。垂丝绕帷幔，落日度房栊。妆窗隔柳色，井水照桃红。非怜江浦佩，羞使春闺空。"
"和徐录事见内人作卧具诗","南北朝","萧纲","密房寒日晚，落照度窗边。红帘遥不隔，轻帷半卷悬。方知纤手制，讵减缝裳妍。龙刀横膝上，画尺堕衣前。熨斗金涂色，簪管白牙缠。衣裁合欢褶，文作鸳鸯连。缝用双针缕，絮是八蚕绵。香和丽丘蜜，麝吐中台烟。已入琉璃帐，兼杂太华毡。且共雕炉暖，非同团扇捐。更恐从军别，空床徒自怜。"
"戏赠丽人诗","南北朝","萧纲","丽妲与妖嫱，共拂可怜妆。同安鬟里拨，异作额间黄。罗裙宜细简，画屟重高墙。含羞未上砌，微笑出长廊。取花争间镊，攀枝念蕊香。但歌聊一曲，鸣弦未肯张。自矜心所爱，三十侍中郎。"
"率尔为咏诗","南北朝","萧纲","借问仙将画，讵有此佳人。倾城且倾国，如雨复如神。汉后怜名燕，周王重姓申。挟瑟曾游赵，吹箫屡入秦。玉阶偏望树，长廊每逐春。约黄出意巧，缠弦用法新。迎风时引袖，避日暂披巾。疏花映鬟插，细佩绕衫身。谁知日欲暮，含羞不自陈。"
"执笔戏书诗","南北朝","萧纲","舞女及燕姬，倡楼复荡妇。参差大戾发，摇曳小垂手。钓竿蜀国弹，新城折杨柳。玉案西王桃，蠡杯石榴酒。甲乙罗帐异，辛壬房户晖。夜夜有明月，时时怜更衣。"
"从顿暂还城诗","南北朝","萧纲","汉渚水初绿，江南草复黄。日照蒲心暖，风吹梅蕊香。征舻舣汤堑，归骑息金隍。舞观衣常襞，歌台弦未张。持此横行去，谁念守空床。"
"秋闺夜思诗","南北朝","萧纲","非关长信别，讵是良人征。九重忽不见，万恨满心生。夕门掩鱼钥，宵床悲画屏。迥月临窗度，吟虫绕砌鸣。初霜霣细叶，秋风驱乱萤。故妆犹累日，新衣襞未成。欲知妾不寐，城外捣衣声。"
"咏内人昼眠诗","南北朝","萧纲","北窗聊就枕，南檐日未斜。攀钩落绮障，插捩举琵琶。梦笑开娇靥，眠鬟压落花。簟文生玉腕，香汗浸红纱。夫婿恒相伴，莫误是倡家。"
"伤美人诗","南北朝","萧纲","昔闻倡女别，荡子无归期。今似陈王叹，流风难重思。翠带留馀结，苔阶没故基。图形更非是，梦见反成疑。熏炉含好气，庭树吐华滋。香烧日有歇，花落无还时。"
"娈童诗","南北朝","萧纲","娈童娇丽质，践董复超瑕。羽帐晨香满，珠帘夕漏赊。翠被含鸳色，雕床镂象牙。妙年同小史，姝貌比朝霞。袖裁连璧锦，笺织细种花。揽裤轻红出，回头双鬓斜。懒眼时含笑，玉手乍攀花。怀猜非后钓，密爱似前车。足使燕姬妒，弥令郑女嗟。"
"倡妇怨情诗十二韵","南北朝","萧纲","绮窗临画阁，飞阁绕长廊。风散同心草，月送可怜光。彷佛帘中出，妖丽特非常。耻学秦罗髻，羞为楼上妆。散诞披红帔，生情新约黄。斜灯入锦帐，微烟出玉床。六安双玳瑁，八幅两鸳鸯。犹是别时许，留致解心伤。含涕坐度日，俄顷变炎凉。玉关驱夜雪，金气落严霜。飞狐驿使断，交河川路长。荡子无消息，朱唇徒自香。"
"咏舞诗二首 其一","南北朝","萧纲","戚里多妖丽，重聘蔑燕馀。逐节工新舞，娇态似凌虚。纳花承褶?，垂翠逐珰舒。扇开衫影乱，巾度履行疏。徒劳交甫忆，自有专城居。"
"咏舞诗二首 其二","南北朝","萧纲","可怜称二八，逐节似飞鸿。悬胜河阳伎，暗与淮南同。入行看履进，转面望鬟空。腕动苕华玉，衫随如意风。上客何须起，啼乌曲未终。"
"戏作谢惠连体十三韵诗","南北朝","萧纲","杂蕊映南庭，庭中光景媚。可怜枝上花，早得春风意。春风复有情，拂幔且开楹。开楹开碧烟，拂幔拂垂莲。偏使红花散，飘飏落眼前。眼前多无况，参差郁可望。珠绳翡翠帷，绮幕芙蓉帐。香烟出窗里，落日斜阶上。日影去迟迟，节华咸在兹。桃花红若点，柳叶乱如丝。丝条转暮光，影落暮阴长。春燕双双舞，春心处处扬。酒满心聊足，萱枝愁不忘。"
"和藉田诗","南北朝","萧纲","礼经闻往说，观宝著遐篇。岂如春路动，祈谷重民天。苍龙引玉轪，交旗影曲旃。皮轩承早日，豹尾拂游烟。地广重畦净，林芳翠幕悬。青坛出长畎，帷宫绕直阡。秉耒光帝则，报献重皇虔。度谐金石奏，德厚歌颂诠。三春润蓂荚，七月待鸣蝉。鳐鱼显嘉瑞，铜雀应丰年。不劳郑国雨，无荣邺令田。是知躬稼美，兼闻富教宣。"
"汉高庙赛神诗","南北朝","萧纲","玉轪朝行动，阊阖旦应开。白云苍梧去，丹凤咸阳来。日正山无影，城斜汉屡回。瞻流如地脉，望领匹天台。欲祛九秋恨，聊举十千杯。"
"祠伍员庙诗","南北朝","萧纲","去国资孝本，循忠全令名。舟里多奇计，芦中复吐诚。偃月交吴舰，鱼丽入楚营。光功摧妙算，载籍有馀声。洪涛犹鼓怒，灵庙尚凄清。行潦承椒奠，按歌杂凤笙。无劳晋后璧，讵用楚臣缨。密树临寒水，疏扉望远城。窗寮野雾入，衣帐积苔生。惟有三青鸟，敛翅时逢迎。"
"守东平中华门开诗","南北朝","萧纲","脂车向驰道，总辔息中华。落关犹待漏，交戟未通车。薄云初启雨，曙色始成霞。堑流铺紫若，城风泛橘花。弦诵终无取，顾己自怀嗟。"
"春日想上林诗","南北朝","萧纲","春风本自奇，杨柳最相宜。柳条恒着地，杨花好上衣。处处春心动，常惜光阴移。西京董贤馆，南宛习都池。荇间鱼共乐，桃上鸟相窥。香车云母幰，驶马黄金羁。"
"喜疾瘳诗","南北朝","萧纲","朝窗犹掩扇，宿幔未悬钩。逍遥临四注，兼持散九愁。虽同卫子惫，聊喜挚生瘳。灾星夜出境，鸣禽晚去楼。蠲邪无贾服，祆气息梁牛。隔帘阴翠筱，映水含珠榴。丹经蕴玉笥，玄水出长洲。结友寻方岳，采药访圆丘。神随七星变，貌逐五云留。飞鸿若可驾，轻簪必易抽。"
"卧疾诗","南北朝","萧纲","沈痾类弩影，积弊似河鱼。讵逢龙子浴，空叹楚王菹。"
"咏风诗","南北朝","萧纲","飘飖散芳势，泛澜下蓬莱。传凉入镂槛，发气满瑶台。委禾周邦偃，飞鹢宋都回。亟摇故叶落，屡荡新花开。暂舞惊凫去，时送蕊香来。已拂巫山雨，何用卷寒灰。"
"三月三日率尔成诗","南北朝","萧纲","芳年多美色，丽景复妍遥。握兰唯是旦，采艾亦今朝。回沙溜碧水，曲岫散桃天。绮花非一种，风丝乱百条。云起相思观，日照飞虹桥。繁华炫姝色，燕赵艳妍妖。金鞍汗血马，宝髻珊瑚翘。兰馨起縠袖，莲锦束琼腰。相看隐绿树，见人还自娇。玉柱鸣罗荐，磲椀泛回潮。洛滨非拾羽，满握讵贻椒。"
"和湘东王首夏诗","南北朝","萧纲","冷风杂细雨，垂云助麦凉。竹水俱葱翠，花蝶两飞翔。燕泥衔复落，鶗吟敛更扬。卧石藤为缆，山桥树作梁。欲待华池上，明月吐清光。"
"纳凉诗","南北朝","萧纲","斜日晚骎骎，池塘生半阴。避暑高梧侧，轻风时入襟。落花还就影，惊蝉乍失林。游鱼吹水沫，神蔡上荷心。翠竹垂秋采，丹枣映疏砧。无劳夜游曲，寄此托微吟。"
"晚景纳凉诗","南北朝","萧纲","日移凉气散，怀抱信悠哉。珠帘影空卷，桂户向池开。鸟栖星欲见，河净月应来。横阶入细笋，蔽地湿轻苔。草化飞为火，蚊声合似雷。于兹静闻见，自此歇氛埃。"
"初秋诗","南北朝","萧纲","羽翣晨犹动，珠汗昼恒挥。秋风忽袅袅，向夕引凉归。浮阴即染浪，清气始乘衣。卷幌通河色，开窗引月辉。晚花栏下照，疏萤簟上飞。直置犹如此，何况送将归。"
"秋夜诗","南北朝","萧纲","萤飞夜的的，虫思夕喓喓。轻露沾悬井，浮烟入绮寮。檐重月没早，树密风声饶。池莲翻罢叶，霜筱生寒条。端坐弥兹漏，离忧积此宵。"
"秋晚诗","南北朝","萧纲","浮云出东领，落日下西江。促阴横隐壁，长晖斜度窗。乱霞圆绿水，红叶影飞缸。"
"大同八年秋九月诗","南北朝","萧纲","大君重九节，下辇上林中。酒阑嘉宴罢，车骑各西东。时余守西掖，脂车归北宫。车分独坐道，扇拂冶城风。落照渐中满，浮烟槐外通。长乐含初紫，安榴拆晚红。"
"大同十年十月戊寅诗","南北朝","萧纲","喧尘是时息，静坐对重峦。冬深柳条落，雪后桂枝残。星明雾色净，天白雁行单。云飞乍想阁，冰结远疑纨。晚橘隐重屏，枯藤带回竿。荻阴连水气，山峰添月寒。"
"大同十一月庚戌诗","南北朝","萧纲","兹园植艺积，山谷久纡威。直兴转多绪，真事亦因依。是节严冬景，寒云掩落晖。远闻风瑟瑟，乱视雪霏霏。浪起川难渡，林深人至稀。山禽背径走，野鸟历塘飞。"
"玄圃寒夕诗","南北朝","萧纲","洞门扉未掩，金壶漏已催。曛烟生涧曲，暗色起林隈。雪花无有蒂，冰镜不安台。阶杨始倒插，浦桂半新栽。陈根委落蕙，细蕊发香梅。雁去衔芦上，?戏绕枝来。"
"奉答南平王康赍朱樱诗","南北朝","萧纲","倒流映碧丛，点露擎朱实。花茂蝶争飞，枝浓鸟相失。已丽金钗瓜，仍美玉盘橘。宁异梅似丸，不羡萍如日。永植平台垂，长与云桂密。徒然奉推甘，终以愧操笔。"
"赋咏枣诗","南北朝","萧纲","浮华齐水丽，垂彩郑都奇。白英纷靡靡，紫实标离离。风摇羊角树，日映鸡心枝。谷城逾石蜜，蓬岳表仙仪。已闻安邑美，永茂玉门垂。"
"西斋行马诗","南北朝","萧纲","晨风白金络，桃花紫玉珂。影斜鞭照曜，尘起足蹉跎。任侠称六辅，轻薄出三河。风吹凤凰袖，日映织成靴。远江舻舳少，遥山烟雾多。云开玛瑙叶，水净琉璃波。广路拂青柳，回塘绕碧莎。不效孙吴术，宁须赵李过。"
"赋得陇坻雁初飞诗","南北朝","萧纲","高翔惮阔海，下去怯虞机。雾暗早相失，沙明还共飞。陇狭朝声聚，风急暮行稀。虽弭轮台援，未解龙城围。相思不得返，且寄别书归。"
"药名诗","南北朝","萧纲","朝风动春草，落日照横塘。重台荡子妾，黄昏独自伤。烛映合欢被，帷飘苏合香。石墨聊书赋，铅华试作妆。徒令惜萱草，蔓延满空房。"
"卦名诗","南北朝","萧纲","栉比园花满，径复水流新。离禽时入袖，旅谷乍依苹。丰壶要上客，鹄鼎命嘉宾。车由泰夏闼，马散咸阳尘。莲舟虽未济，分密已同人。"
"登城北望诗","南北朝","萧纲","登楼传昔赋，出蓟表前闻。灞陵忽回首，河堤徒望军。兹焉聊回眺，极目杳难分。一水斜开岸，双城遥共云。"
"登琴台诗","南北朝","萧纲","芜阶践昔径，复想鸣琴游。音容万春罢，高名千载留。弱枝生古树，旧石染新流。由来递相叹，逝川终不收。"
"饯别诗","南北朝","萧纲","行乐出南皮，燕饯临华池。箨解篁开节，花暗鸟迷枝。窗阴随影度，水色带风移。徒命衔杯酒，终成悯别离。"
"送别诗","南北朝","萧纲","行行异沂海，依依别路歧。水苔随缆聚，岸柳拂舟垂。石菌生悬叶，江槎流卧枝。烛尽悲宵去，酒满惜将离。"
"晚景出行诗","南北朝","萧纲","细树含残影，春闺散晚香。轻花鬓边堕，微汗粉中光。飞凫初罢曲，啼乌忽度行。羞令白日暮，车骑郁相望。"
"春闺情诗","南北朝","萧纲","杨柳叶纤纤，佳人懒织缣。正衣还向镜，迎春试卷帘。摘梅多绕树，觅燕好窥檐。只言逐花草，计较应非嫌。"
"又三韵","南北朝","萧纲","珠帘向暮下，妖姿不可追。花风暗里觉，兰烛帐中飞。何时玉窗里，夜夜更缝衣。"
"咏美人看画诗","南北朝","萧纲","殿上图神女，宫里出佳人。可怜俱是画，谁能辨伪真。分明净眉眼，一种细腰身。所可持为异，长有好精神。"
"咏人弃","南北朝","萧纲","昔时娇玉步，含羞花烛边。岂言心爱断，衔啼私自怜。常见欢成怨，非关丑易妍。独鹄罢中路，孤鸾死镜前。"
"美人晨妆诗","南北朝","萧纲","北窗向朝镜，锦帐复斜萦。娇羞不肯出，犹言妆未成。散黛随眉广，燕脂逐脸生。试将持出众，定得可怜名。"
"和林下妓应令诗","南北朝","萧纲","炎光向夕敛，促宴临前池。泉将影相得，花与面相宜。篪声如鸟哢，舞袂写风枝。欢乐不知醉，千秋长若斯。"
"夜听妓诗","南北朝","萧纲","合欢蠲忿叶，萱草忘忧条。何如明月夜，流风拂舞腰。朱唇随吹尽，玉钏逐弦摇。留宾惜残弄，负态动馀娇。"
"拟落日窗中坐诗","南北朝","萧纲","杏梁斜日照，馀辉映美人。闻函脱宝钏，向镜理纨巾。游鱼动池叶，舞鹤散阶尘。空嗟千岁久，愿得及阳春。"
"雪里觅梅花诗","南北朝","萧纲","绝讶梅花晚，争来雪里窥。下枝低可见，高处远难知。俱羞惜腕露，相让到腰羸。定须还剪彩，学作两三枝。"
"山斋诗","南北朝","萧纲","玲珑绕竹涧，间关通槿藩。缺岸新成浦，危石久为门。北荣下飞桂，南柯吟夜猿。暮流澄锦碛，晨冰照彩鸾。"
"晚日后堂诗","南北朝","萧纲","幔阴通碧砌，日影度城隅。岸柳垂长叶，窗桃落细跗。花留蛱蝶粉，竹翳蜻蜓珠。赏心无与共，染翰独踟蹰。"
"望月诗","南北朝","萧纲","流辉入画堂，初照上梅梁。形同七子镜，影类九秋霜。桂花那不落，团扇与谁妆。空闻北窗弹，未举西园觞。"
"开霁诗","南北朝","萧纲","景落商飙靖，烟开四郊谧。偃蹇暮山虹，游扬峰下日。水纹城上动，城楼水中出。竟微共治功，空卧淮阳秩。"
"同刘咨议咏春雪诗","南北朝","萧纲","晚霰飞银砾，浮云暗未开。入池消不积，因风堕复来。思妇流黄素，温姬玉镜台。看花言可插，定自非春梅。"
"雪朝诗","南北朝","萧纲","同云凝暮序，严阴屯广隰。落梅飞四注，翻霙舞二袭。实断望如连，恒分似相及。已观池影乱，复视帘珠湿。"
"咏烟诗","南北朝","萧纲","浮空覆杂影，含露密花藤。乍如洛霞发，颇似巫云登。映光飞百仞，从风散九层。欲持翡翠色，时吐鲸鱼灯。"
"春日诗","南北朝","萧纲","年还乐应满，春归思复生。桃含可怜紫，柳发断肠青。落花随燕入，游丝带蝶惊。邯郸歌管地，见许欲留情。"
"玄圃纳凉诗","南北朝","萧纲","登山想剑阁，逗浦忆辰阳。飞流如冻雨，夜月似秋霜。萤翻竞晚热，虫思引秋凉。鸣波如碍石，暗草别兰香。"
"薄晚逐凉北楼迥望诗","南北朝","萧纲","平衢望如掌，曾雉暧相连。断云留去日，长山减半天。戏凫乘洑下，渔舟冒浪前。"
"秋夜诗","南北朝","萧纲","高秋度函谷，坠露下芳枝。绿潭倒云气，青山衔月规。花心风上转，叶影树中移。外游独千里，夕叹谁共知。"
"七夕诗","南北朝","萧纲","秋期此时浃，长夜徙河灵。紫烟凌凤羽，红光随玉軿。洛阳疑剑气，成都怪客星。天梭织来久，方逢今夜停。"
"九日赋韵诗","南北朝","萧纲","是节协阳数，高秋气已精。檐芝逐月启，帷风依夜清。远烛承歌黛，斜桥闻履声。梁尘下未息，共爱赏心并。"
"赋得桥诗","南北朝","萧纲","浮梁既冲崄，通波信可陵。乘空写渭石，跨岸拟河冰。斜阑隐浊雾，布影入清渑。方知歌绿水，无待榜苍鹰。"
"春日看梅花诗","南北朝","萧纲","昨日看梅树，新花已自生。今旦闻春鸟，何啻两三声。冻解池开渌，云穿天半晴。游心不应动，为此欲逢迎。"
"和湘东王阳云楼檐柳诗","南北朝","萧纲","暧暧阳云台，春柳发新梅。柳枝无极软，春风随意来。潭沲青帷闭，玲珑朱扇开。佳人有所望，车声非是雷。"
"咏初桃诗","南北朝","萧纲","初桃丽新采，照地吐其芳。枝间留紫燕，叶里发轻香。飞花入露井，交干拂华堂。若映窗前柳，悬疑红粉妆。"
"咏橘诗","南北朝","萧纲","萎蕤映庭树，枝叶凌秋芳。故条杂新实，金翠共含霜。攀枝折缥干，甘旨若琼浆。无假存雕饰，玉盘余自尝。"
"香茅诗","南北朝","萧纲","铜律与鸣琴，俱称类君子。岂若江淮间，发叶超众美。珍同自牧归，茅因汇征起。岂独迈秦蘅，方知蔑沅芷。"
"系马诗","南北朝","萧纲","青骊沈赭汗，绿地悬花蹄。未垂青■尾，犹挂紫障泥。蹀足绊中愤，摇头枥上嘶。紫关如未息，直去取榆溪。"
"赋得舞鹤诗","南北朝","萧纲","来自芝田远，飞渡武溪深。振迅依吴市，差池逐晋琴。奇声传迥涧，动翅拂花林。欲知情外物，伊洛有清浔。"
"登板桥咏洲中独鹤诗","南北朝","萧纲","远雾旦氛氲，单飞才可分。孤惊宿屿浦，羁唳下江濆。意惑东西水，心迷四面云。谁知独辛苦，江上念离群。"
"听早蝉诗","南北朝","萧纲","草歇鶗鸣初，蝉思花落后。乍饮三危露，时荫五官柳。庄书哂鹏翼，卫赋宜螓首。桂树可淹留，勿谓山中久。"
"咏蛱蝶诗","南北朝","萧纲","空园暮烟起，逍遥独未归。翠鬣藏高柳，红莲拂水衣。复此从风蝶，双双花上飞。寄与相知者，同心终莫违。"
"咏萤诗","南北朝","萧纲","本将秋草并，今与夕风轻。腾空类星霣，拂树若花生。屏疑神火照，帘似夜珠明。逢君拾光彩，不吝此身倾。"
"咏笔格诗","南北朝","萧纲","英华表玉笈，佳丽称蛛网。无如兹制奇，雕饰杂众象。仰出写含花，横抽学仙掌。幸因提拾用，遂厕璇台赏。"
"咏镜诗","南北朝","萧纲","藕树交无极，花云衣数重。织竹能为象，缚荻巧成龙。落灰然蕊盛，垂油湿画峰。天宫倘若见，灯王愿可逢。"
"和萧东阳祀七里庙诗","南北朝","萧纲","万里实幽宗，三神亦天构。岂谓木石精，斯乃山川守。远来太白旗，遥徵青鸟候。以兹敬弗怠，方知教应富。"
"赋咏五阴识枝诗","南北朝","萧纲","浇淳混神因，心形复依色。欲浪逐情飘，爱网随心织。铸金虽改状，斩筹方未极。鸽观既无辩，猿攀此焉息。"
"和湘东王三韵诗二首 其一 春宵","南北朝","萧纲","花树含春丛，罗帷夜长空。风声随筱韵，月色与池同。彩笺徒自襞，无信往云中。"
"和湘东王三韵诗二首 其二 冬晓","南北朝","萧纲","冬朝日照梁，含怨下前床。帷褰竹叶带，镜转菱花光。会时无人见，何用早红妆。"
"晓思诗","南北朝","萧纲","晨禽争学啭，朝花乱欲开。炉烟入斗帐，屏风隐镜台。红妆几尽泪，荡子何当来。"
"同庾肩吾四咏诗二首 其一 莲舟买荷度","南北朝","萧纲","采莲前岸隈，舟子屡徘徊。荷披衣可识，风疏香不来。欲知船度处，当看荷叶开。"
"同庾肩吾四咏诗二首 其二 照流看落钗","南北朝","萧纲","相随照绿水，意欲重凉风。流摇妆影坏，钗落鬓花空。佳期在何许，徒伤心不同。"
"赋乐器名得箜篌诗","南北朝","萧纲","捩迟初挑吹，弄急时催舞。钏响逐弦鸣，衫回半障柱。欲知心不平，君看黛眉聚。"
"春日诗","南北朝","萧纲","花开几千叶，水覆数重衣。蝶飏萦空舞，燕作同心飞。歌妖弄曲罢，郑女挟琴归。"
"赋得入阶雨诗","南北朝","萧纲","细雨阶前入，洒砌复沾帷。渍花枝觉重，湿鸟羽飞迟。傥令斜日照，并欲似游丝。"
"咏柳诗","南北朝","萧纲","垂阴满上路，结草早知春。花絮时随鸟，风枝屡拂尘。欲散依依采，时要歌吹人。"
"咏芙蓉诗","南北朝","萧纲","圆花一蒂卷，交叶半心开。影前光照耀，香里蝶徘徊。欣随玉露点，不逐秋风催。"
"咏栀子花诗","南北朝","萧纲","素华偏可憙，的的半临池。疑为霜里叶，复类雪封枝。日斜光隐见，风还影合离。"
"赋得蔷薇诗","南北朝","萧纲","石榴珊瑚蕊，木槿悬星葩。岂如兹草丽，逢春始发花。回风舒紫萼，照日吐新芽。"
"仰和卫尉新渝侯巡城口号诗","南北朝","萧纲","帝京风雨中，层阙烟霞浮。玉署清馀热，金城含暮秋。水观凌却敌，槐影带重楼。"
"临后园诗","南北朝","萧纲","隐沦游少海，神仙入太华。我有逍遥趣，中园复可嘉。千株同落叶，百丈共寻霞。"
"雨后诗","南北朝","萧纲","散丝与山气，忽合复俄晴。雷音稍入岭，电影尚连城。雨馀云稍薄，风收热复生。"
"和会三教诗","南北朝","萧纲","聚沫多缘假，标空非色香。汉君虽启梦，晋后徒降祥。玄机昔未辩，洞鉴资我皇。"
"侍讲诗","南北朝","萧纲","物善渥深慈，监抚宣王事。英迈八解心，高超七花意。"
"登锦壁诗","南北朝","萧纲","孙生酸枣寺，王子枝江楼。何如登石镜，因闲犹豫游。"
"夜游北园诗","南北朝","萧纲","星芒侵岭树，月晕隐城楼。暗花舒不觉，明波动见流。"
"游韦黄门园诗","南北朝","萧纲","息车冠盖里，停辔仲长园。檐疏远兴积，宾至羽觞繁。"
"入溆浦诗","南北朝","萧纲","泛水入回塘。空枝度日光。竹垂悬扫浪。凫疑远避樯。"
"罢丹阳郡往与吏民别诗","南北朝","萧纲","久归从事麦，非留故吏钱。柳栽今尚在，棠阴君讵怜。"
"示晋陵弟诗","南北朝","萧纲","零雨岐路悲，送归临水节。时事虽为舛，离忧等闲别。"
"夜望浮图上相轮绝句诗","南北朝","萧纲","光中辩垂凤，雾里见飞鸾。定用方诸水，持添承露盘。"
"愁闺照镜诗","南北朝","萧纲","别来憔悴久，他人怪容色。只有匣中镜，还持自相识。"
"金闺思二首 其一","南北朝","萧纲","游子久不返，妾身当何依。日移孤影动，羞睹燕双飞。"
"金闺思二首 其二","南北朝","萧纲","自君之别矣，不复染膏脂。南风送归雁，聊以寄相思。"
"寒闺诗","南北朝","萧纲","绿叶朝朝黄，红颜日日异。譬喻持相比，那堪不愁思。"
"从顿还城南诗","南北朝","萧纲","暂别两成疑，开帘生旧忆。都知未有情，更似新相识。"
"夜遣内人还后舟诗","南北朝","萧纲","锦幔扶船列，兰桡拂浪浮。去得犹文水，馀香尚满舟。"
"赠丽人诗","南北朝","萧纲","腰肢本犹绝，眉眼特惊人。判自无相比，还来有洛神。"
"遥望诗","南北朝","萧纲","散诞垂红帔，斜柯插玉簪。可怜无有比，恣许直千金。"
"行雨诗","南北朝","萧纲","本是巫山来，无人睹容色。唯有楚王臣，曾言梦相识。"
"和人渡水诗","南北朝","萧纲","婉娩新上头，湔裾出乐游。带前结香草，鬟边插石榴。"
"杂咏诗","南北朝","萧纲","被空眠数觉，寒重夜风吹。罗帷非海水，那得度前知。"
"咏武陵王左右诗","南北朝","萧纲","顶分如两髻，簪长验上头。投杯如欲转，疑残已复留。"
"弹筝诗","南北朝","萧纲","弹筝北窗下，夜响清音愁。张高弦易断，心伤曲不遒。"
"梁尘诗","南北朝","萧纲","依帷濛重翠，带日聚轻红。定为歌声起，非关团扇风。"
"游人诗","南北朝","萧纲","游戏长杨苑，携手云台间。欢乐未穷已，白日下西山。"
"咏朝日诗","南北朝","萧纲","团团出天外，煜煜上层峰。光随浪高下，影逐树轻浓。"
"望月望","南北朝","萧纲","今夜月光来，正上相思台。可怜无远近，光照悉徘徊。"
"华月诗","南北朝","萧纲","兔丝生云夜，蛾形出汉时。欲传千里意，不照十年悲。"
"咏云诗","南北朝","萧纲","浮云舒五色，玛瑙应霜天。玉叶散秋影，金风飘紫烟。"
"浮云诗","南北朝","萧纲","可怜片云生，暂重复还轻。欲使襄王梦，应过白帝城。"
"大同九年秋七月诗","南北朝","萧纲","高楼辟左扇，回望依兰桡。晚风飖飏来，落照参差好。"
"咏蔷薇诗","南北朝","萧纲","燕来枝益软，风飘花转光。氲氤不肯去，还来阶层香。"
"柽诗","南北朝","萧纲","凌寒竞贞节，负雪固难亏。无惭云母桂，讵减珊瑚枝。"
"咏疏枫诗","南北朝","萧纲","萎绿映葭青，疏红分浪白。花叶洒行舟，仍持送远客。"
"咏藤诗","南北朝","萧纲","纤条寄乔木，弱影掣风斜。标春抽晓翠，出雾挂悬花。"
"咏飞来鸂鶒诗","南北朝","萧纲","飞从何处来，似出上林隈。口衔长生叶，翅染昆明苔。"
"咏单凫诗","南北朝","萧纲","衔苔入浅水，刷羽向沙洲。孤飞本欲去，得影更淹留。"
"咏寒凫诗","南北朝","萧纲","回水浮轻浪，沙场弄羽衣。眇眇随山没，离离傍海飞。"
"咏新燕诗","南北朝","萧纲","新禽应节归，俱向吹楼飞。入帘惊钏响，来窗碍舞衣。"
"咏蜂诗","南北朝","萧纲","逐风从泛漾，照日乍依微。知君不留眄，衔花空自飞。"
"咏笼灯绝句诗","南北朝","萧纲","动焰翠帷里，散影罗帐前。花心生复落，明销君讵怜。"
"赋得白羽扇诗","南北朝","萧纲","可怜白羽扇，却暑复来氛。终无顾庶子，谁为一挥军。"
"咏独舞诗","南北朝","萧纲","因羞强正钗，顾影时回袂。非关善留客，更是娇夫婿。"
"咏舞诗","南北朝","萧纲","娇情因曲动，弱步逐风吹。悬钗随舞落，飞袖拂鬟垂。"
"七夕穿针诗","南北朝","萧纲","怜从帐里出，想见夜窗开。针欹疑月暗，缕散恨风来。"
"石桥诗","南北朝","萧纲","惠子临濠上，秦王见海神。写虹便欲饮，图星逼似真。"
"咏坏桥诗","南北朝","萧纲","虹飞亘林际，星度断山隅。斜梁悬水迹，画柱脱轻朱。"
"水中楼影诗","南北朝","萧纲","水底罘罳出，萍间反宇浮。风生色不坏，浪去影恒留。"
"和湘东王后园回文诗","南北朝","萧纲","枝云间石峰，脉水浸山岸。池清戏鹄聚，树秋飞叶散。"
"咏雪诗","南北朝","萧纲","盐飞乱蝶舞，花落飘粉奁。奁粉飘落花，舞蝶乱飞盐。"
"登山马诗","南北朝","萧纲","登山马。间树识金装。草合宜鞯短。影转见鞭长。何殊八公岫。暂上淮南王。"
"和湘东王古意咏烛诗","南北朝","萧纲","花中烛。似将人意同。忆啼流膝上。烛焰落花中。"
"倡楼怨节诗","南北朝","萧纲","朝日斜来照户，春鸟争飞出林。片光片影皆丽，一声一啭煎心。上林纷纷花落，淇水漠漠苔浮。年驰节流易尽，何为忍忆含羞。"
"和萧侍中子显春别诗四首 其一","南北朝","萧纲","别观蒲萄带实垂，江南豆莞生连枝。无情无意犹如此，有心有恨徒别离。"
"和萧侍中子显春别诗四首 其三","南北朝","萧纲","可怜淮水去来潮。春堤杨柳覆河桥。泪痕未燥讵终朝。行闻玉佩已相要。"
"和萧侍中子显春别诗四首 其四","南北朝","萧纲","桃红李白若朝妆，羞持憔悴比新芳。不惜暂住君前死，愁无西国更生香。"
"夜望单飞雁诗","南北朝","萧纲","天霜河白夜星稀，一雁声嘶何处归。早知半路应相失，不如从来本独飞。"
"应令诗","南北朝","萧纲","蠡浦急兮川路长，白云重兮出帝乡。平原忽兮远极目，江甸阻兮羁心伤。树庐岳兮高且峻，瞻派水兮去泱泱。远烟生兮含山势，风散花兮传馨香。临清波兮望石镜，瞻鹤岭兮睇仙庄。望邦畿兮千里旷，悲遥夜兮九回肠。顾龙楼兮不可见，徒送目兮泪沾裳。"
"杂句春情诗","南北朝","萧纲","蝶黄花紫燕相追。杨低柳合露尘飞。已见垂钩挂绿树。诚知淇水沾罗衣。两童夹车问不已。五马城南犹未归。莺啼春欲驶。无为空掩扉。"
"伤离新体诗","南北朝","萧纲","伤离复伤离。别后情郁纡。凄凄隐去棹。悯悯怆还途。戚戚意不申。转顾独沾襟。前驱经御宿。后骑历河漘。胡香翼还幰。清笳送后尘。落日斜飞盖。馀晖承画轮。柳影长横路。槐枝深隐人。桂宫夕掩铜龙扉。甲馆宵垂云母帏。胧胧月色上。的的的夜萤飞。草香袭余袂。露洒沾人衣。带堞凌城云乱聚。排枝度叶鸟争归。碗中浮蚁不能酌。琴间玉徽调别鹤。别鹤千里别离声。弦调轸急心自惊。试起登南楼。还向华池游。前时筱生今欲合。近日栽荷尚不抽。犹是衔杯共赏处。今兹对此独生愁。登楼望暧暧。山种自分态。偃师虽北连。轘辕已南背。远听寂无闻。遥瞻目有阂。含诧意不迷。长叹情无赖。"
"被幽述志诗","南北朝","萧纲","恍忽烟霞散，飕飂松柏阴。幽山白杨古，野路黄尘深。终无千月命，安用九丹金。阙里长芜没，苍天空照心。"
"曲水联句诗","南北朝","萧纲","春色明上巳，桃花落绕沟。波回卮不进，纶下钩时留。绛水时回岸，花觞转更周。陈肴渡玉俎，垂饵下银钩。回川入帐殿，列俎间芳洲。汉艾凌波出，江枫拂岸游。王生回水碓，蔡妪荡轻舟。岸烛斜临水，波光上映楼。"
"歌","南北朝","萧纲","年年花色好，足侍爱君傍。影入箸衣镜，裙含辟恶香。鸳鸯七十二，乱舞未成行。"
"歌","南北朝","萧纲","酬醑半兮乐既陈，长歌促节绮罗人。拂镜弄影情未极，回簪转笑思自亲。"
"诗","南北朝","萧纲","绮花非一种，风丝乱百条。"
"诗","南北朝","萧纲","霞流抱朴碗。"
"长安有狭斜行","南北朝","庾肩吾","长安有曲陌，曲陌不容幰。路逢双绮襦，问君居近远。我居临御沟，可识不可求。长子登麟阁，次子侍龙楼。少子无高位，聊从金马游。三子俱来下，左右若川流。三子俱来人，高轩映彩旒。三子俱来宴，玉柱击清瓯。大妇襞云裘，中妇卷罗帱。少妇多妖艳，花钿系石榴。夫君且安坐，欢娱方未周。"
"赋得有所思","南北朝","庾肩吾","佳期竟不归，春日坐芳菲。拂匣看离扇，开箱见别衣。井梧生未合，宫槐卷复稀。不及衔泥燕，从来相逐飞。"
"洛阳道","南北朝","庾肩吾","徼道临河曲，层城傍洛川。金门才出柳，桐井半含泉。日起罘罳外，车回双阙前。潘生时未返，遥心徒眷然。"
"赋得横吹曲长安道","南北朝","庾肩吾","桂宫连复道，黄山开广路。远听平陵钟，遥识新丰树。合殿生光彩，离宫起烟雾。日落歌吹还，尘飞车马度。"
"爱妾换马","南北朝","庾肩吾","渥水出腾驹，湘川实应图。来从西北道，去逐东南隅。琴声悲玉匣，山路泣蘼芜。似鹿将含笑，千金会不俱。"
"陇西行","南北朝","庾肩吾","借问陇西行，何当驱马征。草合前迷路，云浓后暗城。寄语幽闺妾，罗袖勿空萦。"
"未央才人歌","南北朝","庾肩吾","从来守未央，转欲讶春芳。朝风凌日色，夜月夺灯光。相逢傥游豫，暂为卷衣裳。"
"侍宴应令诗","南北朝","庾肩吾","副君时暇豫，曾城聊近游。清池写飞阁，疏树出龙楼。北陆冰方壮，西园春秋周。梅心芳屡动，蒲节促难抽。徒然欣并命，无以厕应刘。"
"侍宴宣猷堂应令诗","南北朝","庾肩吾","副君德将圣，陈王才掞天。归来宴平乐，置酒对林泉。炉香杂山气，殿影入池涟。艳舞时移节，新歌屡上弦。听曲惭回顾，思经徒欲眠。"
"侍宣猷堂宴湘东王应令诗","南北朝","庾肩吾","陈王骖驾反，副后西园游。并命登飞阁，列坐对芳洲。桂岩逢暮序，菊水值穷秋。竹径箫声发，桐门琴曲愁。徒奉文成诵，空知思若抽。"
"侍宴饯湘州刺史张续诗","南北朝","庾肩吾","洞庭资善政，层城送远离。九歌扬妙曲，八桂动芳枝。雨足飞春殿，云峰入夏池。郢路方辽远，湘山转蔽亏。何当好风日，极望长沙垂。"
"侍宴饯张孝总应令诗","南北朝","庾肩吾","层台临回涨，耿耿晴烟上。欲送分符人，翻似河堤望。寒云暗积水，秋雨蒙重嶂。别念动神襟，华文切离贶。惭无寡和曲，空陪郢中唱。"
"三日侍兰亭曲水宴诗","南北朝","庾肩吾","策星依夜动，銮驾总朝游。旌门临苑树，相风出凤楼。春生露泥泥，天覆云油油。桃花舒玉涧，柳叶暗金沟。禊川分曲洛，帐殿掩芳洲。踊跃赪鱼出，参差绛枣浮。百戏俱临水，千钟共逐流。"
"九日侍宴乐游苑应令诗","南北朝","庾肩吾","辙迹光周颂，巡游盛夏功。铭陈万骑转，阊阖九关通。秋晖逐行漏，朔气绕相风。献寿重阳节，回銮上苑中。疏山开辇道，间树出离宫。玉醴吹岩菊，银床落井桐。御梨寒更紫，仙桃秋转红。饮羽山西射，浮云冀北骢。尘飞金埒满，叶破柳条空。腾猿疑矫箭，惊雁避虚弓。彫材滥杞梓，花绶接鹓鸿。愧乏天庭藻，徒参文雅雄。"
"从皇太子出玄圃应令诗","南北朝","庾肩吾","春光起丽谯，屣步陟山椒。阁影临飞盖，莺鸣入洞箫。水还登故渚，树长荫前桥。绿荷生绮叶，丹藤上细苗。顾循斩振藻，何用拟琼瑶。"
"奉和泛舟汉水往万山应教诗","南北朝","庾肩吾","桂棹桬棠船，飘扬横大川。映岩沈水底，激浪起云边。迥岸高花发，春塘细柳悬。陪歌承睿赏，接醴侍恩筵。谁云李与郭，独得似神仙。"
"山池应令诗","南北朝","庾肩吾","阆苑秋光暮，金塘牧潦清。荷低芝盖出，浪涌燕舟轻。逆湍流棹唱，带谷聚笳声。野竹交临浦，山桐迥出城。水逐云峰暗，寒随殿影生。"
"奉使北徐州参丞御诗","南北朝","庾肩吾","炎农称卷领，唐勋载允恭。犹将表世盛，尚且号民从。未如今圣主，比德迈前踪。格天垂礼乐，寰海置提封。枌榆谅昔社，朱方有旧墉。故乡深帝念，巡狩及时雍。禁园周百里，离宫即九重。浮桥还泻渭，抗殿本疏龙。过沛追乡饮，归宛盛礼容。千金登禹膳，万寿献尧钟。依然对白水，眷言怀赤松。回天随辇道，驻日逐戈锋。路远大风积，山长佳气浓。年光正婉娩，春树转丰茸。竹叶含初箨，蓂枝发早丛。瑞木翻无鸟，祥花更少蜂。咸英起云凤，率舞间笙镛。海鸥时出没，江鲟乍噞喁。云边开巩树，雾里识峣峰。小人滥趋走，虚薄愧无庸。皇恩不可报，河清徒易逢。"
"和卫尉新渝侯巡城口号诗","南北朝","庾肩吾","维城寄右戚，巡警属勤王。南瞻通灞岸，北眺指横芒。入汉飞延阁，临云出建章。步逐天津远，城随秋夜长。露槐落金气，风寮上新凉。"
"游甑山诗","南北朝","庾肩吾","平子去已久，馀风今复追。未必游春草，王孙自不归。路高村反出，林长鸟更稀。寒云间石起，秋叶下山飞。西河方阅训，讵得解朝衣。"
"咏蔬圃堂诗","南北朝","庾肩吾","北宫多暇豫，时驾总銮镳。路静繁葭撤，轮移羽盖飘。临空坐飞观，回首望浮桥。风长曙钟近，地迥洛城遥。疏林不碍日，涸浦暂通潮。徒然等宾从，并作愧群僚。"
"赋得嵇叔夜诗","南北朝","庾肩吾","山林重明灭，风月临嚣尘。著书惟隐士，谈玄止谷神。雁重翻伤性，蚕寒更养身。广陵馀故曲，山阳有旧邻。俗俭宁妨患，才多反累身。寄言山吏部，无以助庖人。"
"和太子重云殿受戒诗","南北朝","庾肩吾","皇明执东曜，帝扆居北辰。小乘开治道，大觉拯苍民。殊途同义路，分流合智津。传香引上德，列伎进名臣。连阁翻如画，图云更似真。镜山衔殿影，梅梁落梵尘。苑桂恒留雪，天花不待春。万年逢瑞应，千生值法身。天衣初拂石，豆火欲燃薪。重善终无服，轻毛庶有因。"
"咏同泰寺浮图诗","南北朝","庾肩吾","望园临柰苑，王城对邺宫。还从飞阁内，遥见崛山中。天衣疑拂石，凤翅欲凌空。云甍犹带雨，莲井不生桐。盘承云表露，铃摇天上风。月出琛含采，天晴幡带虹。周星疑更落，汉梦似今通。我后情初照，不与伊川同。方应捧马出，永得离尘蒙。"
"赛汉高庙诗","南北朝","庾肩吾","昔在唐山曲，今承紫贝坛。宁知临楚岸，非复望长安。野旷秋先动，林高叶早残。尘飞远骑没，日徙半峰寒。徒然仰成诵，终用试才难。"
"乱后经夏禹庙诗","南北朝","庾肩吾","金简泥初发，龙门凿始通。配天不失旧，为鱼微此功。林堂上偃蹇，山殿下穹隆。侵云似天阙，照水类河宫。神来导赤豹，仙女拥飞鸿。松龛撤暮俎，枣径落寒丛。仙舟还入镜，玉轴更乘空。去国嗟行迈，离居泣转蓬。月起吾山北，星临天汉中。申胥犹有志，荀息本怀忠。待见搀枪灭，归来松柏桐。"
"过建章故台诗","南北朝","庾肩吾","鲁国观遗殿，韩城想旧台。仲宣原隰满，子建悲风来。夏莲犹反植，秋窗尚左开。图云仍溜雨，画水即生苔。及君欢四望，知余念七哀。"
"和刘明府观湘东王书诗","南北朝","庾肩吾","陈王擅书府，河间富典坟。五车方累箧，七阁自连云。松椠芳帙气，柏熏起厨文。羽陵青简出，妫泉绿字分。方因接游圣，暂得奉朝闻。峰楼霞早发，林殿日先曛。洛城复接限，归轩畏后群。"
"和竹斋诗","南北朝","庾肩吾","百拱横筇节，千栌跨篥竿。回龙仍作柱，置笛且成栾。向岭分花径，随阶转药栏。蜂归怜蜜熟，燕入重巢干。欲仰天庭掞，终知学步艰。"
"从驾喜雨诗","南北朝","庾肩吾","西狱浮樽桂，东皇事浴兰。赦诏还京兆，归神出灌坛。湿风含酒气，阴云助麦寒。典农欣受职，治粟喜当官。复此随车雨，民天知可安。"
"奉和春夜应令诗","南北朝","庾肩吾","春牖对芳洲，珠帘新上钩。烧香知夜漏，刻烛验更筹。天禽下北阁，织女入西楼。月皎疑非夜，林疏似更秋。水光悬荡壁，山翠下添流。讵假西园燕，无劳飞盖游。"
"奉和武帝苦旱诗","南北朝","庾肩吾","阳山蛇不蛰，洳泽鸟犹攒。暂息流膏雨，将似怨祁寒。文衣夜不卧，蔬食昼忘餐。洁诚同望祀，惟馨等浴兰。江苹享上帝，荆璧奠高峦。繁云兴岳立，蒸穴动龙蟠。渭渠还积水，滮池更起澜。"
"奉和太子纳凉梧下应令诗","南北朝","庾肩吾","北园凉气早，步辇暂逍遥。避日交长扇，迎风列短箫。山带弹琴曲，桐横栖凤条。悬门开溜水，锦石镇浮桥。黑米生菰叶，青花出稻苗。无因学仙藻，云气徒飘飖。"
"芝草诗","南北朝","庾肩吾","蜘蹰玩芝草，淹留攀桂丛。桂丛方偃蹇，芝叶正玲珑。如龙复如马，成阙复成宫。黄金九华发，紫盖六英通。隐士苍山北，仙神海穴东。随丹聊变水，独摇不须风。"
"咏美人看画诗","南北朝","庾肩吾","绛树及西施，俱是好容仪。非关能结束，本自细腰肢。镜前难并照，相将映渌池。看妆畏水动，敛袖避风吹。转手齐裾乱，横簪历鬓垂。曲中人未取，谁堪白日移。不分他相识，唯听使君知。"
"送别于建兴苑相逢诗","南北朝","庾肩吾","相逢小苑北，停车问苑中。梅新杂柳故，粉白映纶红。去影背斜日，香衣临上风。云流阶渐黑，冰开池半通。去马船难驻，啼乌曲未终。眷然从此别，车西马复东。"
"侍宴诗","南北朝","庾肩吾","沐道逢将圣，飞觞属上贤。仁风开美景，瑞气动非烟。秋树翻黄叶，寒池堕黑莲。承恩谢命浅，念报在身前。"
"侍宴饯湘东王应令诗","南北朝","庾肩吾","陈王从游士，高宴入承华。并载同连璧，雕文类简沙。落猿时动树，坠雪暂摇花。念此离筵促，方愁别路赊。"
"和晋安王薄晚逐凉北楼回望应教诗","南北朝","庾肩吾","向夕纷喧屏，追凉飞观中。树影临城日，窗含度水风。遥天如接岸，远帆似凌空。陪文惭宋玉，徒等侍兰宫。"
"新林","南北朝","庾肩吾","旆转黄山路，舟纚白马津。送轮时合幰，分骖各背尘。常山喜临岱，陇头悲望秦。欲持汉中策，还以赠征人。"
"奉使江州舟","南北朝","庾肩吾","九江逢七夕，初弦值早秋。天河来映水，织女欲攀舟。汉使俱为客，星槎共逐流。莫言相送浦，不及穿针楼。"
"南苑看人还诗","南北朝","庾肩吾","春花竞玉颜，俱折复俱攀。细腰宜窄衣，长钗巧挟鬟。洛桥初度烛，青门欲上关。中人应有望，上客莫前还。"
"咏美人","南北朝","庾肩吾","欲知画能巧，唤取真来映。并出似分身，相看如照镜。安钗等疏密，着领俱周正。不解平城围，谁与丹青竞。"
"奉和药名诗","南北朝","庾肩吾","英王牧荆楚，听讼出池台。督邮称蝗去，亭长说乌来。行塘朱鹭响，当道赤帷开。马鞭聊写赋，竹叶暂倾怀。"
"看放市诗","南北朝","庾肩吾","旗亭出御道，游目暂回车。既非随舞鹤，聊思索枯鱼。悬龟识季主，榜酒见相如。日中人已合，黄昏故未疏。"
"应令诗","南北朝","庾肩吾","江上早寒生，萧条铙管清。别筵开帐殿，离舟卷幔城。前山黄叶起，对岸白沙惊。临涡同极望，窃吹愧才轻。"
"侍宴饯东阳太守范","南北朝","庾肩吾","东部资良守，北宫敦献酬。新枝渐接树，故冻欲含流。早花少馀雪，春寒极晚秋。徒嗟白岸远，空想赤松游。"
"和望月诗","南北朝","庾肩吾","桂殿月偏来，留光引上才。圆随汉东蚌，晕逐淮南灰。渡河光不湿，移轮辙讵开。此夜临清景，还承终宴杯。"
"和徐主簿望月诗","南北朝","庾肩吾","楼上徘徊月，窗中愁思人。照雪光偏冷，临花色转春。星流时入晕，桂长欲侵轮。愿以重光曲，承君歌扇尘。"
"咏风诗","南北朝","庾肩吾","宋地鹢飞初，湘川燕起馀。扫坛聊动竹，吹薤欲成书。苍梧洞犹在，合浦树应疏。阳乌一转翅，千里定非虚。"
"咏花雪诗","南北朝","庾肩吾","瑞雪坠尧年，因风入绮钱。飞花洒庭树，凝瑛结井泉。寒光晦八极，同云暗九天。已飘黄竹路，共庆白渠田。"
"春日诗","南北朝","庾肩吾","桃红柳絮白，照日复随风。影出朱城外，香归青殿中。水映寄生竹，山横半死桐。颁文知渥重，搦札愧才空。"
"七夕诗","南北朝","庾肩吾","玉匣卷悬衣，针楼开夜扉。姮娥随月落，织女逐星移。离前忿促夜，别后对空机。倩语雕陵鹊，填河未可飞。"
"岁尽应令诗","南北朝","庾肩吾","岁序已云殚，春心不自安。聊开柏叶酒，试奠五辛盘。金箔图神燕，朱泥却鬼丸。梅花应可折，倩为雪中看。"
"赋得山诗","南北朝","庾肩吾","层云霾峻岭，绝涧倒危峰。刻削临千仞，嵯峨起百重。行曦上杳杳，结雾下溶溶。仁心留此属，休奉愧群龙。"
"同萧左丞咏摘梅花诗","南北朝","庾肩吾","窗梅朝始发，庭雪晚初消。折花牵短树，攀丛入细条。垂冰溜玉手，含刺罥春腰。远道终难寄，馨香徒自饶。"
"和晋安王咏燕诗","南北朝","庾肩吾","可怜幕上燕，差池弄羽衣。夜夜同巢宿，朝朝相对飞。衔泥瞻乐善，相贺奉英徽。秋蝉行寂寞，恋此未辞归。"
"咏胡床应教诗","南北朝","庾肩吾","传名乃外域，入用信中京。足欹形已正，文斜体自平。临堂对远客，命旅誓初征。何如淄馆下，淹留奉盛明。"
"暮游山水应令赋得碛字诗","南北朝","庾肩吾","馀春属清夜，西园恣游历。入径转金舆，开桥通画鹢。细藤初上楥，新流渐涵碛。云峰没城柳，电影开岩壁。"
"奉和湘东王应令诗二首 其一 春宵","南北朝","庾肩吾","征人别未久，年芳复临牖。烛下夜缝衣，春寒偏着手。愿及归飞雁，因书寄高柳。"
"奉和湘东王应令诗二首 其二 冬晓诗","南北朝","庾肩吾","邻鸡声已传，愁人竟不眠。月光侵曙后，霜明落晓前。萦鬟起照镜，谁忍插花钿。"
"咏檐燕诗","南北朝","庾肩吾","双燕集兰闺，双飞高复低。向户疑新箔，登巢识故泥。依櫩本相贺，近幕愿同栖。"
"奉贺便省馀秋诗","南北朝","庾肩吾","前对金精坂，傍临圆水池。照影碍浮叶，看山通迥枝。雁行连雾尽，雨足带云移。"
"被使从渡江诗","南北朝","庾肩吾","八阵引住兵，三河总舻舳。绛天扬远旆，雷野驱长毂。夜剑动星芒，秋潮惊箭服。"
"登城北望诗","南北朝","庾肩吾","誓师屠六郡，登城望九嵏。山沈黄雾里，地尽黑云中。霜戈曜垄日，哀笳断塞风。"
"道馆诗","南北朝","庾肩吾","仙人白鹿上，隐士潜溪边。试取西山药，来观东海田。"
"赋得转歌扇诗","南北朝","庾肩吾","团纱映似月，蝉翼望如空。回持掩曲态，转作送声风。"
"咏舞诗","南北朝","庾肩吾","飞凫袖始拂，啼乌曲未终。聊因断续唱，试托往还风。"
"咏舞曲应令诗","南北朝","庾肩吾","歌声临画阁，舞袖出芳林。石城定若远，前溪应几深。"
"咏主人少姬应教诗","南北朝","庾肩吾","故年齐总角，今春半上头。那知夫婿好，能降使君留。"
"咏长信宫中草诗","南北朝","庾肩吾","委翠似知节，含芳如有情。全由履迹少，并欲上阶生。"
"石崇金谷妓诗","南北朝","庾肩吾","兰堂上客至，绮席清弦抚。自作明君辞，还教绿珠舞。"
"远看放火诗","南北朝","庾肩吾","风前细尘起，月里黑烟生。发焰看乔木，侵光识远城。"
"舟中寒望诗","南北朝","庾肩吾","日暮敞凫稍，曾冰合驶流。雪照齐君履，寒入楚王裘。"
"石桥诗","南北朝","庾肩吾","秦王金作柱，汉帝玉为栏。仙人飞往易，道士出归难。"
"咏桂树诗","南北朝","庾肩吾","新丛入望苑，旧干别层城。倩视今移处，何如月里生。"
"赋得池萍诗","南北朝","庾肩吾","风翻乍青紫，浪起时疏密。木欲叹无根，还惊能有实。"
"新苔诗","南北朝","庾肩吾","随潮染岸石，逐沬聚浮楂。徒令阿谷丽，停筐不汰沙。"
"被执作诗一首","南北朝","庾肩吾","发与年俱暮，愁将罪共深。聊持转风烛，暂映广陵琴。"
"诗","南北朝","庾肩吾","劲气方凝海，清威正折绵。"
"三日侍宴咏曲水中烛影诗","南北朝","庾肩吾","重焰垂花比芳树，风吹水动俱难住。春枝拂岸影上来，还柸绕客光中度。"
"八关斋夜赋四城门更作四首 其一 第一赋韵东城门病","南北朝","庾肩吾","伏枕爱危光，痾缠生易折。无因雪岸草，虑反?山穴。消渴腠肠府，疼蹇婴肢节。如何促龄内，忧苦无暂缺。"
"八关斋夜赋四城门更作四首 其二 南城门老","南北朝","庾肩吾","虚蕉诚易犯，危藤复将啮。一随柯已微，当年信长诀。已同白驹去，复类红花热。妍容一旦罢，孤灯行自设。"
"八关斋夜赋四城门更作四首 其三 西城门死","南北朝","庾肩吾","绥心虽殊用，灭景宁优劣。一随业风尽，终归虚妄设。五阴诚为假，六趣宁有截。零落竟同归，忧思空相结。"
"八关斋夜赋四城门更作四首 其四 北城门沙门","南北朝","庾肩吾","俗幻生影空，忧绕心尘曀。于兹排四缠，去矣求三涅。下学辈留心，方从窈冥别。已悲境相空，复作泡云灭。"
"第二赋韵东城门病","南北朝","庾肩吾","空痾诚易愈，有病故难痊。徒知饵五色，终当悲九泉。已无云山草，沈痗竟谁怜。复悲沦苦海，何由果净天。"
"南城门老","南北朝","庾肩吾","昔类红莲草，自玩绿池边。今如白华树，还悲明镜前。壮心欲何在，馀日乃西迁。清樽不复乐，蓬鬓岂还妍。"
"西城门死","南北朝","庾肩吾","高堂信逆旅，怀业理常牵。玉匣方委榇，金台不复延。挽声随径远，萝影带松悬。讵能留十念，唯应逐四缘。"
"北城门沙门","南北朝","庾肩吾","经行林树下，求道志能坚。即有神通力，振锡远乘烟。一登四弘誓，至道莫能先。不贪旷劫寿，无论延促年。"
"第三赋韵东城门病","南北朝","庾肩吾","缠痾缅百年，自伤无五福。长萦画箧蛇，不值仙人鹿。习染迷画瓶，卧起求栖宿。罗襦岂再欢，临歧方土木。"
"南城门老","南北朝","庾肩吾","少年爱纨绮，衰暮惭罗縠。徒伤岁冉冉，陈诗非郁郁。鹤发辞轩冕，鲐背烹葵菽。松柏稍相依，欢爱时睦睦。"
"西城门死","南北朝","庾肩吾","追念平生时，遨游上苑囿。一没松柏下，春光徙倏昱。结根素因假，枝叶缘骨肉。自应蝼蚁驱，值此风刀逐。"
"北城门沙门","南北朝","庾肩吾","俗茧厌缠丝，因由抽善縠。长披忍辱铠，去此纤罗服。愿引三涂众，俱令十使伏。珠月犹沈首，金錍未挑目。"
"第四赋韵东城门病","南北朝","庾肩吾","紫纨未可得，漳滨徒再离。一逢犬马病，贲育罢驱驰。已无九转术，复阙万金奇。不看授疆掌，唯梦莲花池。"
"南城门老","南北朝","庾肩吾","盛年歌吹日，顾步惜容仪。一朝衰朽至，星星白发垂。已伤万事尽，复念九门枝。垂轩意何在，独坐镜如斯。"
"西城门死","南北朝","庾肩吾","一息于今罢，平生讵可规。天长晓露促，千龄谁复知。华堂一相舍，松帐杳难窥。万祀藏珠应，千年罢玉羁。"
"北城门沙门","南北朝","庾肩吾","深心不可染，正道亦难欹。方除五欲累，长辞三雅卮。依空虑难静，习善路犹弛。没身竟靡托，单盂讵待赀。"
"有所思","南北朝","王筠","丹墀生细草，紫殿纳轻阴。暧暧巫山远，悠悠湘水深。徒歌鹿卢剑，空贻玳瑁簪。望君终不见，屑泪且长吟。"
"陌上桑","南北朝","王筠","人传陌生桑，未晓已含光。重重相荫映，软弱自芬芬。秋胡始倚马，罗敷未满筐。春蚕朝已老，安得久彷徨。"
"侠客篇","南北朝","王筠","侠客趋名利，剑气坐相矜。黄金涂鞘尾，白玉饰钩膺。晨驰逸广陌，日暮返平陵。举鞭向赵李，与君方代兴。"
"三妇艳","南北朝","王筠","大妇留芳褥，中妇对华烛。小妇独无事，当轩理清曲。丈人且安卧，艳歌方断续。"
"杂曲二首 其一","南北朝","王筠","乌带夜已逼，虫飞晓尚赊。桂月徒留影，兰灯空结花。"
"杂曲二首 其二","南北朝","王筠","可怜洛城东，芳树摇春风。丹霞映白日，细雨带轻虹。"
"行路难","南北朝","王筠","千门皆闭夜何央，百忧俱集断人肠。探瑞箱中取刀尺，拂拭机上断流黄。情人逐情虽可恨，复畏边远乏衣裳。已缫一茧催衣缕，复捣百和裛衣香。犹忆去时腰大小，不知今日身短长。裲裆双心共一袜，耙复两边作八襊。襻带虽安不忍缝，开孔裁穿犹未达。胸前却月两相连，本照君心不照天。愿君分明得此意，勿复流荡不如先。含悲含怨判不死，封情忍思待明年。"
"楚妃吟","南北朝","王筠","窗中曙。花早飞。林中明。鸟早归。庭前日。暖春闺。香气亦霏霏。香气漂。当轩清。唱调独顾慕。含怨复含娇。蝶飞兰复熏。袅袅轻风入。翠裙春可游。歌声梁上浮。春游方有乐。沈沈下罗幕。"
"侍宴饯临川王北伐应诏诗","南北朝","王筠","金版韬英，玉牒蕴精。帝德乃琥，王威有征。轩习弧矢，夏陈干戚。周骛戎车，汉驰羽檄。我皇俊圣，千年踵武。德洞十门，威加八柱。金正圮德，水行失道。胡马南牧，戎徒西保。荐食伊瀍，整居丰镐。金关扬尘，铜台茂草。命彼膳夫，爰诏协律。乐赋出车，弦操吉日。玉馔骈罗，琼浆泛溢。圣德温温，宾仪秩秩。"
"早出巡行瞩望山海诗","南北朝","王筠","王生临广隰，潘子望洪河。同轸怀归思，俱兴年逝歌。曰余异二子，承睫泪滂沱。剖符瀛海外，结绶层山阿。因心留恻悯，恕已息烦苛。缮筑循时隙，兴动藉民和。高门惟壮丽，修雉亦骈罗。层楼亦攀陟，复道亦经过。昧旦清音上，风气入纤萝。云起垂天翼，水动连山枝。奔涛延澜汗，积翠远嵯峨。乡关屡回曲，还顾杳蹉跎。曾微肃肃羽，望路空如何。"
"北寺寅上人房望远岫玩前池诗","南北朝","王筠","安期逐长往，交甫称高让。远迹入沧溟，轻举驰昆阆。良由心独善，兼且情由放。岂若寻幽栖，即目穷清旷。激水周堂下，屯云塞檐向。闲牖听奔涛，开窗延叠嶂。前阶复虚沿，沵迤成洲涨。雨点散圆文，风生起斜浪。游鳞互瀺灂，群飞皆哢吭。莲叶蔓田田，菱花动摇漾。浮光曜庭庑，流芳袭帷帐。匡坐足忘怀，讵思江海上。"
"和卫尉新渝侯巡城口号诗","南北朝","王筠","阊阖暧已昏，钩陈杳将暮。栖乌城上返，晚雀林中度。屯卫时巡警，凝威肆安步。阁道趋文昌，禁兵连武库。铜乌迎早风，金掌承朝露。罘罳分晓色，睥睨生秋雾。维城任寄隆，空想灵均赋。伊余方病免，后园保恬素。"
"寓直中庶坊赠萧洗马诗","南北朝","王筠","龙楼实九重，薄寒殊复早。玉阶泫清露，铜池结秋潦。霜被守宫槐，风惊护门草。之子擅文华，纵横富辞藻。舒锦惭光丽，握珠谢奇宝。愧予非工文，何用披怀抱。"
"奉和皇太子忏悔应诏诗","南北朝","王筠","一圣智比明，帝德光四海。荷负诚悠属，度脱实斯在。忏说济蒙愚，推心屏欺殆。名僧引定慧，朝缨列元凯。还学依善导，反心由真宰。和铃混吹音，胜幡荣雪彩。早蒲欲抽叶，新篁向舒䈚。翘勤谅恳到，归诚信兼倍。睿艳似烟霞，栏杆若珠琲。善诱虽欲继，含毫愧文彩。"
"和皇太子忏悔诗","南北朝","王筠","习恶归礼忏，有过称能改。圣德及群生，唱说信兼采。翘心荡十恶，邈诚销五罪。三缚解智门，六尘清法海。超然故无着，逍遥新有待。"
"和吴主簿诗六首 春月二首 其一","南北朝","王筠","日照鸳鸯殿，萍生雁鹜池。游尘随影入，弱柳带风垂。青骹逐黄口，独鹤惨羁雌。同衾远游说，结爱久生离。于今方溘死，宁须萱草枝。"
"和吴主簿诗六首 其二","南北朝","王筠","菤葹心未发，蘼芜叶欲齐。春蚕方曳绪，新燕正衔泥。野雉呼雌雊，庭禽挟子栖。从君客梁后，方昼掩春闺。山川隔道里，芳草徒萋萋。"
"和吴主簿诗六首 秋夜二首 其三","南北朝","王筠","九重依夜管，四壁惨无辉。招摇顾西落，乌鹊向东飞。流萤渐收火，络纬欲催机。尔时思锦字，持制行人衣。所望丹心达，嘉客傥能归。"
"和吴主簿诗六首 其四","南北朝","王筠","露华初泥泥，桂枝行梀梀。杀气下重轩，轻阴满四屋。别宠增修夜，远征悲独宿。愁萦翠羽眉，泪满横波目。长门绝往来，含情空杼轴。"
"和吴主簿诗六首 游望二首 其五","南北朝","王筠","落日照红妆，挟瑟当窗牖。宁复歌蘼芜，唯闻叹杨柳。结好在同心，离别由众口。徒设露葵羹，谁酌兰英酒。会日杳无期，蕣华安得久。"
"和吴主簿诗六首 其六","南北朝","王筠","相思不安席，聊至狭邪东。愁眉仿戚里，高髻学城中。双眉偏照日，独蕊好萦风。自陈心所想，献赋甘泉宫。传闻方鼎食，讵忆春闺中。"
"代牵牛答织女诗","南北朝","王筠","新知与生别，由来傥相值。如何寸心中，一宵怀两事。欢娱未缱绻，倏忽成离异。终日遥相望，秪益生愁思。犹想今春悲，尚有故年泪。忽遇长河转，独喜凉飙至。奔精翊凤轸，纤阿警龙辔。"
"苦暑诗","南北朝","王筠","日坂散朱雰，天隅敛青霭。飞飙焕南陆，炎津通北濑。繁星聚若珠，密云屯似盖。月至每开襟，风过时解带。"
"五日望采拾诗","南北朝","王筠","裁缝逗早夏，点画守初晨。绡纨既妍媚，脂粉亦香新。长丝表良节，命缕应嘉辰。结芦同楚客，采艾异诗人。折花竞鲜彩，拭露染芳津。含娇起斜盻，敛笑动微嚬。献珰依洛浦，怀佩似江滨。须待恩光接，中夜奉衣巾。"
"奉酬从兄临川桐树诗","南北朝","王筠","伊昔擅羽仪，待价龙门垂。优游清露点，徽穆惠风吹。月上阴阳干，云复死生枝。公子存高尚，聊用影华池。栖鸾既不重，舞鹤复何施。方同散木爨，清响竟谁知。"
"摘安石榴赠刘孝威诗","南北朝","王筠","中庭有奇树，当户发华滋。素茎表朱实，绿叶厕红蕤。既标太冲赋，复见安仁诗。宗生仁寿殿，族代河阳湄。有美清淮北，如玉又如龟。退书写虫篆，进对多好辞。我家新置侧，可求不难识。相望阻盈盈，相思满胸臆。高枝为君采，请寄西飞翼。"
"东南射山诗","南北朝","王筠","还丹改容质，握髓驻流年。口含千里雾，掌流五色烟。琼浆泛金鼎，瑶池溉玉田。倏忽整龙驾，相遇凤台前。"
"春游诗","南北朝","王筠","丛兰已飞蝶，杨柳半藏鸦。物色相煎荡，微步出东家。既同翡翠翼，复如桃李花。欲以千金笑，回君流水车。"
"观海诗 其一","南北朝","王筠","善即谁为御，我来无别心。聊复寓兹兴，兹兴将何咏。"
"观海诗 其二","南北朝","王筠","照本苟不昧，在昧理知莹。忽乘搏角势，超腾送崖上。"
"观海诗 其三","南北朝","王筠","卑牧会善下，智流心不争。借悟虽由外，鉴至成铜镜。"
"春日诗","南北朝","王筠","金堤草非旧，玉池泉已新。风生似羊角，云上若鱼鳞。幽闺多怨思，停织坐娇春。芳华既零落，方作向隅人。"
"向晓闺情诗","南北朝","王筠","北斗行欲没，东方稍已晞。晨鸡初下栖，晓露尚沾衣。衾裯徒有设，信誓果相违。讵忍开朝镜，羞恨掩空扉。"
"望夕霁诗","南北朝","王筠","连山卷乱云，长林息众籁。密树含绿滋，遥峰凝翠霭。石溜正潨潺，山泉始澄汰。物华方入赏，跂予心期会。"
"和孔中丞雪里梅花诗","南北朝","王筠","水泉犹未动，庭树已先知。翻光同雪舞，落素混冰池。今春竞时发，犹是昔年枝。唯有长憔悴，对镜不能窥。"
"摘园菊赠谢仆射举诗","南北朝","王筠","灵茅挺三脊，神芝曜九明。菊花偏可憙，碧叶媚金英。重九惟嘉节，抱一应元贞。泛酌宜长主，聊荐野人诚。"
"答元金紫饷朱李诗","南北朝","王筠","秾华春发彩，结实下成蹊。潘生咏金谷，魏后沈寒溪。逢君重妖丽，移玩入崇闺。惭无琼玖报，徒用萃幽栖。"
"咏轻利舟应临汝侯教诗","南北朝","王筠","君侯饰轻利，摇荡迈飞云。凌波漾鹢彩，泛水涣蛟文。电流已光绝，鸟逝复超群。倏忽方千里，恋兹歧路分。"
"咏灯檠诗","南北朝","王筠","百华曜九枝，鸣鹤映冰池。朱光本内照，丹花复外垂。流晖悦嘉客，翻影泣生离。自销良不悔，明白愿君知。"
"咏蜡烛诗","南北朝","王筠","执烛引佳期，流影度单帷。朣胧别绣被，依稀见蛾眉。荚明不足贵，燋烬岂为疑。所恐恩情改，照君寻履綦。"
"和萧子范入元襄王第诗","南北朝","王筠","昔入睢阳苑，连步披风云。今游故台处，回望阒无人。皓壁留馀篆，蕙圃有馀芬。行人皆陨涕，何独孟尝君。"
"闺情诗","南北朝","王筠","月出宵将半，星流晓未央。空闺易成响，虚室自生光。娇羞悦人梦，犹言君在傍。"
"东阳还经严陵濑赠萧大夫诗","南北朝","王筠","子陵徇高尚，超然独长往。钓石宛如新，故态依可想。"
"游望诗","南北朝","王筠","晨登黄马坡，遥望白龙堆。风威尽撩折，路险车轮摧。"
"以服散枪赠殷钧别诗","南北朝","王筠","玉铉布交文，金丹焕仙骨。九沸翻成缓，七转良为切。执以代疏麻，长贻故人别。"
"诗","南北朝","王筠","桓桓信无敌，堂堂宁有前。九?良易举，八荒安足吞。"
"诗 其一","南北朝","王筠","灵图白玉检，宝册黄金题。会昌其符合，至德乃司契。"
"诗 其二","南北朝","王筠","缘岩蔓芳杜，回崖掩绿蕙。嘉禾挺皋苏，奇香发迷迭。"
"诗 其三","南北朝","王筠","宝地恣凭陵，神乐忽侵窃。猛将穷舂击，勇夫贪搏噬。"
"诗 其一","南北朝","王筠","烧山多诡怪，苍岭复迢遰。神芝曜七明，山蒲含九节。日軿若回驾，相待青云际。"
"诗 其二","南北朝","王筠","九沸翻成缓，七辅良为切。烟霞幸易亲，龟纽讵难税。"
"和刘尚书诗","南北朝","王筠","客馆动秋光，仙台起寒雾。"
"咏柰诗","南北朝","褚沄","成都贵素质，酒泉称白丽。红紫夺夏藻，芬芳掩春蕙。映日照新芳，丛林抽晚蒂。谁谓重三珠，终焉竞八桂。不让圜丘中，粲洁华庭际。"
"赋得蝉诗","南北朝","褚沄","避雀芳枝里，飞空华殿曲。天寒响屡嘶，日暮声愈促。繁吟如欲尽，长韵还相续。饮露非表清，轻身易知足。"
"山池应令诗","南北朝","鲍至","望园光景暮，林观歇雰埃。荷疏不碍楫，石浅好萦苔。风光逐榜转，山望向桥开。树交楼影没，岸暗水光来。"
"奉和往虎窟山寺诗","南北朝","鲍至","神心眷物序，访道绝尘嚣。林疏盖影出，风去管声遥。息徒依胜境，税驾上山椒。年还节已仲，野绿气方韶。短叶生乔树，疏花发早条。远峰带云没，流烟杂雨飘。复兹承乏者，颁名厕末僚。愿藉连河涧，庶影慧灯昭。一知衣内宝，衣惭兹地辽。"
"伍子胥","南北朝","鲍几","忠孝诚无报，感义本投身。日暮江波急，谁怜渔丈人。楚墓悲犹在，吴门恨未申。"
"释奠应诏为王皦作诗","南北朝","鲍几","伊昔列圣，表训成均。德隆诏彻，义重师臣。礼有损益，道有相因。蝉联遐代，庵暧遗尘。三代异教，五运殊时。则天启圣，纽地开基。揖让丕显，熙载畴咨。综核名实，文德来思。水积涓流，山资累■。礼实立身，学乃成器。师师阙里，济济洙泗。西玦献珍，南翚程贽。于铄上嗣，夙昭懋则。正位则离，迈心泉塞。兽门让齿，龙楼观德。□□□□，是资监国。尊师荐德，明祀告虔。幕人掌握，司几奉筵。堂灌玉瓒，庭奏朱弦。义高夏策，礼盛姬篇。大飨既周，德馨惟楙。殊方知礼，声教日富。陆离簪笏，徘徊舞袖。楚楚儒衣，莘莘国胄。曲成罔隔，容光无已。合符出守，通籍入仕。空列周行，恩非望始。徒怀十驾，终谢千里。"
"咏剪彩花诗","南北朝","鲍泉","花生剪刀里，从来讶逼真。风动虽难落，蜂飞欲向人。不知今日后，谁能逆作春。"
"奉和湘东王春日诗","南北朝","鲍泉","新莺始新归，新蝶复新飞。新花满新树，新月丽新辉。新光新气早，新望新盈抱。新水新绿浮，新禽新听好。新景自新还，新叶复新攀。新枝虽可结，新愁讵解颜。新思独氛氲，新知不可闻。新扇如新月，新盖学新云。新落连珠泪，新点石榴裙。"
"落日看还诗","南北朝","鲍泉","妖姬竞早春，上苑逐名辰。苔轻变水色，霞浓掩日轮。雕梦斜落景，画扇拂游尘。衣香遥已度，衫红远更新。谁家荡舟妾，何处织缣人。"
"南苑看游者诗","南北朝","鲍泉","洛阳小苑地，车马盛经过。缘沟驻行幰，傍柳转鸣珂。履高含响佩，袜轻半隐罗。浮云无处所，何用转横波。"
"江上望月诗","南北朝","鲍泉","客行钩始悬，此夜月将弦。川澄光自动，流驶影难圆。苍苍随远色，瀁瀁逐漪涟。无因转还泛，回首眷前贤。"
"秋日诗","南北朝","鲍泉","露色已成霜，梧楸欲半黄。燕去櫩恒静，莲寒池不香。夕乌飞向月，馀蚊聚逐光。旅情恒自苦，秋夜渐应长。"
"咏梅花诗","南北朝","鲍泉","可怜阶下梅，飘荡逐风回。度帘拂罗幌，萦窗落梳台。乍随纤手去，还因插鬓来。客心屡看此，愁眉敛讵开。"
"咏蔷薇诗","南北朝","鲍泉","经植宜春馆，霍靡上兰宫。片舒犹带紫，半卷未全红。叶疏难蔽日，花密易伤风。佳丽新妆罢，含笑折芳丛。"
"寒闺诗","南北朝","鲍泉","行人消息断，空闺静复寒。风急朝机燥，镜暗晚妆难。从来腰自小，衣带就中宽。"
"车中见美人诗","南北朝","萧纶","关情出眉眼，软媚着腰肢。语笑能娇美，行步绝逶迤。空中自迷惑，渠傍会不知。悬念犹如此，得时应若为。"
"见姬人诗","南北朝","萧纶","春来不复赊，入苑驻行车。比来妆点异，今世拨鬟斜。却扇承枝影，舒衫受落花。狂夫不妒妾，随意晚还家。"
"入茅山寻桓清远乃题壁诗","南北朝","萧纶","荆门丘壑多，瓮牖风云入。自非栖遁情，谁堪霜露湿。"
"咏新月诗","南北朝","萧纶","霜氛含月彩，霭霭下南楼。雾浓光若昼，云驶影疑流。"
"和湘东王后园回文诗","南北朝","萧纶","烛华临静夜，香气入重帏。曲度闻歌远，繁弦觉舞迟。"
"戏湘东王诗","南北朝","萧纶","湘东有一病，非哑复非聋。相思下只泪，望直有全功。"
"夏日诗","南北朝","徐怦","炎光歇中宇，清气入房栊。晚荷犹卷绿，疏莲久落红。"
"长歌行","南北朝","萧绎","当垆擅旨酒，一卮堪十千。无劳蜀山铸，扶受采金钱。人生行乐尔，何处不留连。朝为洛生咏，夕作据梧眠。从兹忘物我，优游得自然。"
"芳树","南北朝","萧绎","芬芳君子树，交柯御宿园。桂影含秋月，桃花染春源。落英逐风聚，轻香带蕊翻。丛枝临北阁，灌木隐南轩。交让良且重，成蹊何用言。"
"巫山高","南北朝","萧绎","巫山高不穷，迥出荆门中。滩声下溅石，猿鸣上逐风。树杂山如画，林暗涧疑空。无因谢神女，一为出房栊。"
"陇头水","南北朝","萧绎","衔悲别陇头，关路漫悠悠。故乡迷远近，征人分去留。沙飞晓成幕，海气旦如楼。欲识秦川处，陇水向东流。"
"折杨柳","南北朝","萧绎","巫山巫峡长，垂柳复垂杨。同心且同折，故人怀故乡。山似莲花艳，流如明月光。寒夜猿声彻，游子泪沾裳。"
"关山月","南北朝","萧绎","朝望清波道，夜上白登台。月中含桂树，流影自徘徊。寒沙逐风起，春花犯雪开。夜长无与晤，衣单谁为裁。"
"洛阳道","南北朝","萧绎","洛阳开大道，城北达城西。青槐随幔拂，绿柳逐风低。玉珂鸣战怪，金爪斗场鸡。桑萎日行暮，多逢秦氏妻。"
"长安道","南北朝","萧绎","西接长楸道，南望小平津。飞梦甍绮翼，轻轩影画轮。雕鞍承赭汗，槐路起红尘。燕姬杂赵女，淹留重上春。"
"紫骝马","南北朝","萧绎","长安美少年，金络铁连钱。宛转青丝鞚，照耀珊瑚鞭。依槐复依柳，躞蹀复随前。方逐幽并去，西北共联翩。"
"骢马驱","南北朝","萧绎","朔方寒气重，胡关饶苦雾。白雪昼凝山，黄云宿埋树。连翩行役子，终朝征马驱。试上金微山，还看玉关路。"
"刘生","南北朝","萧绎","任侠有刘生，然诺重西京。扶风好惊坐，长安恒借名。榴花聊夜饮，竹叶解朝酲。结交李都尉，遨游佳丽城。"
"飞来双白鹤","南北朝","萧绎","紫盖学仙成，能令吴市倾。逐舞随疏节，闻琴应别声。集田遥赴影，隔雾近相鸣。时从洛浦渡，飞向辽东城。"
"班婕妤","南北朝","萧绎","婕妤初选入，含媚向罗帏。何言飞燕宠，青苔生玉墀。谁知向辇爱，遂作裂纨诗。以兹自伤苦，终无长信悲。"
"半路溪","南北朝","萧绎","相逢半路溪，隔溪犹不渡。望望判知是，翩翩识行步。摘赠兰泽芳，欲表同心句。先将动旧情，恐君疑妾妒。"
"采莲曲","南北朝","萧绎","碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。"
"吴趋行","南北朝","萧绎","水里生葱翅，池心恒欲飞。莲花逐床返，何时乘舟归。"
"燕歌行","南北朝","萧绎","燕赵佳人本自多，辽东少妇学春歌。黄龙戍北花如锦，玄菟城前月似蛾。如何此时别夫婿，金羁翠眊往交河。不闻入汉去燕营，怨妾愁心百恨生。漫漫悠悠天未晓，遥遥夜夜听寒更。自从异县同心别，偏恨同时成异节。横波满脸万行啼，翠眉暂敛千里结。并海连天合不开，那堪春日上春台。乍见远舟如落叶，复看遥舸似行杯。沙汀夜鹤啸羁雌，妾心无趣坐伤离。翻嗟汉使音尘断，空伤贱妾燕南垂。"
"乌栖曲四首 其一","南北朝","萧绎","沙棠作船桂为楫，夜渡江南采莲叶。复值西施新浣沙，共向江干眺月华。"
"乌栖曲四首 其二","南北朝","萧绎","月华似璧星如佩，流影澄明玉堂内。邯郸九枝朝始成，金卮玉碗共君倾。"
"乌栖曲四首 其三","南北朝","萧绎","交龙成锦斗凤纹，芙蓉为带石榴裙。日下城南两相望，月没参横掩罗帐。"
"乌栖曲四首 其四","南北朝","萧绎","七彩隋珠九华玉，蛱蝶为歌明星曲。兰房椒阁夜方开，那知步步香风逐。"
"登堤望水诗","南北朝","萧绎","驱马河堤上，非谓城隅游。怀山殊未已，徒然劳九愁。旅泊依村树，江槎拥戍楼。高岸翻成浦，曲港反通舟。枣野良知叹，瓠河今可俦。愿假宣尼道，泗水却横流。"
"赴荆州泊三江口诗","南北朝","萧绎","涉江望行旅，金钲间彩斿。水际含天色，虹光入浪浮。柳条恒拂岸，花气尽薰舟。丛林多故社，单戍有危楼。叠鼓随朱鹭，长箫应紫骝。莲舟夹羽氅，画舸覆缇油。榜歌殊未息，于此泛安流。"
"藩难未静述怀诗","南北朝","萧绎","玉节威云梦，金钲韵渚宫。霜戈临堑白，日羽映流红。单醪结猛将，芳饵引群雄。箭拥淇园竹，剑聚若溪铜。亟睹周王骏，多逢鲍氏骢。谋出河南贾，威寄陇西冯。溪云连阵合，却月半山空。楼前飘密柳，井上落疏桐。差营逢霔雨，立垒挂长虹。"
"和王僧辩从军诗","南北朝","萧绎","宝剑饰龙渊，长虹画彩旃。山虚和铙管，水净写娄船。连鸡随火度，燧象带烽然。洞庭晚风急，潇湘夜月圆。荀令多文藻，临戎赋雅篇。"
"和刘尚书兼明堂斋宫诗","南北朝","萧绎","质明摄上宰，诘旦乘轺轩。四圭邸苍玉，六变舞云门。香浮郁金酒，烟绕凤凰樽。貂冕交辉映，珩佩自相喧。微风飏清管，轻雨发陈根。新花临御陌，春色起天园。河间献乐语，斯道愧能论。"
"和刘尚书侍五明集诗","南北朝","萧绎","帝德洽区宇，垂衣彰太平。黄唐惭懋实，子姒恧嘉声。治家陈五礼，功成奏六英。汲引留宸鉴，舟航动睿情。法王唯一法，无生信不生。因因从此见，果果自斯明。元良仰副后，含一震鸿名。龟藏逾启筮，鲁史冠春卿。日宫佳气满，月殿善风清。绮钱蔽西观，缇幔卷南荣。金门练朝鼓，玉壶休夜更。宫槐留晓合，城乌侵曙鸣。露光枝上宿，霞影水中轻。虚薄今何事，徒知恋法城。"
"和鲍常侍龙川馆诗","南北朝","萧绎","珍台接闲馆，迢递山之劳。多解三真术，俱善四明方。玉题书仙篆，金榜烛神光。桂影侵檐进，藤枝绕槛长。苔衣随溜转，梅气入风香。"
"登颜园故阁诗","南北朝","萧绎","高楼三五夜，流影入丹墀。先时留上客，夫婿美容姿。妆成理蝉鬓，笑罢敛蛾眉。衣香知步近，钏动觉行迟。如何舞馆乐，翻见歌梁悲。犹悬北窗幌，未卷南轩帷。寂寂空郊暮，非复少年时。"
"代旧姬有怨诗","南北朝","萧绎","宁为万里隔，乍作死生离。那堪眼前见，故爱逐新移。未展春花落，遽被凉风吹。怨黛舒还敛，啼红拭复垂。谁能巧为赋，黄金妾不赀。"
"夕出通波阁下观妓诗","南北朝","萧绎","蛾月渐成光，燕姬戏小堂。胡舞开春阁，铃盘出步廊。起龙调节奏，却凤点笙簧。树交临舞席，荷生夹妓航。竹密无分影，花疏有异香。举杯聊转笑，欢兹乐未央。"
"去丹阳尹荆州诗二首 其一","南北朝","萧绎","骖驾乘驷马，谒帝朝承明。分符莅闽越，终然惭励精。"
"去丹阳尹荆州诗二首 其二","南北朝","萧绎","副君垂奖盻，仁慈穆且敦。终朝陪北阁，清夜侍西园。降贵深知己，宁思食椹恩。未尝辞昼室，谁忍去轘辕。"
"示吏民诗","南北朝","萧绎","阙里尚总谦，厉乡裁知足。咨余再分陕，少思宜寡欲。霞出浦流红，苔生岸泉绿。方知江汉士，变为邹鲁俗。"
"后临荆州诗","南北朝","萧绎","拥旄去京县，褰帷辞未央。弱冠复王役，从容游岂张。不学胡威绢，宁挂裴潜床。所冀方留犊，行当息饮羊。戏蝶时飘粉，风花乍落香。高栏来蕙气，疏帘度晚光。绮钱临仄宇，阿阁绕长廊。"
"别荆州吏民","南北朝","萧绎","玉节居分陕，金貂总上流。麾军时举扇，作赋且登楼。年光遍原隰，春色满汀洲。日华三翼舸，风转七星斿。向解青丝缆，将移丹桂舟。"
"宫殿名诗","南北朝","萧绎","林间花欲燃，竹径露初圆。斗鸡东道上，走马北场边。合欢依暝卷，葡萄向日鲜。旗亭觅张放，香车迎董贤。定隔天渊水，相思夜不眠。"
"县名诗","南北朝","萧绎","长陵新市北，郑卫好容仪。先过上兰苑，还牵高柳枝。薄妆宜入镜，舒花堪照池。蒲洲涵水色，椒壁杂风吹。此时方夜饮，平台传羽卮。"
"姓名诗","南北朝","萧绎","征人习水战，辛苦配戈船。夜城随偃月，朝军逐避年。龙吟澈水渡，虹光入夜圆。涛来如阵起，星上似烽然。经时事南越，还复讨朝鲜。"
"将军名诗","南北朝","萧绎","虎旅皆成阵，龙骑尽能?。鸣鞭俱破虏，决胜往长榆。细柳浮轻暗，大树绕栖乌。楼船写退鹢，樯鸟狎飞凫。度河还自许，偏与功名俱。"
"屋名诗","南北朝","萧绎","梁园气色和，斗酒共相过。玉柱调新曲，画扇掩馀歌。深潭影菱菜，绝壁挂轻萝。木莲恨花晚，蔷薇嫌刺多。含情戏芳节，徐步待金波。"
"车名诗","南北朝","萧绎","长墟带江转，连甍映日分。佳人坐椒屋，接膝对兰薰。绕砌萦流水，边梁图画云。锦色悬殊众，衣香遥出群。日暮轻帷下，黄金妾赠君。"
"船名诗","南北朝","萧绎","天际浮云飞，三翼自相追。池模白鹄舞，檐知青雀归。华渊通转堑，伏槛跨相矶。松涧流星影，桂窗斜月晖。思君此无极，高楼泪染衣。"
"歌曲名诗","南北朝","萧绎","啼乌怨别偶，曙鸟忆离家。石阙题书字，金灯飘落花。东方晓星没，西山晚日斜。縠衫回广袖，团扇掩轻纱。暂借青骢马，来送黄牛车。"
"药名诗","南北朝","萧绎","戍客恒山下，常思衣锦归。况看春草歇，还邮雁南飞。蜡烛凝花影，重台闭绮扉。风吹竹叶袖，网缀流黄机。讵信金城里，繁露晓沾衣。"
"针穴名诗","南北朝","萧绎","金推五百里，日晚唱归来。车转承光殿，步上通天台。钗临曲池影，扇拂玉堂梅。先取中庭入，罢逐步廊回。下关那早闭，入迎已复开。"
"龟兆名诗","南北朝","萧绎","土膏春气生，倡女协春情。鱼游连北水，鹄作辽东鸣。折梅还插鬓，荡柱更移声。银烛含朱火，金炉对宝笙。百枝凝夕焰，却月隐高城。"
"兽名诗","南北朝","萧绎","豹韬求秘术，虎略选良臣。水涉黄牛浦，山过白马津。摧锋上狐塞，画像入麒麟。果下新花落，桃枝芳树春。王孙及公子，熊席复横陈。"
"鸟名诗","南北朝","萧绎","方舟去鳷鹊，鹄引欲相要。晨凫移去舸，飞燕动归桡。鸡人怜夜刻，凤女念吹箫。雀钗照轻幌，翠的绕纤腰。复闻朱鹭曲，钲管杂回潮。"
"树名诗","南北朝","萧绎","赵李竞追随，轻衫露弱枝。杏梁始东照，枯火未西驰。香因玉钏动，佩逐金衣移。柳叶生眉上，珠珰摇鬓垂。逢君桂枝马，车下觅新知。"
"草名诗","南北朝","萧绎","胡王迎娉主，涂经蒯北游。金钱买含笑，银缸影梳头。初控游龙马，仍移卷柏舟。中江离思切，蓬鬓不堪秋。况度菖蒲海，落月似悬钩。"
"相名诗","南北朝","萧绎","仙人卖玉杖，乘鹿去山林。浮杯度池曲，摩镜往河阴。井内书铜板，灶里化黄金。妻摇五明扇，妾弄一弦琴。暂游忽千里，中天那可寻。"
"望江中月影诗","南北朝","萧绎","澄江涵皓月，水影若浮天。风来如可泛，流急不成圆。秦钩断复接，和璧碎还联。裂纨依岸草，斜桂逐行船。即此春江上，无俟百枝然。"
"咏雾诗","南北朝","萧绎","晓雾晦阶前，垂珠带叶边。五里浮长隰，三晨暗远天。傍通似佳气，却望若飞烟。疏帘还复密，断栋更疑连。还思逢乐广，能令云雾褰。"
"春日诗","南北朝","萧绎","春还春节美，春日春风过。春心日月异，春情处处多。处处春芳动，日日春禽变。春意春已繁，春人春不见。不见怀春人，徒望春光新。春愁春自结，春结讵能申。欲道春园趣，复忆春时人。春人竟何在，空爽上春期。独念春花落，还以惜春时。"
"纳凉诗","南北朝","萧绎","高舂斜日下，佳气满櫩楹。池红早花落，水绿晚苔生。星稀月稍上，云开河尚横。白鸟翻帷暗，丹萤入帐明。珠綦趋北阁，玳席徙南荣。金铺掩夕扇，玉壶传夜声。"
"赋得兰泽多芳草诗","南北朝","萧绎","春兰本无绝，春泽最葳蕤。燕姬得梦罢，尚书奏事归。临池影入浪，从风香拂衣。当门已分馥，入室更芳菲。兰生不择径，十步岂难稀。"
"咏石榴诗","南北朝","萧绎","涂林未应发，春暮转相催。然灯疑夜火，连珠胜早梅。西域移根至，南方酿酒来。叶翠如新剪，花红似故裁。还忆河阳县，映水珊瑚开。"
"看摘蔷薇诗","南北朝","萧绎","倡女倦春闺，迎风戏玉除。近丛看影密，隔树望钗疏。横枝斜绾袖，嫩叶下牵裾。墙高攀不及，花新摘未舒。莫疑插鬓少，分人犹有馀。"
"赋得竹诗","南北朝","萧绎","嶰谷管新抽，淇园节复修。作龙还葛水，为马向并州。柯亭临绝涧，桃枝夹细流。冠学芙蓉势，花堪威凤游。邛王若有献，张骞应拜侯。"
"咏池中烛影诗","南北朝","萧绎","鱼灯且灭烬，鹤焰暂停辉。自有衔龙烛，青光入朱扉。映水疑三烛，翻池类九微。入林如磷影，度渚若萤飞。河低扇月落，雾上珠星稀。章华终宴所，飞盖且相追。"
"咏晚栖乌诗","南北朝","萧绎","日暮连翩翼，俱向上林栖。风多前归驶，云暗后群迷。路远声难彻，飞斜行未齐。应从故乡返，几过入兰闺。借问倡楼妾，何如荡子妻。"
"怀旧诗","南北朝","萧绎","弘都多雅度，信乃含宾实。鸿渐殊入升，上才淹下秩。"
"登江州百花亭怀荆楚诗","南北朝","萧绎","极目才千里，何由望楚津。落花洒行路，垂杨拂砌尘。柳絮飘晴雪，荷珠漾水银。试酌新春酒，遥劝阳台人。"
"泛芜湖诗","南北朝","萧绎","桂潭连菊岸，桃李映成蹊。石文加濯锦，云飞似散圭。桡度菱根反，船去荇枝低。帆随迎雨燕，鼓逐伺潮鸡。"
"早发龙巢诗","南北朝","萧绎","征人喜放溜，晓发晨阳隈。初言前浦合，定觉近洲开。不疑行舫动，唯看远树来。还瞻起涨岸，稍隐阳云台。"
"夜宿柏斋诗","南北朝","萧绎","烛暗行人静，帘开云影入。风细雨声迟，夜短更筹急。能下班姬泪，复使倡楼泣。况此客游人，中宵空伫立。"
"落日射罴诗","南北朝","萧绎","促宴引枚邹，中园观兽侯。日度■阴广，风横旗影浮。移竿标入箭，叠鼓送争筹。附枝时可息，言从清夜游。"
"后园看骑马诗","南北朝","萧绎","良马出兰池，连翩驱桂枝。鸣珂随局驶，轻尘逐影移。香来知骤近，汗敛觉风吹。遥望黄金络，悬识幽并儿。"
"和刘上黄春日诗","南北朝","萧绎","新莺隐叶啭，新燕向窗飞。柳絮时衣酒，梅花乍入衣。玉珂逐风度，金鞍映日晖。无令春色晚，独望行人归。"
"戏作艳诗","南北朝","萧绎","入堂值小妇，出门逢故夫。含辞未及吐，绞袖且踟蹰。摇兹扇似月，掩此泪如珠。今怀固无已，故情今有馀。"
"和林下作妓应令诗","南北朝","萧绎","日斜下北阁，高宴出南荣。歌清随涧响，舞影向池生。轻花乱粉色，风筱杂弦声。独念阳台下，愿待洛川笙。"
"闺怨诗","南北朝","萧绎","荡子从游宦，思妾守房栊。尘镜朝朝掩，寒衾夜夜空。若非新有悦，何事久西东。知人相忆否，泪尽梦啼中。"
"祀伍相庙诗","南北朝","萧绎","石城宁足拒，金阵讵能追。楚关开六塞，吴兵入九围。山水犹萦带，城池失是非。空馀寿宫在，日暮舞灵衣。"
"咏风诗","南北朝","萧绎","楼上试朝妆，风花下砌傍。入镜先飘粉，翻衫好染香。度舞飞长袖，传歌共绕梁。欲因吹少女，还持拂大王。"
"咏雾诗","南北朝","萧绎","三晨生远雾，五里暗城闉。从风疑细雨，映日似游尘。乍若飞烟散，时如佳气新。不妨鸣树鸟，时蔽摘花人。"
"赋得蒲生我池中诗","南北朝","萧绎","池中种蒲叶，叶影荫池滨。未好中宫荐，行堪隐士轮。为书聊可截，匹柳复宜春。瑞叶生苻苑，镂碧献周人。"
"咏阳云楼檐柳诗","南北朝","萧绎","杨柳非花树，依楼自觉春。枝边通粉色，叶里映红巾。带日交帘影，因吹扫席尘。拂檐应有意，偏宜桃李人。"
"五言诗","南北朝","萧绎","寒浞犹稽命，新都久未平。留滞淹三楚，巑岏保一城。终当抚期运，伐罪吊苍生。"
"晚景游后园诗","南北朝","萧绎","高轩聊骋望，焕景入川梁。波横山渡影，雨罢叶生光。日移花色异，风散水纹长。"
"游后园诗","南北朝","萧绎","暮春多淑气，斜景落高舂。日照池光浅，云归山望浓。入林迷曲径，渡渚隔危峰。"
"古意诗","南北朝","萧绎","妾在成都县，愿作高唐云。樽中石榴酒，机上葡萄纹。停梭还敛色，何时劝使君。"
"咏秋夜诗","南北朝","萧绎","秋夜九重空，荡子怨房栊。灯光入绮帷，帘影进屏风。金徽调玉轸，兹夕抚离鸿。"
"寒闺诗","南北朝","萧绎","乌鹊夜南飞，良人行未归。池水浮明月，寒风送捣衣。愿织回文锦，因君寄武威。"
"和弹筝人诗二首 其一","南北朝","萧绎","横筝在故帷，忽忆上弦时。旧柱未移处，银带手经持。悔道啼将别，教成今日悲。"
"和弹筝人诗二首 其二","南北朝","萧绎","琼柱动金丝，秦声发赵曲。流徵含阳春，美手过如玉。"
"出江陵县还诗二首 其一","南北朝","萧绎","游鱼迎浪上，雊雉向林飞。远村云里出，遥船天际归。"
"出江陵县还诗二首 其二","南北朝","萧绎","朝出屠羊县，夕返仲宣楼。水满还侵岸，沙尽稍开流。"
"咏歌诗","南北朝","萧绎","汗轻红粉湿，坐久翠眉愁。传声入钟磬，馀转杂箜篌。"
"赠到溉到洽诗","南北朝","萧绎","魏世重双丁，晋朝称二陆。何如今两到，复似凌寒竹。"
"遗武陵王诗","南北朝","萧绎","回首望荆门，惊浪且雷奔。四鸟嗟长别，三声悲夜猿。"
"狱中连句","南北朝","萧绎","水长二江急，云生三峡昏。愿赦淮南罪，思报阜陵恩。"
"别荆州吏民诗二首 其一","南北朝","萧绎","寄言谢桀黠，无乃气干云。安知霸陵下，复有李将军。"
"别荆州吏民诗二首 其二","南北朝","萧绎","莫言不汉远，烟霞隔数千。何必黄丞相，重应临颍川。"
"咏细雨诗","南北朝","萧绎","风轻不动叶，雨细未沾衣。入楼如雾上，拂马似尘飞。"
"望春诗","南北朝","萧绎","叶浓知柳密，花尽觉梅疏。兰生未可握，蒲小不堪书。"
"绿柳诗","南北朝","萧绎","长条垂拂地，轻花上逐风。露沾疑染绿，叶小未障空。"
"咏梅诗","南北朝","萧绎","梅含今春树，还临先日池。人怀前岁忆，花发故年枝。"
"宜男草诗","南北朝","萧绎","可爱宜男草，垂采映倡家。何时如此叶，结实复含花。"
"细草诗","南北朝","萧绎","依阶疑绿藓，傍渚若青苔。漫生虽欲遍，人迹会应开。"
"赋得春荻诗","南北朝","萧绎","翠菼玉池前，遥映江南莲。非秋无有眊，未烧不生烟。"
"咏萤火诗","南北朝","萧绎","着人疑不热，集草讶无烟。到来灯下暗，翻往雨中然。"
"离合诗","南北朝","萧绎","泬寥云初净，水木备春光。龛定方无远，合浦不难航。"
"后园作回文诗","南北朝","萧绎","斜峰绕径曲，耸石带山连。花馀拂戏鸟，树密隐鸣蝉。"
"赋得登山马诗","南北朝","萧绎","登山马径小，径小马才通。汗赭疑沾勒，衣香不逐风。何殊陇头望，遥识祁连东。"
"古意咏烛诗","南北朝","萧绎","花中烛。焰焰动帘风。不见来人影。回光持向空。"
"春别应令诗四首 其一","南北朝","萧绎","昆明夜月光如练，上林朝花色如霰。花朝月夜动春心，谁忍相思不相见。"
"春别应令诗四首 其二","南北朝","萧绎","试看机上交龙锦，还瞻庭里合欢枝。映日通风影珠幔，飘花拂叶度金池。不闻离人当重合，惟悲合罢会成离。"
"春别应令诗四首 其三","南北朝","萧绎","门前杨柳乱如丝。直置佳人不自持。适言新作作纨诗。谁悟今成织素辞。"
"春别应令诗四首 其四","南北朝","萧绎","日暮徙倚渭桥西，正见凉月与云齐。若使月光无近远，应昭离人今夜啼。"
"别诗二首 其一","南北朝","萧绎","别罢花枝不共攀，别后书信不相关。欲觅行人寄消息，衣常潮水暝应还。"
"别诗二首 其二","南北朝","萧绎","三月桃花含面脂，五月新油好煎泽。莫复临地不寄人，谩道江中无估客。"
"送西归内人诗","南北朝","萧绎","秋气苍茫结孟津，复送巫山荐枕神。昔时慊慊愁应去，今日劳劳长别人。"
"宴清言殿作柏梁体诗","南北朝","萧绎","玉衡七政转璇玑。升降端揆而才非。澄镜朱紫?难追。"
"秋辞","南北朝","萧绎","秋风起兮寒雁归。寒蝉鸣兮秋草腓。萍青兮水澈。叶落兮林稀。翠为盖兮玳为席。兰为室兮金作扉。水周兮曲堂。花交兮洞房。树参差兮稍密。紫荷纷披兮疏且黄。双飞兮翡翠。并泳兮鸳鸯。神女云兮初度雨。班妾扇兮始藏光。且淹留日云暮。对华烛兮欢未央。"
"风人辞","南北朝","萧绎","城头网张雀。楼罗会人著。"
"春敕为诗","南北朝","萧绎","池平生已合，林花发稍稠。风入花枝动，日照水光浮。"
"幽逼诗四首 其一","南北朝","萧绎","南风且绝唱，西陵最可悲。今日还蒿里，终非封禅时。"
"幽逼诗四首 其二","南北朝","萧绎","人生逢百六，天道异贞恒。何言异蝼蚁，一旦损鲲鹏。"
"幽逼诗四首 其三","南北朝","萧绎","松风侵晓哀，霜雰当夜来。寂寥千载后，谁畏轩辕台。"
"幽逼诗四首 其四","南北朝","萧绎","夜长无岁月，安知秋与春。原陵五树杏，空得动耕人。"
"咏竹火笼诗","南北朝","萧正德","桢干屈曲尽，兰麝氛氲消。欲知怀炭日，正是履霜朝。"
"妾薄命","南北朝","刘孝胜","冯姜朝汲远，徐吾夜火穷。旧井长逢幕，邻灯欲未通。五逐无来娉，三娶尽凶终。离灾阳禄观，就废昭台宫。乘屯迹虽淑，应戚理恒同。复传苏国妇，故爱在房栊。愁眉歇巧黛，啼妆落艳红。织书凌窦锦，敏诵轶繁弓。离剑行当合，春床勿怨空。"
"升天行","南北朝","刘孝胜","尧攀已徒说，汤扪亦妄陈。欲访青云侣，正遇丹丘人。少翁俱仕汉，韩终苦入秦。汾阴观化鼎，瀛洲宴羽人。广成参日月，方朔问星辰。惊祠伐楚树，射药战江神。阊阖皆曾倚，太一岂难亲。赵简犹闻乐，周储固上宾。秦皇多忌害，元朔少宽仁。终无良有以，非关德不邻。"
"武溪深行","南北朝","刘孝胜","武溪深不测，水安舟复轻。暂侣庄生钓，还滞鄂君行。棹歌争后发，噪鼓逐前征。秦上山川险，黔中木石并。林壑秋籁急，猿哀夜月明。澄源本千仞，回峰忽万萦。昭潭让无底，太华推削成。日落野通气，目极怅馀情。下流曾不浊，长迈寂无声。羞学沧浪水，濯足复濯缨。"
"冬日家园别阳羡始兴诗","南北朝","刘孝胜","四鸟怨离群，三荆悦同处。如今腰艾绶，东南各殊举。且欣棠棣集，弥惜光阴遽。黠吏本须裁，豪民亦难御。愿勖千金水，思闻五湖誉。"
"咏益智诗","南北朝","刘孝胜","挺工铜岭上，擢颖石门端。连丛去本叶，杂和委雕盘。宁推不迷草，讵减聪明丸。傥逢公子宴，方厌永夜欢。"
"和兄孝绰夜不得眠诗","南北朝","刘孝先","夜愁眠不安，起望台南端。叶惨风声异，楼空月色寒。笙冷调簧数，弦脆上琴难。百年行讵几，万虑坐相攒。谁家有明镜，暂借照心看。"
"草堂寺寻无名法师诗","南北朝","刘孝先","飞镜点青天，横照满楼前。深林生夜冷，复阁上宵烟。叶动花中露，湍鸣暗里泉。竹风声若雨，山虫听似蝉。摘果仍荷藉，酌水用花传。一卮聊自饮，万事且萧然。"
"和亡名法师秋夜草堂寺禅房月下诗","南北朝","刘孝先","幽人住山北，月上照山东。洞户临松径，虚窗隐竹丛。出林避炎影，步径逐凉风。平云断高岫，长河隔净空。数萤流暗草，一鸟宿疏桐。兴逸烟霄上，神闲宇宙中。还思城阙下，何异处樊笼。"
"咏竹诗","南北朝","刘孝先","竹生荒野外，梢云耸百寻。无人赏高节，徒自抱贞心。耻染湘妃泪，羞入上宫琴。谁能制长笛，当为吐龙吟。"
"春宵诗","南北朝","刘孝先","夜楼明月弦，露下百花鲜。情多意不设，啼罢未归眠。敦煌定若远，一信动经年。"
"冬晓诗","南北朝","刘孝先","晨霞影翠帷，思妇织霜丝。经寒牵杼涩，钏冷调梭迟。乍废倡楼粉，贪赴远人期。"
"初春携内人行戏诗","南北朝","徐君茜","梳饰多今世，衣著一时新。草短犹通屣，梅香渐着人。树斜牵锦帔，风横入红纶。满酌兰英酒，对此得娱神。"
"共内人夜坐守岁诗","南北朝","徐君茜","欢多情未极，赏至莫停杯。酒中喜桃子，粽里觅杨梅。帘开风入帐，烛尽炭成灰。勿疑鬓钗重，为待晓光催。"
"别义阳郡二首 其一","南北朝","徐君茜","翔凤楼。遥望与云浮。歌声临树出。舞影入江流。叶落看村近。天高应向秋。"
"别义阳郡二首 其二","南北朝","徐君茜","饰面亭。妆成更点星。颊上红疑浅。眉心黛不青。故留残粉絮。挂看箔帘钉。"
"长安有狭邪行","南北朝","徐防","长安有勾曲，勾勾不通驿。涂逢二绮衣，夹路访君室。君室近霸城，易识复知名。大息登金马，中息谒承明。小息偏爱幸，走马曳长缨。三息俱入门，车服尽雕轻。三息俱上堂，嘉宾四座盈。三息俱入户，室内有光荣。大妇缣始呈，中妇绣初营。小妇多资媚，红纱映削成。上客且安坐，胡床妾自擎。"
"赋得观涛诗","南北朝","徐防","云容杂浪起，楚水漫吴流。渐看遥树没，稍见远天浮。渔人迷旧浦，海鸟失前洲。不测沧溟旷，轻鳞幸自游。"
"赋得蝶依草应令诗","南北朝","徐防","秋园花落尽，芳菊数来归。那知不梦作，眠觉也恒飞。"
"赋得巫山高诗","南北朝","王泰","迢递巫山竦，远天新霁时。树交凉去远，草合影开迟。谷深流响咽，峡近猿声悲。只言云雨状，自有神仙期。"
"奉和太子秋晚诗","南北朝","萧晔","副君乘暇景，临秋坐北宫。杏梁照初月，莲池引夕风。清晖洞藻井，流香入绮栊。鹊声时徙树，萤光乍灭空。凉氛散簟席，露色变林丛。"
"赠阴梁州诗","南北朝","荀济","副尉西域返，伏波南海还。坎壈多构难，郁怏少腾迁。孰云功未立，宁是契不全。直为逢迎寡，良由听受偏。若人本高绝，芬馥迈兰荃。驱车趋折坂，匡坐酌贪泉。洗帻岂虚唱，席皮良信然。群醉嫉孤醒，众媸恐独妍。龙旗翻委郁，鹢轴更回邅。鹍势终横海，鹏力会冲天。昔余遇知己，一面深千祀。纡人重结袜，辱德逾过市。诗酒悦风云，琴歌赏桃李。淹留汉水曲，契阔渝川涘。结绶惟贡公，推名实鲍子。徒然怀伏剑，终无报国士。高怀不可忘，剑意何能已。已作金兰契，何言云雨别。咄嗟改容鬓，俄顷弥年岁。海曲穷地表，江源渺天际。云泥已殊路，暄凉讵同节。柳絮亟如丝，梅花屡成雪。月落桂阴远，风起萱条结。鹤舞想低昂，鹍弦梦清切。闻君戍灵关，瓜时犹未还。数泛明月沼，频游向日湾。金碧应仿佛，轮镜几登攀。复承西归后，将兵出湖口。经过道路长，往来日月久。玉体何容歇，金浆故应有。阳台可燕私，章华堪置酒。既弹赵人瑟，复击秦人缶。缶瑟多奇调，秦赵饶姝妙。得意在双眸，倾城犹一笑。伯喈恩实早，十杜夭终少。殁等盛姬伤，存同魏车照。君子笃久要，宿昔盛宾僚。依依集鳞羽，眷着共枝条。一朝限歧路，万里异波潮。容仪虽眇眇，梦想尚昭昭。新人不相识，故人讵相忆。杳杳间山川，迢迢阻音息。各附青云远，讵假排虚力。风月接欢宴，酒醴承颜色。安知慕俦者，潺潺涕沾轼。仆本不平人，悲愁眉亦嚬。年来空自老，岁去不知春。未能全体命，于中欲问津。五噫如适越，十上似游秦。肌肤积霜露，旅力倦风尘。乌裘日日故，白发朝朝新。人生感意气，相知无富贵。怀赵实廉颇，思燕唯乐毅。大选咆咻士，广募嫖姚慰。映月比刀环，瞻星看剑气。郢路一迢远，长楸几歔欷。渤澥水尚宽，崦嵫日犹未。丈夫志四海，儿女多辞费。待余济浊河，从君宿清渭。"
"采菱曲二首 其一","南北朝","江洪","风生绿叶聚，波动紫茎开。含花复含实，正待佳人来。"
"采菱曲二首 其二","南北朝","江洪","白日有清风，轻云杂高树。忽然当此时，采菱复相遇。"
"渌水曲二首 其一","南北朝","江洪","潺湲复皎洁，轻鲜自可悦。横使有情禽，照影遂孤绝。"
"渌水曲二首 其二","南北朝","江洪","尘容不忍饰，临池思客归。谁能别渌水，全取浣罗衣。"
"秋风曲三首 其一","南北朝","江洪","先拂连云台，罢入迎风殿。已折池中荷，复驱檐里燕。"
"秋风曲三首 其二","南北朝","江洪","孀妇悲四时，况在秋闺内。凄叶留晚蝉，虚庭吐寒菜。"
"秋风曲三首 其三","南北朝","江洪","北牖风摧树，南篱寒蛩吟。庭中无限月，思妇夜鸣砧。"
"胡笳曲二首 其一","南北朝","江洪","藏器欲邀时，年来不相让。红颜征戍儿，白首边城将。"
"胡笳曲二首 其二","南北朝","江洪","落日惨无光，临河独饮马。飋?夕风高，联翩飞雁下。"
"咏歌姬诗","南北朝","江洪","宝镊间珠花，分明靓妆点。薄鬓约微黄，轻红澹铅脸。发言芳已驰，复加兰蕙染。浮声易伤叹，沈唱安而险。孤转忽徘徊，双蛾乍舒敛。不持全示人，半用轻纱掩。"
"咏舞女诗","南北朝","江洪","腰纤蔑楚媛，体轻非赵姬。映襟阗宝粟，缘肘挂珠丝。发袖已成态，动足复含姿。斜睛若不眄，娇转复迟疑。何惭云鹤起，讵减凤惊时。"
"和新浦侯斋前竹诗","南北朝","江洪","本生出高岭，移赏入庭蹊。檀栾拂桂橑，蓊葱傍朱闺。夜条风析析，晓叶露凄凄。箨紫春莺思，筠绿寒蛩啼。不惜凌云茂，遂听群雀栖。愿抽一茎实，试看翔凤来。"
"和新浦侯咏鹤诗","南北朝","江洪","闲园有孤鹤，摧藏信可怜。宁望春皋下，刷羽玩花钿。何时秋海上，照影弄长川。晓鸣动遥怨，夕唳感孀眠。哀咽芳林右，悯默华池边。犹冀凌云志，万里共翩翩。"
"为傅建康咏红笺诗","南北朝","江洪","杂彩何足奇，惟红偏作可。灼烁类蕖开，轻明似霞破。镂质卷芳脂，裁花承百和。且传别离心，复是相思里。不值情牵人，岂识风流座。"
"江行诗","南北朝","江洪","日没风光静，远山清无云。潮落晚洲出，浪罢沙成文。挟琴上高岸，望月弹明君。去家未千里，断绝怨离群。"
"咏荷诗","南北朝","江洪","泽陂有微草，能花复能实。碧叶喜翻风，红英宜照日。移居玉池上，托根庶非失。如何霜露交，应与飞蓬匹。"
"咏美人治妆","南北朝","江洪","上车畏不妍，顾盻更斜转。大恨画眉长，犹言颜色浅。"
"津渚败船诗","南北朝","江禄","可爱木兰资，可怜丹桂质。逐浪徒言是，乘风还自失。草蔓䒁长理，沙巨舷难出。陆沈成许去，无复乘流日。"
"往虎窟山寺诗","南北朝","孔焘","圣情想区外，脂驾出西南。前驱闻凤管，后乘跃龙骖。爰游非逸豫，幽谷有灵龛。兼觌息心者，宴坐临清潭。禅食宁须稼，云衣不待蚕。苹荇缘涧壑，萝葛蔓松楠。莺林响初转，春畦药欲含。惑心随教遣，法味与恩覃。庶凭八解力，永灭六尘贪。"
"奉和湘东王教班婕妤诗","南北朝","孔翁归","长门与长信，日暮九重空。雷声听隐隐，车响绝珑珑。恩光随妙舞，团扇逐秋风。铅华谁不慕，人意自难终。"
"学谢体诗","南北朝","何子朗","桂台清露拂，铜陛落花沾。美人红妆罢，攀钩卷细帘。思君暂促柱，玉指何纤纤。未应为此别，无故坐相嫌。"
"和虞记室骞古意诗","南北朝","何子朗","美人弄白日，灼灼当春牖。清镜对蛾眉，新花弄玉手。燕下拾地泥，风来吹细柳。君子何时归，与我酌樽酒。"
"咏萤火诗","南北朝","沈旋","火中变腐草，明灭靡恒调。雨坠弗亏光，阳升反夺照。泊树类奔星，集草疑馀燎。望之如可灼，揽之徒有耀。"
"赋得雾诗","南北朝","沈趍","窈郁蔽园林，依霏被轩牖。睇有始疑空，瞻空复如有。游蛇隐遥汉，文豹栖南阜。既殊三五辉，远望徒延首。"
"咏雀诗","南北朝","沈趍","肌薄少滋腴，色浅非丹翠。不惧越王羞，宁怀秦后珥。傍檐葺寒草，循场啄馀穗。且欣大厦成，焉须鸿鹄志。"
"巫山高","南北朝","费昶","巫山光欲晚，阳台色依依。彼美岩之曲，宁知心是非。朝云触石起，暮雨润罗衣。愿解千金佩，请逐大王归。"
"芳树","南北朝","费昶","幸被夕风吹，屡得朝光照。枝低疑欲舞，花开似含笑。长夜路悠悠，所思不可召。行人早旋返，贱妾犹年少。"
"有所思","南北朝","费昶","上林乌欲栖，长门日行暮。所思郁不见，空想丹墀步。帘动意君来，雷声似车度。北方佳丽子，窈窕能回顾。夫君自迷惑，非为妾心妒。"
"长门怨","南北朝","费昶","向夕千愁起，自悔何嗟及。愁思且归床，罗襦方掩泣。绛树摇风软，黄鸟弄声急。金屋贮娇时，不言君不入。"
"采菱曲","南北朝","费昶","妾家五湖口，采菱五湖侧。玉面不关妆，双眉本翠色。日斜天欲暮，风生浪未息。宛在水中央，空作两相忆。"
"思公子","南北朝","费昶","公子才气饶，凌云自飘飘。东出斗鸡道，西登饮马桥。夕冥银为烛，朝燔桂作焦。虞卿亦何命，穷极苦无聊。"
"发白马","南北朝","费昶","家本楼烦俗，召募羽林儿。怖羌角牴戏，习战昆明池。弓韬不复挽，剑衣恒露铍。一辞豹尾内，长别属车垂。白马今虽发，黄河未结澌。寄言闺中妇，逢春心勿移。"
"行路难二首 其一","南北朝","费昶","君不见长安客舍门。倡家少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。惟闻哑哑城上乌。玉阑金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。"
"行路难二首 其二","南北朝","费昶","君不见人生百年如流电。心中坎壈君不见。我昔初入椒房时。讵减班姬与飞燕。朝逾金梯上凤楼。暮下琼钩息鸾殿。柏梁昼夜香。锦帐自飘飏。笙歌枣下曲。琵琶陌上桑。过蒙恩所赐。馀光曲沾被。既逢阴后不自专。复值程姬有所避。黄河千年始一清。微躯再逢永无议。蛾眉偃月徒自妍。傅粉施朱欲谁为。不如天渊水中鸟。双去双飞长比翅。"
"赠徐郎诗","南北朝","费昶","汉水如鸡，昆山抵鹊。维皇多士，譬兹珠璞。皎皎名驹，昂昂野鹤。思发泉涌，纸飞云落。射策除郎，明经拜爵。家盈鞶帨，人有丹雘。车载斗量，束之高阁。并海之斥，奕叶才雄。北邻稷下，南接淹中。礼无变俗，乐有正风。舆人善诵，君子固穷。坐腰青紫，俯拾三公。曰子大夫，有声有度。山东只立，关西独步。奋翮高云，扬镳远路。王侯十辟，英杰三顾。貌若断山，心如武库。昔闻旧矣，寤寐咏歌。我刺未书，君骖肯过。爱而不见，独抱萦波。晨瞻洛汭，夕望江沱。方年已叔，乃遇萧何。何用好仁，从游则变。何用祛鄙，万顷斯见。子亦绝伦，争驱前彦。斧藻其德，雕龙其绚。殷勤胶漆，留连琴酒。居徒壁立，妪亦粗丑。纺绩江南，躬耕谷口。庭中三径，门前五柳。子若弹冠，余当结绶。"
"华光省中夜闻城外捣衣诗","南北朝","费昶","阊阖下重关，丹墀吐明月。秋气城中冷，秋砧城外发。浮声绕雀台，飘响度龙阙。宛转何藏摧，当从上路来。藏摧意未已，定自乘轩里。乘轩尽世家，佳丽似朝霞。圆珰耳上照，方绣领间斜。衣薰百和屑，鬓插九枝花。昨暮庭槐落，今朝罗绮薄。拂席卷鸳鸯，开幔舒龟鹤。金波正容与，玉步依砧杵。红袖往还萦，素腕参差举。徒闻不得见，独夜空愁伫。独夜何穷极，怀之在心恻。阶垂玉衡露，庭舞相风翼。沥滴流星辉，灿烂长河色。三冬诚足用，五日无粮食。扬云已寂寥，今君复弦直。"
"和萧记室春旦有所思诗","南北朝","费昶","芳树发春辉，蔡子望青衣。水逐桃花去，春随杨柳归。杨柳何时归，袅袅复依依。已荫章台陌，复扫长门扉。独知离心者，坐惜春光违。洛阳远如日，何由见宓妃。"
"春郊见美人诗","南北朝","费昶","芳郊拾翠人，回袖卷芳春。金辉起步摇，红采发吹纶。阳阳盖顶日，飘飘马足尘。薄暮高楼下，当知妾姓秦。"
"咏照镜诗","南北朝","费昶","晨晖照杏梁。飞燕起朝妆。留心散广黛。轻手约花黄。正钗时念影。拂絮且怜香。方嫌翠色故。乍道玉无光。城中皆半额。非妾画眉长。"
"和萧洗马画屏风诗二首 其一 阳春发和气","南北朝","费昶","日静班姬门，风轻董贤馆。卷耳缘阶出，反舌登墙唤。蚕女桂枝钩，游童苏合弹。拂袖当留客，相逢莫相难。"
"和萧洗马画屏风诗二首 其二 秋夜凉风起","南北朝","费昶","佳人在河内，征夫镇马邑。零露一朝团，中夜两垂泣。气爽床长冷，天寒针缕涩。红颜本暂时，君还讵相及。"
"咏入幌风诗","南北朝","费昶","经堂泛宝瑟，乘隙动浮埃。锵金驱响至，举袂送芳来。能使兰膏灭，乍见珠帘开。轻裾试一举，令子暂迟回。"
"陌上桑四首 其二","南北朝","王台卿","郁郁陌上桑，遥遥山下蹊。君去戍万里，妾来守空闺。"
"陌上桑四首 其三","南北朝","王台卿","郁郁陌上桑，皎皎云间月。非无巧笑姿，皓齿为谁发。"
"陌上桑四首 其四","南北朝","王台卿","郁郁陌上桑，袅袅机头丝。君行亦宜返，今夕是何时。"
"陌上桑","南北朝","王台卿","令月开和景，处处动春心。挂筐须叶满，息倦重枝阴。"
"云歌","南北朝","王台卿","玉云初度色，金风送影来。全生疑魄暗，半云月时开。欲知无处所，一为上阳台。"
"一旦歌","南北朝","王台卿","一旦被头痛，避头还着床。自无亲伴侣，谁当给水浆。匍匐入山院，正逢虎与狼。对虎低头啼，垂泪泪千行。"
"和简文帝赛汉高祖庙诗","南北朝","王台卿","沐芳事椒醑，驾言遵寿宫。瑶台斜接岫，玉殿上凌空。树出垂岩影，竹引带山风。阶长雾难歇，窗高云易通。所悲樽俎撤，按歌曲未终。"
"奉和望同泰寺浮图诗","南北朝","王台卿","朝光正晃朗，涌塔标千丈。仪凤异灵乌，金盘代仙掌。积栱成雕桷，高檐挂珠网。宝地若地沙，风铃如树响。刻削生千变，丹青图万象。烟霞时出没，神仙乍来往。晨雾半层生，飞幡接云上。游霓不敢息，翔鹍讵能仰。赞善资哲人，流咏归明两。愿假舟航末，彼岸谁云广。"
"奉和往虎窟山寺诗","南北朝","王台卿","我王宗胜道，驾言从所之。辎轩转朱毂，骊马跃青丝。清渠影高盖，游树拂行旗。宾徒纷杂沓，景物共依迟。飞梁通涧道，架宇接山基。丛花临迥砌，分流绕曲墀。谁言非胜境，云山独在兹。尘情良易著，道性故难缁。承恩奉教义，方当弘受持。"
"山池应令诗","南北朝","王台卿","历览周仁智，登临欢豫多。穿渠引金谷，辟道出铜驼。长桥时跨水，曲阁乍临波。岩风生竹树，池香出芰荷。石幽衔细草，林末度横柯。"
"咏风诗","南北朝","王台卿","浸淫不可识，去来非有情。乍见珠帘卷，时觉洞房清。暂拂兰池上，潋淡玉波生。一辨雄雌异，还恶庶人轻。"
"咏筝诗","南北朝","王台卿","依歌时转韵，按曲动花钿。促调移轻柱，乱手度繁弦。惟有高秋月，秦声未可怜。"
"同萧治中十咏二首 其一 荡妇高楼月","南北朝","王台卿","空庭高楼月，非复三五圆。何须照床里，终是一人眠。"
"同萧治中十咏二首 其二 南浦别佳人","南北朝","王台卿","敛容送君别，一敛无开时。只应待相见，还将笑解眉。"
"咏水中楼影诗","南北朝","王台卿","飘飘似云度，亭亭如盖浮。熟看波不动，还是映高楼。"
"临沧波诗","南北朝","王台卿","高轩临不测，清江穷广深。天边生岸影，水上结云阴。风来白华起，潮满黄沙沈。"
"长安有狭邪行","南北朝","王囧","名都驰道傍，华毂乱锵锵。道逢佳丽子，问我居何乡。我家洛川上，甲第遥相望。珠扉玳瑁床，绮席流苏帐。大子执金吾，次子中郎将。小子陪金马，遨游蔑卿相。三子俱休沐，风流郁何壮。三子俱会同，肃雍多礼让。三子俱还室，丝管纷寥亮。大妇裁舞衣，中妇学清唱。小妇窥镜影，弄此朝霞状。佳人且少留，为君绕梁唱。"
"奉和往虎窟山寺诗","南北朝","王囧","美境多胜迹，道场实兹地。造化本灵奇，人功兼制置。房廊相映属，阶阁并殊异。高明留睿赏，清净穆神思。豫游穷岭历，藉此方春至。野花夺人眼，山莺纷可喜。风景其鲜华，水石相辉媚。法像无尘染，真僧绝名利。陪游既伏心，闻道方刻意。"
"采莲曲","南北朝","朱超","艳色前后发，缓楫去来迟。看妆碍荷影，洗手畏菱滋。摘除莲上叶，拖出藉中丝。湖里人无限，何日满船时。"
"赠王僧辩诗","南北朝","朱超","故人总连率，方舟下汉池。玉节交横映，金铙前后吹。聚图匡汉业，倾产救韩危。昔时明月夜，荫羽切高枝。冲天势已远，控地力先疲。各言献捷后，几处泣生离。"
"别刘孝先诗","南北朝","朱超","疲痾积未瘳，伏枕倦长愁。复念夜分首，江上值徂秋。阴凝变远色，落叶泛寒流。繁霜积晓缆，轻冰绕夜舟。曳裾出兔苑，引领望龙楼。勿念荆台侧，无为戚情游。"
"别席中兵诗","南北朝","朱超","数年共栖息，一旦各联翩。莫论行近远，终是隔山川。长波漫不极，高岫郁相连。急风乱还鸟，轻寒静暮蝉。扁舟已入浪，孤帆渐逼天。停车对空渚，怅望转依然。"
"夜泊巴陵诗","南北朝","朱超","月夜三江静，云雾四边收。淤泥不通挽，寒浦劣容舟。回风折长草，轻冰断细流。古村空列树，荒戍久无楼。"
"岁晚沈痾诗","南北朝","朱超","风将夜共静，空与月俱明。烛滴龙犹伏，垆开凤欲惊。叶飞林失影，冰合涧无声。太息兴床念，宁敢离衣行。唯畏残藤尽，不闻桴鼓鸣。"
"对雨诗","南北朝","朱超","当夏苦炎埃，习静对花台。落照依山尽，浮凉带雨来。重云吐飞电，高栋响行雷。洒树轻花发，滴沼细萍开。泛沫萦阶草，奔流起砌苔。无因假轻盖，徒然想上才。"
"咏同心芙蓉诗","南北朝","朱超","青山丽朝景，玄峰朗夜光。未及清池上，红蕖并出房。日分双蒂影，风合两花香。鱼惊畏莲折，龟上碍荷长。云雨留轻润，草木隐嘉祥。徒歌涉江曲，谁见缉为裳。"
"奉和登百花亭怀荆楚诗","南北朝","朱超","亭高登望极，春心远近同。莫恨荆台隐，云行不碍空。柳色浮新翠，兰心带浅红。若因鹏举便，重上龙门中。"
"赋得荡子行未归诗","南北朝","朱超","坐楼愁出望，息意不思春。无奈园中柳，寒时已报人。捉梳羞理鬓，挑朱懒向唇。何当上路晚，风吹还骑尘。"
"咏孤石诗","南北朝","朱超","侵霞去日近，镇水激流分。对影疑双阙，孤生若断云。遏风静华浪，腾烟起薄曛。虽言近七岭，独立不成群。"
"咏镜诗","南北朝","朱超","折药须自插，不用暂临池。当由可怜面，偏与镜相宜。安钗钏独响，刷鬓袖俱移。唯馀心里恨，影中恒不知。"
"咏贫诗","南北朝","朱超","触途皆可试，惟贫独未安。窗开两片月，霜足一重寒。藁湿铺床冷，荷脆补衣难。若言为客易，推剑与君弹。"
"城上乌诗","南北朝","朱超","朝飞集帝城，犹带夜啼声。近日毛虽煖，闻弦心尚惊。"
"咏独栖鸟诗","南北朝","朱超","河水闻寒已成冻，塞草愁霜悬自衰。可念无端失林鸟，此夜逆风何处归。列网遮山不听度，悬冰绕树滑难依。细石似燕能随雨，片木作鸢犹解机。但令积风多少便，何患有翼不能飞。寄语故林无数鸟，会入群里比毛衣。"
"诗","南北朝","朱超","惟馀故楼月，远近必随之。"
"钓竿","南北朝","戴皓","试持玄渚钓，暂罢池阳猎。翠羽饰长纶，蕖花装小艓。钩利断莼丝，帆举牵菱叶。聊载前鱼童，还看后舟妾。"
"君子行","南北朝","戴皓","画野依德星，开廛对廉水。接越称交让，连树名君子。数非唯二失，升阶无三止。探甑不疑尘，正冠还避李。寄言蘧伯玉，无为嗟独耻。"
"从军行","南北朝","戴皓","长安夜刺闺，胡骑白铜鞮。诏书发陇右，召募取关西。剑悬三尺鞘，铠累七重犀。督军鸣战鼓，巡夜数更鞞。侵星出柳塞，际晚入榆溪。秦泾含药鸩，晋火逐飞鸡。通泉开地道，望敌竖云梯。阴山日不暮，长城风自凄。弓寒折锦鞬，马冻滑斜蹄。燕旗竿上脆，羌笛管中嘶。登山试下赵，凭轼且平齐。当今函谷上，唯用一丸泥。"
"煌煌京洛行","南北朝","戴皓","欲知佳丽地，为君陈帝京。由来称侠窟，争利复争名。铸铜门外马，刻石水中鲸。黑龙过饮渭，丹凤俯临城。群公邀郭解，天子问黄琼。诏幸平阳第，骑指伏波营。五侯同拜爵，七贵各垂缨。衣风飘遥起，车尘暗浪生。舞见淮南法，歌闻齐后声。挥金留客坐，馔玉待钟鸣。独有文园客，偏嗟武骑轻。"
"月重轮行","南北朝","戴皓","皇基属明两，副德表重轮。重轮非是晕，桂满自恒春。海珠含更灭，阶蓂翳且新。婕妤比团扇，曹王譬洛神。浮川疑让璧，入户类烧银。从来看顾兔，不曾闻斗麟。北堂岂盈手，西园偏照人。"
"神仙篇","南北朝","戴皓","徒闻石为火，未见坂停丸。暂数盈虚月，长随昼夜澜。辞家试学道，逢师得姓韩。阆山金静室，蓬丘银露坛。安平酝仙酒，渤海转神丹。初飞喜退凤，新学法乘鸾。十芒生月脑，六焰起星肝。流琼播疑俗，信玉类阳官。玄都宴晚集，紫府事朝看。谢手今为别，进怜此俗难。"
"车马行","南北朝","戴皓","巩洛风尘处，冠盖相填咽。多称魏其冷，竞随田鼢热。轮趣白虎第，珂聚黄金穴。献酒悉葡萄，州言尽飞铁。东都蛇已铸，西山绶应结。朝集类蒸烟，晚至如吹雪。子云尔何事，门巷无车辙。"
"度关山","南北朝","戴皓","昔听陇头吟。平居已流涕。今上关山望。长安树如荠。千里非乡邑。四海皆兄弟。军中大体自相褒。其间得意各分曹。博陵轻侠皆无位。幽州重气本多豪。马衔苜蓿叶。剑莹鸊鹈膏。初征心未习。复值雁飞入。山头看月近。草上知风急。笛喝曲难成。笳繁响还涩。武帝初承平。东伐复西征。蓟门海作堑。榆塞冰为城。催令四校出。倚望三边平。箭服朝来动。刀环临阵鸣。将军一百战。都护五千兵。且决雄雌前利。谁道功名身后事。丈夫意气本自然。来时辞第已闻天。但令此身与命在。不持烽火照甘泉。"
"咏欲眠诗","南北朝","戴皓","拂枕薰红帕，回灯复解衣。傍边知夜永，不唤定应归。"
"棹歌行","南北朝","阮研","芙蓉始出水，绿荇叶初鲜。且停白雪和，共奏激楚弦。平生此遭遇，一日当千年。"
"秋闺有望诗","南北朝","庾丹","耿耿横天汉，飘飘出岫云。月斜树倒影，风至水回文。已泣机中妇，复悲堂上君。罗襦晓长襞，翠被夜徒薰。空汲银床井，谁缝金缕裙。所思竟不至，持酒清夜分。"
"夜梦还家诗","南北朝","庾丹","归飞梦所忆，共子汲寒浆。铜瓶素丝绠，绮井白银床。雀出丰茸树，虫飞玳瑁梁。离人不相见，争忍对春光。"
"和萧国子咏柰花诗","南北朝","谢瑱","俱荣上节初，独秀高秋晚。吐绿变衰园，舒红摇落苑。不逐奇幻生，宁从吹律暄。幸同瑶华折，为君聊赠远。"
"齐皇太子释奠诗","南北朝","陆琏","侧观遥册，历选皇年。惟灵御极，惟睿奉天。情机散古，文象聿宣。云鸟舛驾，教思蝉联。太明在运，帝功泉塞。端饰宝命，化垂人则。业敷七政，训弘三德。昭图协轨，道清万国。振领还风，提纲息伪。爱孚应远，仁治祥被。六幽畅波，八埏藻义。烟■开祯，山河㕬瑞。祚休长运，卜永联庆。于穆储徽，仪震丽正。妙智夙昭，神泉独镜。誉宣诗史，道协镛咏。业崇敬达，师严教尊。清淳璧水，赫奕兽门。斌斌楙藉，秩秩德言。合情饰皃，导本归源。宪章祀典，宗圣维灵。牺牷钊洁，盥奠肃诚。乐和初奏，礼备未贞。风辉克广，至德维馨。敬周献毕，即宴庠宫。霜庭秀日，邃宇恬风。陈仪就位，济济雍雍。泽宫庆普，心陶乐融。灼灼宰傅，英英藩哲。缔彩飞声，腾光代翼。髦彦连华，才奇映列。貂佩陆离，巾衮容裔。粹景贞晖，云露延和。显仁性始，藏用生波。乘虞入幸，沐吝溟河。巡崖恧虑，抃藻倾歌。"
"和阴梁州杂怨诗","南北朝","邓铿","别离虽未久，遂如长别离。丛桂频销叶，庭树几攀枝。君言妾貌改，妾畏君心移。终须一相见，并得两相知。"
"奉和夜听妓声诗","南北朝","邓铿","烛华似明月，鬟影胜飞桥。妓儿齐郑乐，争妍学楚腰。新歌自作曲，旧瑟不须调。众中俱不笑，座上莫相撩。"
"月夜闺中诗","南北朝","邓铿","闺中日已暮，楼上月初华。树阴缘砌上，窗影向床斜。开帷伤只凤，吹灯惜落花。谁能当此夕，独处类倡家。"
"建除诗","南北朝","萧察","建国惟神业，十世本灵长。除苛逾汉祖，徯后类殷汤。满盈既亏度，否运理还康。平阶今复睹，德星行见祥。定寇资雄略，静乱属贤良。执讯穷郢鲁，吊伐遍徐扬。破敌勋庸盛，佩紫日怀黄。危苗既已窜，妖沴亦云亡。成功勒云社，治定理要荒。收戟归农器，牧马恣刍场。开山接梯路，架海拟山梁。闭欲同彭老，延寿等东皇。"
"迎舍利诗","南北朝","萧察","释迦称散体，多宝号金驱。白玉诚非比，黄金良莫逾。变见绝言象，端异乃冥符。灵知虽隐显，妙色岂荣枯。唯当千劫后，方成无价珠。"
"尘尾诗","南北朝","萧察","匣上生光影，毫际起风流。本持谈妙理，宁是用椎牛。"
"咏纸诗","南北朝","萧察","皎白犹霜雪，方正若布棋。宣情且记事，宁同鱼网时。"
"床诗","南北朝","萧察","衡山白玉镂，汉殿珊瑚支。踞膝申久坐，屡好为频移。"
"咏弓诗","南北朝","萧察","虞人招不进，繁氏久称工。已悲轩主迹，复挹楚王风。"
"咏履诗","南北朝","萧察","双见待声宣，并飞时表异。处卑弥更妍，常安岂悲坠。"
"大梨诗","南北朝","萧察","大谷常流称，南荒本足珍。绿叶已承露，紫实复含津。"
"咏百合诗","南北朝","萧察","接叶有多种，开花无异色。含露或低垂，从风时偃抑。甘菊愧仙方，丛兰谢芳馥。"
"咏兰诗","南北朝","萧察","折茎聊可佩，入室自成芳。开花不竞节，含秀委微霜。"
"春日诗","南北朝","闻人倩","高台动春色，清池照日华。绿葵向光转，翠柳逐风斜。林有惊心鸟，园多夺目花。相与咸知节，叹子独离家。人行今不返，何劳空折麻。"
"采桑","南北朝","沈君攸","南陌落花移，蚕妾畏桑萎。逐便牵低叶，争多避小枝。摘驶笼行满，攀高腕欲疲。看金怯举意，求心自可知。"
"采莲曲","南北朝","沈君攸","平川映晚霞，莲舟泛浪华。衣香随岸远，荷影向流斜。度手牵长柄，转楫避疏花。还船不畏满，归路讵嫌赊。"
"薄暮动弦歌","南北朝","沈君攸","柳谷向夕沈馀日，蕙楼临砌徙斜光。金户半入丛林影，兰径时移落蕊香。丝绳玉堂传绮席，秦筝赵瑟响高堂。舞裙拂履喧珠佩，歌响出扇绕尘梁。云边雪飞弦柱促，留宾但须罗袖长。日暮歌钟恒不倦，处处行乐为时康。"
"羽觞飞上苑","南北朝","沈君攸","上路薄晚风尘合，禁苑初春气色华。石径断丝阑蔓草，山流细沫拥浮花。鱼文熠爚含馀日，鹤盖低昂照落霞。隔树银鞍喧宝马，分衢玉轴动香车。车马处处尽成阴，班荆促席对芳林。藤杯屡动情仍畅，翠樽引满趣弥深。山阳倒载非难得，宜城醇酝促须斟。半醉骊歌应可奏，上客莫虑掷黄金。"
"桂楫泛河中","南北朝","沈君攸","黄河曲注通千里，浊水分流引八川。仙查逐源终未极，苏亭遗迹上难迁。眇眇云根侵远树，苍苍水气合遥天。波影杂霞无定色，湍文触岸不成圆。赤马青龙交出浦，飞云盖海远凌烟。莲舟渡沙转不碍，桂楫距浪弱难前。风急金乌翅自转，汀长锦缆影微悬。榜人欲歌先扣枻，津吏犹醉强持船。河堤极望今如此，行杯落叶讵虚传。"
"双燕离","南北朝","沈君攸","双燕双飞。双情相思。容色已改。故心不衰。双入幕。双出帷。秋风去。春风归。幕上危。双燕离。衔羽一别涕泗垂。夜夜孤飞谁相知。左回右顾还相慕。翩翩桂水不忍渡。悬目挂心思越路。萦郁摧折意不泄。愿作镜鸾相对绝。"
"赋得临水诗","南北朝","沈君攸","开筵临桂水，携手望桃源。花落圆文出，风急细流翻。光浮动岸影，浪息累沙痕。沧波自可悦，濯缨何用论。"
"同陆廷尉惊早蝉诗","南北朝","沈君攸","日暮野风生，林蝉候节鸣。望枝疑数处，寻空定一声。地幽吟不断，叶动噪群惊。独有河阳令，偏嫌秋翅轻。"
"待夜出妓诗","南北朝","沈君攸","帘间月色度，烛定妓成行。回身钏玉动，顿履佩珠鸣。低衫拂鬟影，举扇起歌声。匣中曲犹奏，掌上体应轻。"
"咏冰应教诗","南北朝","沈君攸","日华照冰彩，灼烁自相明。阴潭欲半解，阳岸已全轻。未释苔文隐，将销草气生。稍得观鱼上，非独见孤惊。傥逢魏后术，当验可为城。"
"王昭君","南北朝","施荣泰","垂罗下椒阁，举袖拂胡尘。唧唧抚心叹，蛾眉误杀人。"
"杂诗","南北朝","施荣泰","赵女修丽姿，燕姬正容饰。妆成桃毁红，黛起草惭色。罗裙数十重，犹轻一蝉翼。不言縠袖轻，专叹风多力。锵佩玉池边，弄笑银台侧。折柳贻目成，采蒲赠心识。来时娇未尽，还去媚何极。"
"王子乔行","南北朝","高允生","仙化非常道，其义出自然。王乔诞神气，白日忽升天。晻暧御云气，飘飘乘长烟。寄想崆峒外，翱翔宇宙间。七月有佳期，控鹤崇崖巅。永与时人别，一去不复旋。"
"百里奚歌","南北朝","高允生","羁旅入秦庭，始得收显曜。释褐出辎车，卓为千乘道。艳色进华容，繁弦发徵调。居贵易素心，翻然忘久要。装金五羊皮，写情陈所告。岂徒望自伤，念君无定操。"
"晨风行","南北朝","王循","雾开九曲渎，风起千金堤。岸回分野径，林际成牛蹊。凫随落潮去，日傍绮霞低。望日轻舟隐，瑟瑟远寒凄。还眺小平急，宴语方难齐。"
"金乐歌","南北朝","房篆","前溪流碧水，后渚映青天。登台临宝镜，开窗对绮钱。玉颜光粉色，罗袖拂金钿。春风散轻蝶，明月映新莲。摘花竞时侣，催指及芳年。"
"朱鹭","南北朝","裴宪伯","秋来惧寒劲，岁去畏冰坚。群飞向葭下，奋羽欲南迁。暂戏龙池侧，时往凤楼前。所叹恩光歇，不得久联翩。"
"陇头水","南北朝","车?","陇头征人别，陇水流声咽。只为识君恩，甘心从苦节。雪冻弓弦断，风鼓旗竿折。独有孤雄剑，龙泉字不灭。"
"洛阳道","南北朝","车?","洛阳道八达，洛阳城九重。重关如隐起，双阙似芙蓉。王孙重行乐，公子好游从。别有倾人处，佳丽夜相逢。"
"骢马","南北朝","车?","骢马镂金鞍，柘弹落金丸。意欲骖驔走，先作野游盘。平明发下蔡，日中过上兰。路远行须疾，非是畏人看。"
"同郭侍郎采桑诗","南北朝","姚翻","雁还高柳北，春归洛水南。日照茱萸领，风摇翡翠篸。桑间视欲暮，闺里遽饥蚕。相思君助取，相望妾那堪。"
"代陈庆之美人为咏诗","南北朝","姚翻","临妆欲含涕，羞畏家人知。还代粉中絮，拥泪不听垂。"
"梦见故人诗","南北朝","姚翻","觉罢方知恨，人心定不同。谁能对角枕，长夜一边空。"
"有期不至诗","南北朝","姚翻","黄昏信使断，衔怨心凄凄。回灯向下榻，转面暗中啼。"
"咏日诗","南北朝","李镜远","始临东岳观，俄升若木枝。萍实讵俦彩，合扇且惭规。北林耿初曜，圆窗鉴早曦。照庭馀雪尽，映檐溜滴垂。徘徊匝花树，煜爚满春池。柳阴裁靡靡，帘影复离离。曾泉岂亭舍，桑榆忽在斯。回戈安得中，长绳不可羁。冲情爱景落，清宴惜光驰。温晖徒已荷，深心窃自知。"
"蝶蝶行","南北朝","李镜远","青年已布泽，微虫应节欢。朝出南园里，暮依华叶端。菱舟追或易，风池度更难。群飞终不远，还向玉阶兰。"
"咏画扇诗","南北朝","鲍子卿","细丝本自轻，弱彩何足眄。直为发红颜，谬成握中扇。乍奉长门立，时承柏梁宴。思妆开已掩，歌容隐而见。但画双黄鹄，莫画孤飞燕。"
"咏玉阶诗","南北朝","鲍子卿","玉阶已夸丽，复得临紫微。北户接翠幄，南路抵金扉。重叠通日影，参差藏月辉。轻苔染珠履，微淀拂罗衣。独笑昆山曲，空见青凫飞。"
"古意应萧信武教诗","南北朝","王枢","朝取饥蚕食，夜缝千里衣。复闻南陌上，日暮采莲归。青苔覆寒井，红药间青薇。人生乐自极，良时徒见违。何由及新燕，双双还共飞。"
"至乌林村见采桑者因有赠","南北朝","王枢","遥见提筐下，翩妍实端妙。将去复回身，欲语先为笑。闺中初别离，不许觅新知。空结茱萸带，敢报木兰枝。"
"徐尚书座赋得阿怜诗","南北朝","王枢","红莲披早露，玉貌映朝霞。飞燕啼妆罢，顾插步摇花。溘匝金钿满，参差绣领斜。暮还垂瑶帐，香灯照九华。"
"咏渫井得金钗诗","南北朝","汤僧济","昔日倡家女，摘花露井边。摘花还自插，照井还自怜。窥窥终不罢，笑笑自成妍。宝钗于此落，从来非一年。翠羽成泥去，金色尚如先。此人今何在，此物今空传。"
"赋得露诗","南北朝","顾煊","飞空犹蕴状，集物始成华。萎黄病秋菊，厌浥长春芽。非唯溥蔓草，颇亦变蒹葭。仍增江海浪，聊点木兰花。"
"九日诗","南北朝","王脩已","霜威始落翠，寒气初入堂。隋珠烂似烛，悬黎疑夜光。舞步因弦折，歌声随袂扬。夜深闻漏缓，檐虚觉唱长。"
"咏镜诗","南北朝","王孝礼","可怜不自识，终尔因镜中。分眉一等翠，对面两边红。转身先见动，含笑逆相同。犹嫌镜里促，看人未好通。"
"咏慎火诗","南北朝","范筠","兹卉信丛丛，微荣未足奇。何期糅香草，遂得绕花池。忘忧虽无用，止焰或有施。早得建章立，幸爇柏梁垂。"
"咏蓍诗","南北朝","范筠","数奇不可偶，性直谁能纡。祯蔡优灵异，祥云降温腴。"
"奉和世子春情诗","南北朝","甄固","昨晚褰帘望，初逢双燕归。今朝见桃李，不啻数花飞。已愁春欲度，无复寄芳菲。"
"代西封侯美人诗","南北朝","王环","于今辞宴语，方念泣离违。无因从朔雁，一向黄河飞。"
"和定襄侯楚越衫诗","南北朝","江伯瑶","裁缝在箧笥，薰鬓带馀香。开著不忍看，一见落千行。"
"咏繁华诗","南北朝","刘泓","可怜宜出众，的的最分明。秀眉开双眼，风流著语声。"
"赠情人诗","南北朝","王湜","雨骤行人断，云聚独悲深。傥更逢归雁，一一传情心。"
"咏安仁得果诗","南北朝","李孝胜","潘岳河边返，情知掷果多。闭甍听不见，无奈识车何。"
"咏安仁得果诗","南北朝","谈士云","月上河阳县，来看洛阳花。掷果人相?，非是故停车。"
"诗","南北朝","明少遐","灯花寒不结。"
"惊早露诗","南北朝","刘憺","九畹凝芳叶，百草莹新珠。盈荷虽不润，拂竹竟难枯。"
"咏春风诗","南北朝","贺文标","排帘动轻幔，泛水拂垂杨。本持飘落蕊，翻送舞衣香。"
"石桥诗","南北朝","萧若静","连延过绝涧，迢递跨长津。已数逢仙客，兼曾度獦人。"
"还宅作诗","南北朝","萧欣","时平有道泰，世诐交情离。寄言谢公叔，千载留清规。"
"子夜四时歌 其一 春歌","南北朝","王金珠","吹漏不可停，断弦当更续。俱作双思引，共奏同心曲。"
"子夜四时歌 其二 夏歌","南北朝","王金珠","垂帘倦类热，卷幌乘清阴。风吹合欢帐，直动相思琴。"
"子夜四时歌 秋歌二首 其三","南北朝","王金珠","叠素兰房中，劳情桂杵侧。朱颜润红粉，香汗光玉色。"
"子夜四时歌 其四","南北朝","王金珠","紫茎垂玉露，绿叶落金樱。著锦如言重，衣罗始觉轻。"
"上声歌","南北朝","王金珠","花色过桃杏，名称重金琼。名歌非下里，含笑作上声。"
"阿子歌","南北朝","王金珠","可怜双飞凫，飞集野田头。饥食野田草，渴饮清河流。"
"前溪歌","南北朝","包明月","当曙与未曙。百鸟啼窗前。独眠抱被叹。忆我怀中侬。单情何时双。"
"连理诗","南北朝","王氏（卫敬瑜妻","墓前一株柏，连根复并枝。妾心能感木，颓城可足奇。"
"孤燕诗","南北朝","王氏（卫敬瑜妻","昔年无偶去，今春犹独归。故人恩既重，不忍复双飞。"
"昭君怨","南北朝","刘氏（王淑英妻","一生竟何定，万事良难保。丹青失旧仪，匣玉成秋草。相接辞关泪，至今犹未燥。汉使汝南还，殷勤为人道。"
"暮寒诗","南北朝","刘氏（王淑英妻","梅花自烂熳，百舌早迎春。逾寒衣逾薄，未肯惜腰身。"
"赠夫诗","南北朝","刘氏（王淑英妻","妆铅点黛拂轻红。鸣环动佩出房栊。看梅复看柳。泪满春衫中。"
"和婕妤怨诗","南北朝","刘令娴","日落应门闭，愁思百端生。况复昭阳近，风传歌吹声。宠移终不恨，谗枉太无情。只言争分理，非妒舞腰轻。"
"答唐娘七夕所穿针诗","南北朝","刘令娴","倡人助汉女，靓妆临月华。连针学并蒂，萦缕作开花。孀闺绝绮罗，揽赠自伤嗟。虽言未相识，闻道出良家。曾停霍君骑，经过柳惠车。无由一共语，暂看日升霞。"
"答外诗二首 其一","南北朝","刘令娴","花庭丽景斜，兰牖轻风度。落日更新妆，开帘对春树。鸣鹂叶中舞，戏蝶花间骛。调琴本要欢，心愁不成趣。良会诚非远，佳期今不遇。欲知幽怨多，春闺深且暮。"
"答外诗二首 其二","南北朝","刘令娴","东家挺奇丽，南国擅容辉。夜月方神女，朝霞喻洛妃。还看镜中色，比艳似知非。摛词徒妙好，连类顿乖违。智夫虽已丽，倾城未敢希。"
"听百舌诗","南北朝","刘令娴","庭树旦新晴，临镜出雕楹。风吹桃李气，过传春鸟声。净写山阳笛，全作洛滨笙。注意欢留听，误令妆不成。"
"题甘蕉叶示人诗","南北朝","刘令娴","夕泣已非疏，梦啼太真数。唯当夜枕知，过此无人觉。"
"摘同心栀子赠谢娘因附此诗","南北朝","刘令娴","两叶虽为赠，交情永未因。同心何处恨，栀子最关人。"
"光宅寺诗","南北朝","刘令娴","长廊欣目送，广殿悦逢迎。何当曲房里，幽隐无人声。"
"王昭君叹二首 其一","南北朝","沈满愿","早信丹青巧，重货洛阳师。千金买蝉鬓，百万写蛾眉。"
"王昭君叹二首 其二","南北朝","沈满愿","今朝犹汉地，明旦入胡关。高堂歌吹远，游子梦中还。"
"挟琴歌","南北朝","沈满愿","逶迤起尘唱，宛转绕梁声。调弦可以进，蛾眉画未成。"
"映水曲","南北朝","沈满愿","轻鬓学浮云，双蛾拟初月。水澄正落钗，萍开理垂发。"
"登栖曲","南北朝","沈满愿","凭高川陆近，望远阡陌多。相思隔重岭，相忆限长河。"
"越城曲","南北朝","沈满愿","别怨凄歌响，离啼湿舞衣。愿假乌栖曲，翻从南向飞。"
"晨风行","南北朝","沈满愿","理楫令舟人。停舻息旅薄河津。念君劬劳冒风尘。临路挥袂泪沾巾。飙流劲润逝若飞。山高帆急绝音徽。留子句句独言归。中心茕茕将依谁。风弥叶落永难索。神往形返情错漠。循带易缓愁难却。心之忧矣颇销铄。"
"戏萧娘诗","南北朝","沈满愿","明珠翠羽帐，金蒲绿绡帷。因风时暂举，想像见芳姿。清晨插步摇，向晚解罗衣。托意风流子，佳情讵可私。"
"咏灯诗","南北朝","沈满愿","绮筵日已暮，罗帷月未归。开花散鹄彩，含光出九微。风轩动丹焰，冰宇澹青辉。不吝轻蛾绕，惟恐晓蝇飞。"
"咏五彩竹火笼诗","南北朝","沈满愿","可怜润霜质，纤剖复毫分。织作回风苣，制为萦绮文。含芳出珠被，耀彩接缃裙。徒嗟今丽饰，岂念昔凌云。"
"咏步摇花诗","南北朝","沈满愿","珠华萦翡翠，实叶间金琼。剪葆不似制，为花如自生。低枝拂绣领，微步动瑶瑛。但令云髻插，蛾眉本易成。"
"远期篇","南北朝","庾成师","忆别春花飞，已见秋叶稀。泪粉羞明镜，愁带减宽衣。得书言未反，梦见道应归。坐使红颜歇，独掩青楼扉。"
"梁三朝雅乐歌十九首 其一 俊雅","南北朝","沈约","惟王建国，辨方正位。于赫有梁，向明而治。知人则哲，聪明文思。思皇多士，俊乂咸事。弗惟其官，惟人乃备。"
"梁三朝雅乐歌十九首 其二","南北朝","沈约","训迪庶工，位以德序。恭已而治，垂旒当宁。或以言扬，或以事举。春朝秋觐，圭币惟旅。翼翼丰郇，峨峨齐楚。"
"梁三朝雅乐歌十九首 其三","南北朝","沈约","客入金奏，宾至县兴。威仪有则，是降是升。百辟卿士，元首是承。左右秩秩，终敬且矜。彝伦攸序，王猷以凝。"
"梁三朝雅乐歌十九首 其四 胤雅","南北朝","沈约","天下为家，大梁受命。眷求一德，惟烈无竞。仪刑哲王，元良诞庆。灼灼明两，作离承圣。英华外发，温文成性。立师立保，左右惟政。休有烈光，前星比盛。"
"梁三朝雅乐歌十九首 其五 寅雅","南北朝","沈约","车同轨，行同伦。来万国，相九宾。延群后，朝荩臣。礼时行，乐日新。摐夷则，奏雅寅。衮衣曜，玉帛陈。仪抑抑，皇恂恂。"
"梁三朝雅乐歌十九首 其六 介雅","南北朝","沈约","明君创洪业，大同登颂声。开元洽百礼，来仪奏九成。申锡南山祚，赫赫复明明。"
"梁三朝雅乐歌十九首 其七","南北朝","沈约","三朝礼乐和，百福随春酒。玉樽湛而献，聪明作元后。安乐享延年，无疆臣拜手。"
"梁三朝雅乐歌十九首 其八","南北朝","沈约","四气新元旦，万寿初今朝。趋拜齐衮玉，钟石变箫韶。日升等皇运，洪基邈日遥。"
"梁三朝雅乐歌十九首 其九 需雅","南北朝","沈约","农用八政食为元。播时百谷民所天。禘尝郊社尽洁虔。燕飨馈食礼节宣。九功惟序登颂弦。"
"梁三朝雅乐歌十九首 其十","南北朝","沈约","感物而动物靡遂。大羹不和有遗味。非极口腹而行气。节之民心杀攸贵。宁为礼本饔与饩。"
"梁三朝雅乐歌十九首 其十一","南北朝","沈约","始诸饮食物之初。设卦观象受以需。烝民乃粒有牲刍。自卫反鲁删诗书。弋不射宿杀已祛。"
"梁三朝雅乐歌十九首 其十二","南北朝","沈约","在昔哲王观民志。庶羞百品因时备。为善不同同归治。蔬膳菲食化始至。率物以躬行尊位。"
"梁三朝雅乐歌十九首 其十三","南北朝","沈约","雅有洄酌风采苹。蕴藻之菜非八珍。涧溪沼沚贵先民。明信之德感人神。譬诸礿祭在西邻。"
"梁三朝雅乐歌十九首 其十四","南北朝","沈约","行苇之微犹勿践。宁惟血气无身剪。圣人之心微而显。千里之应出言善。况遂豚鱼革前典。"
"梁三朝雅乐歌十九首 其十五","南北朝","沈约","春酸夏苦冬有宜。筐莒锜釜备糗酏。逡巡揖让诏司仪。卑高制节明等差。君臣之序正在斯。"
"梁三朝雅乐歌十九首 其十六","南北朝","沈约","日月光华风四塞。规飨有序仪不忒。匪天私梁乃佑德。光被四表自南北。长世缀旒为下国。"
"梁三朝雅乐歌十九首 其十七 雍雅","南北朝","沈约","穆穆天子，时惟圣敬。济济群公，恭为德柄。为撤有典，膳夫是命。礼行禘尝，义光朝聘。神飨其德，民洽其庆。"
"梁三朝雅乐歌十九首 其十八","南北朝","沈约","尚有和羹，既戒且平。亦有其馂，亦惟克明。其馂惟旅，其酳惟成。百礼斯洽，三宥已行。明哉元首，遹骏其声。"
"梁三朝雅乐歌十九首 其十九","南北朝","沈约","戒食有章，卒食惟序。庭鸣金奏，凯收笾莒。客出以雍，撤以振羽。离磬乃作，和钟备举。济济威仪，喤喤簨虡。"
"相和六引 其一 宫引","南北朝","萧子云","宅中为君。声之始。气和而应。律生子。四宫既作。阴阳理。"
"相和六引 其二 商引","南北朝","萧子云","君臣数九。发凉风。三弦夷则。白藏通。克谐候管。和六同。"
"相和六引 其三 角引","南北朝","萧子云","蛰虫始振。音在斯。五声六律。旋相为。韶继夏心。备咸池。"
"相和六引 其四 徵引","南北朝","萧子云","朱明在离。日长至。候气而动。徵为事。六乐成文。从之备。"
"相和六引 其五 羽引","南北朝","萧子云","其音为物。登玄英。制留循短。位浊清。惟皇创则。和且平。"
"梁雅乐歌五首 其一 应王受图曲","南北朝","张率","应王受图，荷天革命。乐曰功成，礼云治定。恩弘庇臣，念昭率性。乃眷三才，以宣八政。愧无则哲，临渊自镜。或戒面从，永隆福庆。"
"梁雅乐歌五首 其二 臣道曲","南北朝","张率","孝义相化，礼让为风。当官无媚，嗣民必公。谦谦君子，謇謇匪躬。谅而不讦，和而不同。诫之诫之，去骄思冲。弘兹大雅，是曰至忠。"
"梁雅乐歌五首 其三 积恶篇","南北朝","张率","积恶在人，犹酖处腹。酖成形亡，恶积身覆。殷辛再离，温舒五族。责必及嗣，财岂润屋。斯川既往，逝命不复。镜兹馀殃，幸修多福。"
"梁雅乐歌五首 其四 积善篇","南北朝","张率","惟德是辅，皇天无亲。抱狱归舜，舍财去邠。豚鱼怀信，行苇留仁。先世有作，馀庆方因。鸣玉承家，锡圭于民。连城非重，积善为珍。"
"梁雅乐歌五首 其五 宴酒篇","南北朝","张率","记称成礼，诗咏饱德。卜昼有典，厌夜不忒。彝酒作民，乐饮亏则。腐腹遗丧，濡首亡国。哲彼六马，去兹三惑。占言孔昭，以求温克。"
"梁鞞舞歌三首 其一 明之君","南北朝","周舍","赫矣明之君，我皇迈前古。机灵通日月，圣敬缔区宇。淮海无横波，文轨同一土。乐哉太平世，当歌复当舞。"
"梁鞞舞歌三首 其二 明主曲","南北朝","周舍","圣主应图箓，天下咸所归。端扆临赤县，宸居法紫微。遐方奉正朔，外户辟重扉。我君延万寿，福祚长巍巍。"
"梁鞞舞歌三首 其三 明君曲","南北朝","周舍","明君班五瑞，就日朝百王。充庭植鹭羽，钧天奏清商。本支同中岳，良臣安四方。盛明普日月，兆民乐未央。"
"谶诗","南北朝","释宝志","乐哉三十馀，悲哉五十里。但看八十三，子地妖灾起。佞臣作欺妄，贼臣灭君子。若不信吾言，龙时侯贼起。且至马中间，衔悲不见喜。"
"谶诗","南北朝","释宝志","昔年三十八，今年八十三。四中复有四，城北火酣酣。"
"谶诗二首 其一","南北朝","释宝志","掘尾狗子自发狂。当死未死齧人伤。须臾之间自灭亡。起自汝阴死三湘。"
"谶诗二首 其二","南北朝","释宝志","山家小儿果攘臂。太极殿前作虎视。"
"奉和武帝三教诗","南北朝","释智藏","心源本无二，学理共归真。四执迷丛药，六味增苦辛。资缘良杂品，习性不同循。至觉随物化，一道开异津。大士流权济，训义乃星陈。周孔尚忠孝，立行肇君亲。老氏贵裁欲，存生由外身。出言千里善，芬为穷世珍。理空非即有，三明似未臻。近识封歧路，分镳疑异尘。安知悟云渐，究极本同伦。我皇体斯会，妙鉴出机神。眷言总归辔，回照引生民。顾惟惭宿植，邂逅逢嘉辰。愿陪入明解，岁暮有攸因。"
"和受戒诗","南北朝","释惠令","泬寥秋气爽，摇落寒林疏。风散飞廉雀，浪动昆明鱼。是日何为盛，证戒奉皇储。愿陪升自在，神通任卷舒。"
"三洲歌","南北朝","释法云","三洲断江口。水从窈窕河旁流。啼将别共来。长相思。"
"初入山作诗","南北朝","桓法闿","寒谷夜将晨，置赏复寻真。方坛垂密叶，澈水渡朱鳞。杏林虽伏兽，芝田讵俟人。丹成方转石，炉变欲销银。当知胜地远，于此绝嚣尘。"
"五仙诗五首 其一 保命府丞授诗","南北朝","周子良","华景辉琼林，清风散紫霄。仰携高真士，凌空驭绿轺。放彼朱霞馆，造此尘中僚。有缘自然会，不待心翘翘。"
"五仙诗五首 其二 冯真人授诗","南北朝","周子良","太霞郁紫盖，景风飘羽轮。直造尘滓际，万秽浇我身。自非保仙子，安见今日人。过此未申岁，控景朝太真。冥缘虽有契，执德故须勤。"
"五仙诗五首 其三 张仙卿授诗","南北朝","周子良","写我萧闲馆，游彼尘喧际。骋景盖飞霄，寻此人间契。周生一何奇，能感玄人辙。无使凌云干，中随严霜折。"
"五仙诗五首 其四 洪先生授诗","南北朝","周子良","灵风扇紫霞，景云散丹晖。八素不为迥，九垓何足巍。志业虽右□，习之亦成微。勖此今日事，今阙方共归。"
"五仙诗五首 其五 华阳童授诗","南北朝","周子良","悬台凌紫汉，峻阶登绛云。华景飞形烛，七曜亦殊分。写此步尘秽，适彼超世君。勖哉二祀内，无令邪世闻。方为去来会，短辞何用纷。"
"彭先生歌","南北朝","周子良","太霄何冥冥。灵真时下游。命我嚣涂际。采察云中俦。世路多淫浊。真诚不可搜。促驾还陆岭。人间无与酬金。"
"赠谢府君览诗","南北朝","吴兴妖神","玉钗空中堕，金钿色行歇。独泣谢春风，孤夜伤明月。"
"赠中尉李彪诗","南北朝","韩延之","贾生谪长沙，董儒诣临江。愧无若人迹，忽寻两贤踪。追昔渠阁游，策驽厕群龙。如何情愿夺，飘然独远从。痛哭去旧国，衔泪届新邦。哀哉无援民，嗷然失侣鸿。彼苍不我闻，千里告志同。"
"赠高允诗","南北朝","宗钦","嵬峨恒岭，滉瀁沧溟。山挺其和，水耀其精。启兹令族，应期诞生。华冠众彦，伟迈群英。于穆吾子，含贞藉茂。如彼松竹，陵霜擢秀。味老思冲，玩易体复。戢翼九皋，声溢宇宙。我皇龙兴，重离叠映。刚德外彰，柔明内镜。乾象奄气，坤厚山竞。风无殊音，俗无异径。经纬曰文，著述曰史。斟酌九流，错综幽旨。帝用詶咨，明发虚拟。广辟四门，披延髦士。尔应其求，翰飞东观。口吐琼音，手挥霄翰。弹毫珠零，落纸锦粲。坟无凝割，典无滞泮。山降则谦，含柔为信。林崇日渐，明外斯进。有邈夫子，兼兹四慎。弱而难胜，通而不峻。南董邈矣，史功不申。固倾佞窦，雄秽美新。迁以陵腐，邕由卓泯。时无逸勒，路盈摧轮。尹佚谟周，孔明述鲁。抑扬群致，宪章三五。昂昂高生，纂我遐武。勿谓古今，违规易矩。自昔索居，沈沦西藩。风马既殊，标榜莫缘。开通有运，暗遇当年。披衿暂面，定交一言。咨疑秘省，访滞京都。水镜叔度，洗吝田苏。望仪神婉，即象心虚。悟言礼乐，探赜诗书。履霜悼迁，抚节感变。嗟我年迈，迅逾激电。进乏由赐，退非回宪。素发掩玄，枯颜落茜。文以会友，友由知己。诗以明言，言以通理。盼坎迷流，觌艮暗止。庶尔虬光，回鳞曲水。"
"赠李宝诗","南北朝","段承根","世道衰陵，淳风殆缅。衢交问鼎，路盈访玺。徇竞争驰，天机莫践。不有真宰，榛棘谁剪。于皇我后，重明袭焕。文以息烦，武以静乱。剖蚌求珍，搜岩采干。野无投纶，朝盈逸翰。自昔凉季，林焚渊涸。矫矫公子，鳞羽靡托。灵慧虽奋，袄氛未廓。凤戢昆丘，龙潜玄漠。数不常扰，艰极则夷。奋翼幽裔，翰飞京师。珥蝉紫闼，伏节方畿。弼我王度，庶绩缉熙。自余幽沦，眷参旧契。庶庇馀光，优游卒岁。忻路未淹，离辔已际。顾难分岐，载张载继。闻诸交旧，累圣叠曜。淳源虽漓，民怀余劭。思乐哲人，静以镇躁。蔼彼繁音，和此清调。询下曰文，辩讦曰明。化由礼治，政以宽成。勉崇仁教，播德简刑。倾首景风，迟闻休声。"
"诗","南北朝","游雅","人贵河间邢，不胜广平游。人自弃伯度，我自敬黄头。"
"悬瓠方丈竹堂飨侍臣联句诗","南北朝","元宏","白日光天兮无不曜。江左一隅独未照。愿从圣明兮登衡会。万国驰诚混内外。云雷大振兮天门辟。率土来宾一正历。舜舞干戚兮天下归。文德远被莫不思。皇风一鼓兮九地匝。戴日依天清六合。遵彼汝坟兮昔化贞。未若今日道风明。文王政教兮晖江沼。宁如大化光四表。"
"歌","南北朝","元宏","两菖蒲，新野乐。"
"罗敷行","南北朝","高允","邑中有好女，姓秦字罗敷。巧笑美回盻，鬓发复凝肤。脚著花文履，耳穿明月珠。头作堕马髻，倒枕象牙梳。姌姌善趋步，袒袒曳长裾。王侯为之顾，驷马自踟蹰。"
"王子乔","南北朝","高允","王少卿。王少卿。超升飞龙翔天庭。遗仪景。云汉酬。光骛电逝忽若浮。骑日月。从列星。跨腾入太。廓逾杳冥。寻元气。出天门。穷览有无穷道根。"
"答宗钦诗","南北朝","高允","汤汤流汉，蔼蔼南都。载称多士，载耀灵珠。邈矣高族，代记丹图。启基郢域，振彩凉区。吾生倜傥，诞发英风。绍熙前绪，奕世克隆。方圆备体，淑德斯融。望倾群雄，响振华戎。响振伊何，金声克著。匡赞西藩，拯厥时务。放志琴书，恬心初素。潜思渊渟，秀藻云布。上天降命，祚钟有代。协耀紫宸，与乾作配。仁迈春阳，功隆覆载。招延隐叟，永贻大赉。伊余栎散，才朽质微。遭缘幸会，忝与枢机。窃名华省，厕足丹墀。愧无荧烛，少益天晖。明升非谕，信渐难兼。体卑处下，岂曰能谦。进不弘道，退失渊潜。既惭朱阙，亦愧闾阎。史班称达，杨蔡致深。负荷典策，载蹈于心。四辙同轨，覆车相寻。敬承嘉诲，永佩明箴。远思古贤，内寻诸己。仰谢丘明，长揖南史。遐武虽存，高踪难拟。夙兴夕惕，岂获恬止。时之圯矣，灵运未通。凤马殊隔，区域异封。有怀西望，路险莫从。王泽远洒，九服来同。有昔平吴，二陆称宝。今也克凉，吾生独矫。道映儒林，义为群表。我思与之，均于纻缟。仁乏田苏，量非叔度。韩生屡降，林宗仍顾。千载旷游，遘兹一遇。藻咏风流，鄙心已悟。年时迅迈，物我俱逝。任之斯通，拥之则滞。结驷贻尘，屡空亦敝。两闻可守，安有回赐。诗以言志，志以表丹。慨哉刎颈，义已中残。虽曰不敏，请事金兰。尔其励之，无忘岁寒。"
"咏贞妇彭城刘氏诗","南北朝","高允","两仪正位，人伦肇甄。爰制夫妇，统业承先。虽曰异族，气犹自然。生则同室，终契黄泉。封生令达，卓为时彦。内协黄中，外兼三变。谁能作配，克应其选。寔有华宗，挺生淑媛。京野势殊，山川乖互。乃奉王命，载驰在路。公务既弘，私义获著。因媒致币，遘止一暮。率我初冠，眷彼弱笄。形由礼比，情以趣谐。忻愿难常，影迹易乖。悠悠言迈，戚戚长怀。时值险屯，横离尘网。伏锧就刑，身分土壤。千里虽遐，应如影响。良嫔洞感，发于梦想。仰惟亲命，俯寻嘉好。谁谓会浅，义深情到。毕志守穷，誓不二醮。何以验之，殒身是效。人之处世，孰不厚生。心存于义，所重则轻。结愤钟心，甘就幽冥。永捐堂宇，长辞母兄。茫茫中野，翳翳孤丘。葛蔂冥蒙，荆棘四周。理苟不昧，神必俱游。异哉贞妇，旷世靡俦。"
"悲平城诗","南北朝","王肃","悲平城。驱马入云中。阴山常晦雪。荒松无罢风。"
"应制赋铜鞮山松诗","南北朝","元协","问松林。松林经几冬。山川何如昔。风云与古同。"
"神士赋歌","南北朝","李谧","周孔重儒教，庄老贵无为。二途虽如异，一是买声儿。生乎意不惬，死名用何施。可心聊自乐，终不为人移。脱寻余志者，陶然正若斯。"
"于莱城东十里与诸门徒登青阳岭太基山上四面及中嵿扫石置仙坛诗","南北朝","郑道昭","寻日爱丘素，嗟月开靖场。东峰青烟寺，西顶白云堂。朱阳台望远，玄灵崖色光。高坛周四岭，中明起前岗。神居杳汉眇，接景拂霓裳。□微三四子，披霞度仙房。潇潇步林石，缭缭歌道章。空谷和鸣磬，风岫吐浮香。冷冷□虚唱，郁郁绕松梁。伊余莅东国，杖节牧齐疆。乘务惜暂暇，游此无事方。依岩论孝老，斟泉语经庄。长文听远义，门徒森山行。踌蹰念岁述，幽衿烛扶桑。栖槃时自我，岂云蹈行藏。"
"与道俗□人出莱城东南九里登云峰山论经书诗","南北朝","郑道昭","靖觉镜□津。浮生厌人职。辟志访□游。云峻期登涉。拂衣出州□。缓步入烟域。苔替□径□。巃?星路逼。霞□□□友。凤驾缘虚赩。披衿接九贤。合盖高顶极。峥嵘非一□。林峦迭峻巇。双阙承汉开。绝巘虹萦敕。涧岨禽迹迷。窦狭鸟过亟。层穴通月□。飞岫陵地忆。回首盻京关。连州□莱即。还济河渐□。□来尘玉食。藏名隐仙丘。希言养神直。依微姑射踪。□□朱台日。尔时春岭明。松沙若点殖。攀石坐危□。□□栖倾侧。谈对洙㠇宾。清赏妙无色。图外表三玄。经中精十力。道音动齐泉。义风光韶棘。此会当百龄。斯观宁心识。目海浅毛流。□崖瞥鸿翼。相翔足终身。谁辩瑶与□。万象自云云。焉用挂情忆。槃桓竟何为。云峰聊可息。"
"登云峰山观海岛诗","南北朝","郑道昭","山游悦遥赏，观沧眺白沙。云路沈仙驾，灵章飞玉车。金轩接日彩，紫盖通月华。腾龙蔼星水，翻凤映烟家。往来风云道，出入朱明霞。雾帐芳宵起，蓬台植汉邪。流精丽旻部，低翠曜天葩。此瞩宁独好，斯见理如麻。秦皇非徒驾，汉武岂空嗟。"
"咏飞仙室诗","南北朝","郑道昭","岩堂隐星霄，遥檐驾云飞。郑公乘日至，道士投霞归。"
"刺谗诗","南北朝","阳固","巧佞巧佞，谗言兴兮。营营习习，似青绳兮。以白为黑，在汝口兮。汝非蝮虿，毒何厚兮。巧佞巧佞，一何工矣。伺间伺忿，言必从矣。朋党噂?，自相同矣。浸润之谮，倾人墉矣。成人之美，君子贵焉。攻人之恶，君子愧焉。汝何人斯，谮毁日繁。予实无罪，何骋汝言。番番缉缉，谗言侧入。君子好谗，如或弗及。天疾谗说，汝其至矣。无妄之祸，行将及矣。泛泛游凫，弗制弗拘。行藏之徒，或智或愚。维余小子，未明兹理。毁与行俱，言与衅起。我其惩矣，我其悔矣。岂求人兮，思恕在己。"
"疾幸诗","南北朝","阳固","彼谄谀兮，人之蠹兮。刺促昔粟，罔顾耻辱。以求媚兮，邪干侧入。如恐弗及，以自容兮。志行偏小，好习不道。朝挟其车，夕承其舆。或骑或徒，载奔载趋。或言或笑，曲事亲要。正路不由，邪径是蹈。不识大猷，不知话言。其朋其党，其徒实繁。有诡其行，有佞其音。籧篨戚施，邪媚是钦。既谗且姤，以逞其心。是信是任，乱是以多。其始不慎，末如之何。习习宰嚭，营营无极。梁丘寡智，王鲋浅识。伊戾息夫，异世同力。江充赵高，甘言似直。竖刁上官，擅生羽翼。乃如之人，僣爽其德。岂徒丧邦，又亦覆国。嗟尔中下，其亲其昵。不谓其非，不觉其失。好之有年，宠之有日。我思古人，心焉若疾。百凡君子，宜其慎矣。覆车其鉴，近可信矣。言既备矣，事既至矣。反是不思，维尘及矣。"
"幸华林园宴群臣于都亭曲水赋七言诗","南北朝","元诩","化光造物含气贞。恭己无为赖兹英。"
"临终诗","南北朝","元子攸","权去生道促，忧来死路长。怀恨出国门，含悲入鬼乡。隧门一时闭，幽庭岂复光。思鸟吟青松，哀风吹白杨。昔来闻死苦，何言身自当。"
"诗","南北朝","元恭","朱门久可患，紫极非情玩。颠覆立可待，一年三易换。时运正如此，惟有修真观。"
"联句诗","南北朝","元恭","既逢尧舜君，愿上万年寿。平生好玄默，惭为万国首。圣主临万机，享世永无穷。岂唯被丰草，方亦及昆虫。朝贤既济济，野苗又芃芃。君臣体鱼水，书轨一华戎。微臣信庆渥，何以答华嵩。"
"咏宝剑诗","南北朝","崔鸿","宝剑出昆吾，龟龙夹采珠。五精初献术，千户竟论都。匣气冲牛斗，山形转鹿卢。欲知天下贵，持此问风胡。"
"浮萍诗","南北朝","冯元兴","有草生碧池，无根绿水上。脆弱恶风波，危微苦惊浪。"
"听钟鸣","南北朝","萧综","历历听钟鸣。当知在帝城。西树隐落月。东窗见晓星。雾露朏朏未分明。乌啼哑哑已流声。惊客思。动客情。客思郁纵横。翩翩孤雁何所栖。依依别鹤半夜啼。今岁行已暮。雨雪向凄凄。飞蓬旦夕起。杨柳尚翻低。气郁结。涕滂沱。愁思无所托。强作听钟歌。"
"悲落叶","南北朝","萧综","悲落叶。联翩下重叠。重叠落且飞。从横去不归。长枝交荫昔何密。黄鸟关关动相失。夕蕊杂凝露。朝花翻乱日。乱春日。起春风。春风春日此时同。一霜两霜犹可当。五晨六旦已飒黄。乍逐惊风举。高下任飘飏。悲落叶。落叶何时还。夙昔共根本。无复一相关。各随灰土去。高枝难重攀。"
"五月五日诗","南北朝","崔巨伦","五月五日时，天气已大热。狗便呀欲死，牛复吐出舌。"
"高平牧马诗","南北朝","董绍","走马山之阿，马渴饮黄河。宁谓胡关下，复闻楚客歌。"
"晦日泛舟应诏诗","南北朝","卢元明","轻灰吹上管，落蓂飘下蒂。迟迟春色华，晼晼年光丽。"
"梦友人王由赋别诗","南北朝","卢元明","自兹一去后，市朝不复游。"
"赠亲友","南北朝","李骞","幽栖多暇日，总驾萃荒坰。南瞻带宫雉，北睇拒畦瀛。流水时将末，悬炭渐云轻。寒风率已厉，秋水寂无声。层阴蔽长野，冻雨暗穷汀。侣浴浮还没，孤飞息且惊。三褫俄终岁，一丸曾未营。闲居同洛涘，归身款武城。稍旅原思藋，坐梦尹勤荆。监河爱斗水，苏子惜馀明。益州达友趣，廷尉辩交情。岂若忻蓬筚，收志偶沈冥。"
"赠明少遐诗","南北朝","李骞","萧萧风帘举。"
"悲彭城","南北朝","祖莹","悲彭城。楚歌四面起。尸积石梁亭。血流睢水里。"
"讽真定公诗二首 其一","南北朝","鹿悆","峄山万丈树，雕镂作琵琶。由此材高远，弦响蔼中华。"
"讽真定公诗二首 其二","南北朝","鹿悆","援琴起何调，幽兰与白雪。丝管韵未成，莫使弦响绝。"
"释奠诗","南北朝","李谐","沛泽南朝，峒山北面。帝曰师氏，陈牲委奠。神具醉止，薄言嘉宴。"
"江浦赋诗","南北朝","李谐","帝献二仪合，黄华千里清。边笳城上响，寒月浦中明。"
"赞四君诗四首 其一","南北朝","常景","长卿有艳才，直至不群性。郁若春烟举，皎如秋月映。游梁虽好仁，仕汉常称病。清贞非我事，穷达委天命。"
"赞四君诗四首 其二","南北朝","常景","王子挺秀质，逸气干青云。明珠既绝俗，白鹄信惊群。才世苟不合，遇否途自分。空枉碧鸡命，徒献金马文。"
"赞四君诗四首 其三","南北朝","常景","严君情沈静，立志明霜雪。味道综微言，端蓍演妙说。才屈罗仲口，位结李强舌。素尚迈金贞，清标陵玉彻。"
"赞四君诗四首 其四","南北朝","常景","蜀江导清流，扬子挹馀休。含光绝后彦，覃思邈前修。世轻久不赏，玄谈物无求。当途谢权宠，置酒得闲游。"
"戏为诗","南北朝","褚緭","帽上著笼冠，裤上著朱衣。不知是今是，不知非昔非。"
"白鼻騧","南北朝","温子升","少年多好事，揽辔向西都。相逢狭斜路，驻马诣当垆。"
"结袜子","南北朝","温子升","谁能访故剑，会自逐前鱼。裁纫终委箧，织素空有馀。"
"安定侯曲","南北朝","温子升","封疆在上地，钟鼓自相和。美人当窗舞，妖姬掩扇歌。"
"炖煌乐","南北朝","温子升","客从远方来，相随歌且笑。自有炖煌乐，不减安陵调。"
"凉州乐歌二首 其一","南北朝","温子升","远游武威郡，遥望姑臧城。车马相交错，歌吹日纵横。"
"凉州乐歌二首 其二","南北朝","温子升","路出玉门关，城接龙城坂。但事弦歌乐，谁道山川远。"
"捣衣诗","南北朝","温子升","长安城中秋夜长。佳人锦石捣流黄。香杵纹砧知近远。传声递响何凄凉。七夕长河烂。中秋明月光。蠮螉塞边绝候雁。鸳鸯楼上望天狼。"
"从驾幸金墉城诗","南北朝","温子升","兹城实佳丽，飞甍自相并。胶葛拥行风，岧峣閟流景。御沟属清洛，驰道通丹屏。湛淡水成文，参差树交影。长门久已闭，离宫一何静。细草缘玉阶，高枝荫桐井。微微夕渚暗，肃肃暮风冷。神行扬翠旗，天临肃清警。伊臣从下列，逢恩信多幸。康衢虽已泰，弱力将安骋。"
"春日临池诗","南北朝","温子升","光风动春树，丹霞起暮阴。嵯峨映连璧，飘飖下散金。徒自临濠渚，空复抚鸣琴。莫知流水曲，谁辩游鱼心。"
"咏花蝶诗","南北朝","温子升","素蝶向林飞，红花逐风散。花蝶俱不息，红素还相乱。芬芬共袭予，葳蕤从可玩。不慰行客心，遽动离居叹。"
"相国清河王挽歌","南北朝","温子升","高门讵改辙，曲沼尚馀波。何言吹楼下，翻成薤露歌。"
"示程伯达诗","南北朝","胡叟","群犬吠新客，佞暗排疏宾。直途既已塞，曲路非所遵。望卫惋祝鮀，盻楚悼灵均。何用宣忧怀，托翰寄辅仁。"
"感遇诗","南北朝","元晖业","昔居王道泰，济济当群英。今逢世路阻，狐兔郁纵横。"
"绝命诗二首 其一","南北朝","元熙","义实动君子，主辱死忠臣。何以明是节，将解七尺身。"
"绝命诗二首 其二","南北朝","元熙","平生方寸心，殷勤属知己。从今一销化，悲伤无极已。"
"空城雀","南北朝","高孝纬","百雉何寥廓，四面风云上。纨素久为尘，池台尚可仰。啾啾雀噪城，郁郁无欢赏。日暮萦心曲，横琴聊自奖。"
"大堤女","南北朝","王容","宝髻耀明珰，香罗鸣玉佩。大堤诸女儿，一一皆春态。入花花不见，穿柳柳阴碎。东风拂面来，由来亦相爱。"
"春词","南北朝","王德","春花绮绣色，春鸟弦歌声。春风复荡漾，春女亦多情。爱将莺作友，怜傍锦为屏。回头语夫婿，莫负艳阳征。"
"晚妆诗","南北朝","周南","青楼谁家女，当窗启明月。拂黛双蛾飞，调脂艳桃发。舞罢鸾自羞，妆成泪仍滑。愿托嫦娥影，寻郎纵燕越。"
"千里思","南北朝","祖叔辨","细君辞汉宇，王嫱即虏衢。寂寂人径阻，迢迢天路殊。忧来似悬旆，泪下若连珠。无因上林雁，但见边城芜。"
"释奠诗","南北朝","袁曜","南庠贵齿，东学尚亲。卑躬下问，降礼师臣。圆冠济济，方领恂恂。肄业既终，舍奠爰始。韶音递奏，笙镛间起。茨夏愔愔，晬容亹亹。德奢并惭，陈信焉耻。"
"五言诗","南北朝","张斐裳","异林花共色，别树鸟同声。"
"赠张始均诗","南北朝","宋道玙","子深怀璧忧，余有当门病。"
"青台歌","南北朝","冯氏（文明太后","青台雀。青台雀。缘山采花额颈著。"
"赠王肃诗","南北朝","谢氏","本为箔上蚕，今作机上丝。得络逐胜去，颇忆纆绵时。"
"代答诗","南北朝","陈留长公主","针是贯绅物。目中常糸任丝。得帛缝新去。何能衲故时。"
"征行诗","南北朝","高昂","垄种千口牛，泉连百壶酒。朝朝围山猎，夜夜迎新妇。"
"从军与相州刺史孙腾作行路难","南北朝","高昂","卷甲长驱不可息，六日六夜三度食。初时言作虎牢停，更被处置河桥北。回首绝望便萧条，悲来雪涕还自抑。"
"赠弟季式诗","南北朝","高昂","怜君忆君停欲死，天上人间无可比。走马海边射游鹿，偏坐石上弹鸣雉。昔时方伯愿三公，今日司徒羡刺史。"
"香茅诗","南北朝","萧祗","鶗鴂芳不歇，霜繁绿更滋。擢本同三脊，流芳有四时。粗根缩酒易，结解舞蚕迟。终当入楚贡，岂羡咏陈诗。"
"和回文诗","南北朝","萧祗","危台出岫迥，曲涧上桥斜。池莲隐弱芰，径筱落藤花。"
"冬夜咏妓诗","南北朝","萧放","佳丽尽时年，合瞑不成眠。银龙衔烛烬，金凤起炉烟。吹篪先弄曲，调筝更撮弦。歌还团扇后，舞出妓行前。绝代终难及，谁复数神仙。"
"咏竹诗","南北朝","萧放","怀风枝转弱，防露影逾浓。既来丹穴凤，还作葛陂龙。"
"谶诗二首 其一","南北朝","陆法和","十年天子为尚可。百日天子急如火。周年天子迭代坐。"
"谶诗二首 其二","南北朝","陆法和","一母生三天。两天共五年。"
"赵郡王配郑氏挽词","南北朝","卢询祖","君王盛海内，伉俪尽寰中。女仪掩郑国，嫔容映赵宫。春艳桃花林，秋度桂枝风。遂使丛台夜，明月满床空。"
"中妇织流黄","南北朝","卢询祖","别人心已怨，愁空日复斜。然香望韩寿，磨镜待秦嘉。残丝愁绩烂，馀织恐缣赊。支机一片石，缓转独轮车。下帘还忆月，挑灯更惜花。似天河上景，春时织女家。"
"有所思","南北朝","裴让之","梦中虽暂见，及觉始知非。殿转不能寐，徙倚独披衣。悽悽晓风急，晻晻月光微。室空常达旦，所思终不归。"
"从北征诗","南北朝","裴让之","沙漠胡尘起，关山烽燧惊。皇威奋武略，上将总神兵。高台朔风驶，绝野寒云生。匈奴定远近，壮士欲横行。"
"公馆燕酬南使徐陵诗","南北朝","裴让之","嵩山表京邑，钟岭对江津。方域殊风壤，分野各星辰。出境君图事，寻盟我恤邻。有才称竹箭，无用忝丝纶。列乐歌钟响，张旃玉帛陈。皇华徒受命，延誉本无因。韩宣将聘楚，申胥欲去秦。方期饮河朔，翻属卧漳滨。礼酒盈三献，宾筵盛八珍。岁稔鸣铜雀，兵戢坐金人。云来朝起盖，日落晚摧轮。异国犹兄弟，相知无旧新。"
"邺馆公燕诗","南北朝","裴讷之","晋楚敦盟好，侨札同心赏。礼成樽俎陈，乐和金石响。朝云驾马进，晓日乘龙上。双阙表皇居，三台映仙掌。当阶篁筱密，约岸荷蕖长。束带尽欣娱，谁言骛归两。"
"三日华林园公宴诗","南北朝","邢邵","回銮自乐野，弭盖属瑶池。五丞接光景，七友树风仪。芳春时欲遽，览物惜将移。新萍已冒沼，馀花尚满枝。草滋径芜没，林长山蔽亏。芳筵罗玉俎，激水漾金卮。歌声断以续，舞袖合还离。"
"冬夜酬魏少傅直史馆诗","南北朝","邢邵","年病从横至，动息不自安。兼豆未能饱，重裘讵解寒。况乃冬之夜，霜气有馀酸。风音响北牖，月影度南端。灯光明且灭，华烛新复残。衰颜依候改，壮志与时阑。体羸不尽带，发落强扶冠。夜景将欲近，夕息故无宽。忽有清风赠，辞义婉如兰。先言叹三友，末言惭一官。丽藻高郑卫，专学美齐韩。审谕虽有属，笔削少能干。高足自无限，积风良可抟。空想青门易，宁见赤松难。寄语东山道，高驾且盘桓。"
"冬日伤志篇","南北朝","邢邵","昔时惰游士，任性少矜裁。朝驱玛瑙勒，夕衔熊耳杯。折花步淇水，抚瑟望丛台。繁华夙昔改，衰病一时来。重以三冬月，愁云聚复开。天高日色浅，林劲鸟声哀。终风激檐宇，馀雪满条枚。遨游昔宛洛，踟蹰今草莱。时事方去矣，抚己独伤怀。"
"七夕诗","南北朝","邢邵","盈盈河水侧，朝朝长叹息。不吝渐衰苦，波流讵可测。秋期忽云至，停梭理容色。束衿未解带，回銮已沾轼。不见眼中人，谁堪机上织。愿逐青鸟去，暂因希羽翼。"
"齐韦道逊晚春宴诗","南北朝","邢邵","日斜宾馆晚，风轻麦候初。檐喧巢幕燕，池跃戏莲鱼。石声随流响，桐影傍岩疏。谁能千里外，独寄八行书。"
"应召甘露诗","南北朝","邢邵","膏露且渐洽，凝液汭旌旗。草木尽沾被，玉散复珠霏。谁谓穹昊远，道合若应机。"
"贺老人星诗","南北朝","邢邵","瑞动星光照，化穆月轮重。庶徵符祉箓，将以赞时雍。"
"诗","南北朝","邢邵","安得金仙术。两臆生羽翼。"
"送庾羽骑抱诗","南北朝","郑公超","旧宅青山远，归路白云深。迟暮难为别，摇落更伤心。空城落日影，迥地浮云阴。送君自有泪，不假听猿吟。"
"群公高宴诗","南北朝","杨训","中郎敷奏罢，司隶坐朝归。开筵引贵客，馔玉对春晖。尘起金吾骑，香逐令君衣。绿酒犀为椀，鸣琴宝作徽。寸阴良可惜，千金本易挥。"
"从驾游山诗","南北朝","袁奭","天游响仙跸，春望动神衷。涧水含初溜，山花发早丛。玉舆明淑景，珠旗转瑞风。平原与上路，佳气远葱葱。"
"铜雀台","南北朝","荀仲举","高台秋色晚，直望已凄然。况复归风便，松声入断弦。泪逐梁尘下，心随团扇捐。谁堪三五夜，空树月光圆。"
"美女篇二首 其一","南北朝","魏收","楚襄游梦去，陈思朝洛归。参差结旌旆，掩霭顿骖騑。变化看台曲，骇散属川沂。仍令赋神女，俄闻要虙妃。照梁何足艳，升霞反奋飞。可言不可见，言是复言非。"
"美女篇二首 其二","南北朝","魏收","□□□□□，我帝更朝衣。擅宠无论贱，入爱不嫌微。智琼非俗物，罗敷本自稀。居然陋西子，定可比南威。新吴何为误，旧郑果难依。甘言诚易污，得失定因机。无憎药英妒，心赏易侵违。"
"永世乐","南北朝","魏收","绮窗斜影入，上客酒须添。翠羽方开美，铅华汗不沾。关门今可下，落珥不相嫌。"
"棹歌行","南北朝","魏收","雪溜添春浦，花水足新流。桃发武陵岸，柳拂武昌楼。"
"挟琴歌","南北朝","魏收","春风宛转入曲房，兼送小苑百花香。白马金鞍去未返，红妆玉箸下成行。"
"后园宴乐诗","南北朝","魏收","束马轻燕外，猎雉陋秦中。朝车转夜毂，仁旗指旦风。式宴临平圃，展卫写屠穹。积崖疑造化，导水逼神功。树静归烟合，帘疏返照通。一逢尧舜日，未假北山丛。"
"喜雨诗","南北朝","魏收","霞晖染刻栋，础润上雕楹。神山千叶照，仙草百花荣。泻溜高齐响，添池曲岸平。滴下如珠落，波回类璧成。气调登万里，年和欣百灵。定知丹甑出，何须铜雀鸣。"
"看柳上鹊诗","南北朝","魏收","背岁心能识，登春巢自成。立枯随雨霁，依枝须月明。疑是凋笼出，当由抵玉惊。间关拂条软，回复振毛轻。何独离娄意，傍人但未听。"
"晦日泛舟应诏诗","南北朝","魏收","袅袅春枝弱，关关新鸟呼。棹唱忽逶迤，菱歌时顾慕。睿赏芳月色，宴言忘日暮。游豫慰人心，照临康国步。"
"月下秋宴诗","南北朝","魏收","此夕甘言宴，月照露方涂。使星疑向蜀，剑气不关吴。良交契金水，上客慰萱苏。何必应刘辈，还来游邺都。"
"五日诗","南北朝","魏收","麦凉殊未毕，蜩鸣早欲闻。暄林尚黄鸟，浮天已白云。辟兵书鬼字，神印题灵文。因想苍梧郡，兹日祀东君。"
"庭柏诗","南北朝","魏收","古松图偃盖，新柏写炉峰。凌寒翠不夺，迎暄绿更浓。茹叶轻沈体，咀实化衰容。将使中台麝，违山能见从。"
"蜡节诗","南北朝","魏收","凝寒迫清祀，有酒宴嘉平。宿心保所道，藉此慰中情。"
"七月七日登舜山诗","南北朝","魏收","述职无风政，复路阻山河。还思麾盖日，留谢此山阿。"
"论叙裴伯茂诗","南北朝","魏收","临风想玄度，对酒思公荣。"
"大射赋诗","南北朝","魏收","尺书徵建邺，折简召长安。"
"对雨诗","南北朝","刘逖","重轮宵犯毕，行雨旦浮空。细落疑含雾，斜飞觉带风。湿槐仍足绿，沾桃更上红。无由似玄豹，纵意坐山中。"
"秋朝野望诗","南北朝","刘逖","驻车凭险岸，飞盖历平湖。菊寒花稍发，莲秋叶渐枯。向浦低行雁，排空转噪乌。若将君共赏，何处减城隅。"
"浴温汤泉诗","南北朝","刘逖","骊岫犹怀土，新丰尚有家。神井堪消疹，温泉足荡邪。紫苔生石岸，黄沫拥金沙。振衣殊未已，翻能停使车。"
"清歌发诗","南北朝","刘逖","扇中通曼脸，曲里奏阳春。久应迷座客，何啻起梁尘。"
"从北征诗","南北朝","祖珽","翠旗临塞道，灵鼓出桑乾。祁山敛雰雾，瀚海息波澜。戍亭秋雨急，关门朔气寒。方系单于颈，歌舞入长安。"
"望海诗","南北朝","祖珽","登高临巨壑，不知千万里。云岛相接连，风潮无极已。时看远鸿度，乍见惊鸥起。无待送将归，自然伤客子。"
"挽歌","南北朝","祖珽","昔日驱驷马，谒帝长杨宫。旌悬白云外，骑猎红尘中。今来向漳浦，素盖转悲风。荣华与歌笑，万事尽成空。"
"经墓兴感诗","南北朝","高延宗","夜台长自寂，泉门无复明。独有鱼山树，郁郁向西倾。睹物令人感，目极使魂惊。望碑遥堕泪，轼墓转伤情。轩丘终见毁，千秋空建名。"
"临高台","南北朝","萧悫","崇台高百尺，迥出望仙宫。画栱浮朝气，飞梁照晚虹。小衫飘雾縠，艳粉拂轻红。笙吹汶阳筱，琴奏峄山桐。舞逐飞龙引，花随少女风。临春今若此，极宴岂无穷。"
"上之回","南北朝","萧悫","发轫城西畤，回舆事北游。山寒石道冻，叶下故宫秋。朔路传清警，边风卷画旒。岁馀巡省毕，拥仗返皇州。"
"飞龙引","南北朝","萧悫","河曲衔图出，江上负舟归。欲因作雨去，还逐景云飞。引商吹细管，下徵泛长徽。持此凄清此，春夜舞罗衣。"
"奉和济黄河应教诗","南北朝","萧悫","大蕃连帝室，骖驾奉皇猷。未明驱羽骑，凌晨方画舟。津城度维锦，岸柳夹缇油。钟声飏别岛，旗影照苍流。早光生剑服，朝风起节楼。滔滔细波动，裔裔轻舷浮。回桡避近碛，放舳下前洲。全疑上天汉，不异谒蓬丘。望知云气合，听识水声秋。从君何等乐，喜从神仙游。"
"和崔侍中从驾经山寺诗","南北朝","萧悫","钩陈夜警徼，河汉晓参横。游骑腾文马，前驱转翠旌。野禽喧曙色，山树动秋声。云表金轮见，岩端画栱明。塔疑从地涌，盖似积香成。泉高下溜急，松古上枝平。仪台多壮思，丽藻蔚缘情。自嗤非照庑，何以继连城。"
"奉和悲秋应令诗","南北朝","萧悫","秋天拟文学，秋水擅庄蒙。草湿蒹葭露，波卷洞庭风。便坐翻桑叶，长坂歇兰丛。檐喧犹有燕，陂静未来鸿。蝉噪闻疑断，池清映似空。刘安悲落木，曹植叹征蓬。重明岂凝滞，无累在渊冲。随时四序合，应物五情同。发言形恻隐，睿作挺神功。下材均朽木，何以慕凋虫。"
"屏风诗","南北朝","萧悫","秦皇临碣石，汉帝幸明庭。非关重游豫，直是爱长龄。读记知州所，观图见岳形。晓识仙人气，夜辨少微星。服银有秘术，蒸丹传旧经。风摇百影树，花落万春亭。飞流近更白，丛竹远弥青。逍遥保清畅，因持悦性情。"
"奉和元日诗","南北朝","萧悫","帝宫通夕燎，天门拂曙开。瑞云生宝鼎，荣光上露台。华山不凋叶，宜城万寿杯。遥见飞凫下，悬知叶县来。"
"奉和初秋西园应教诗","南北朝","萧悫","池亭三伏后，林馆九秋前。清泠间泉石，散漫杂风烟。蕖开千叶影，榴艳百枝然。约岭停飞旆，凌波动画船。"
"奉和冬至应教诗","南北朝","萧悫","天宫初动磬，缇室已飞灰。暮风吹竹起，阳云覆石来。拆冰开荔色，除雪出兰栽。惭无宋玉辨，滥吹楚王台。"
"奉和望山应教诗","南北朝","萧悫","仙游本多趣，复此上秋初。岩低石倒险，岭高松更疏。峰形疑鸟翅，塞路似狼居。瞩望情无已，词殚意有馀。"
"奉和咏龙门桃花诗","南北朝","萧悫","旧闻开露井，今见植龙门。树少知非塞，花高异少源。论时应未发，故欲影归轩。秪言经摘罢，犹胜逐风翻。"
"春庭晚望诗","南北朝","萧悫","春庭聊纵望，楼台自相隐。窗梅落晚花，池竹开初荀。泉鸣知水急，云来觉山近。不愁花不飞，到畏花飞尽。"
"听琴诗","南北朝","萧悫","洞门凉气满，闲馆夕阴生。弦随流水急，调杂秋风清。掩抑朝飞弄，凄断夜啼声。至人齐物我，持此悦高情。"
"和司徒铠曹阳辟疆秋晚诗","南北朝","萧悫","叶疏知树落，香尽觉荷衰。山薮良多思，田园聊复归。"
"春日曲水诗","南北朝","萧悫","落花无限数。飞鸟排花度。禁苑至饶风。吹花春满路。岩前片石迥如楼。水里连沙聚作洲。二月莺声才欲断。三月春风已复流。分流绕小渡。堑水还相注。山头望水云。水底看山树。舞馀香尚存。歌尽声犹住。麦垄一惊翚。菱潭两飞鹭。飞鹭复惊翚。倾曦带掩扉。芳飙翼还幰。藻露挹行衣。"
"野田黄雀行","南北朝","萧毂","弱躯愧彩饰，轻毛非锦文。不知鸿鹄志，非是凤皇群。作风随浊雨，入曲应玄云。空城旧侣绝，沧海故交分。宁死明珠弹，且避鹰将军。"
"日晚弹琴诗","南北朝","马元熙","上客敞前扉，鸣琴对晚晖。掩抑歌张女，凄清奏楚妃。稍视红尘落，渐觉白云飞。新声独见赏，莫恨知音稀。"
"春日诗","南北朝","阳休之","迟迟暮春日，霭霭春光上。柔露洗金盘，轻丝缀珠网。渐看阶茝蔓，稍觉池莲长。蝴蝶映花飞，楚雀缘条响。"
"咏萱草诗","南北朝","阳休之","开跗幽涧底，散彩曲堂垂。优柔清露湿，微穆惠风吹。朝朝含丽景，夜夜对华池。"
"正月七日登高侍宴诗","南北朝","阳休之","日照前窗竹，露湿后园薇。夜蛩扶砌响，轻蛾绕烛飞。"
"赠马子结兄弟诗","南北朝","阳休之","三马俱白眉。"
"神仙诗","南北朝","颜之推","红颜恃容色，青春矜盛年。自言晓书剑，不得学神仙。风云落时后，岁月度人前。镜中不相识，扪心徒自怜。愿得金楼要，思逢玉钤篇。九龙游弱水，八凤出飞烟。朝游采琼实，夕宴酌膏泉。峥嵘下无地，列缺上陵天。举世聊一息，中州安足旋。"
"古意诗二首 其二","南北朝","颜之推","宝珠出东国，美玉产南荆。隋侯曜我色，卞氏飞吾声。已加明称物，复饰夜光名。骊龙旦夕骇，白虹朝暮生。华彩烛兼乘，价值讵连城。常悲黄雀起，每畏灵蛟迎。千刃安可舍，一毁难复营。昔为时所重，今为时所轻。愿与浊泥会，思将垢石并。归真川岳下，抱润潜其荣。"
"从周入齐夜度砥柱","南北朝","颜之推","侠客重艰辛，夜出小平津。马色迷关吏，鸡鸣起戍人。露鲜华剑彩，月照宝刀新。问我将何去，北海就孙宾。"
"和阳纳言听鸣蝉篇","南北朝","颜之推","听秋蝉。秋蝉非一处。细柳高飞夕。长杨明月曙。历乱起秋声。参差揽人虑。单吟如转箫。群噪学调笙。乍飘流曼响。多含继绝声。垂阴自有乐。饮露独为清。短緌何足贵。薄羽不羞轻。螗螂翳下偏难见。翡翠竿头绝易惊。容止由来桂林苑。无事淹留南斗城。城中帝皇里。金张及许史。权势热如汤。意气喧城市。剑影奔星落。马色浮云起。鼎俎陈龙凤。金石谐宫徵。关中满季心。关西饶孔子。讵用虞公立国臣。谁爱韩王游说士。红颜宿昔同春花。素鬓俄顷变秋草。中肠自有极。那堪教作转轮车。"
"诗","南北朝","颜之推","悬鱼掩金扇。"
"咏龟诗","南北朝","赵儒宗","有灵堪托梦，无心解自谋。不能蓍下伏，强从莲上游。负图非所冀，支床空见留。傥蒙一曳尾，当为屡回头。"
"诗","南北朝","甄彬","五月披羊裘，负薪岂拾遗。"
"诗","南北朝","杨子华","画牡丹处极分明。"
"感琵琶弦诗","南北朝","冯淑妃","虽蒙今日宠，犹忆昔时怜。欲知心断绝，应看膝上弦。"
"靧面辞","南北朝","崔氏","取红花。取白雪。与儿洗面作光悦。取白雪。取红花。与儿洗面作妍华。取花红。取雪白。与儿洗面作光泽。取雪白。取花红。与儿洗面作华容。"
"谣","南北朝","惠化尼","窦行台。去不回。"
"赠庐山神徐君诗","南北朝","吴猛","仰瞩列仙馆，俯察王神宅。旷载畅幽怀，倾盖付三益。"
"梦人倚户授其诗","南北朝","褚士达","九升八合粟，角斗定非真。堰却津中水，将留何处人。"
"徐铁臼怨歌","南北朝","褚士达","桃李花。严霜落奈何。桃李子。严霜早落已。"
"贻韦居士诗","南北朝","宇文毓","六爻贞遁世，三辰光少微。颍阳去犹远，沧洲遂不归。风动秋兰佩，香飘莲叶衣。坐石窥仙洞，乘槎下钓矶。岭松千仞直，岩泉百丈飞。聊登平乐观，遥想首阳薇。傥能同四隐，来参余万机。"
"过旧宫诗","南北朝","宇文毓","玉烛调秋气，金舆历旧宫。还如过白水，更似入新丰。秋潭渍晚菊，寒井落疏桐。举杯延故老，今闻歌大风。"
"和王褒咏摘花","南北朝","宇文毓","玉椀承花落，花落椀中芳。酒浮花不没，花含酒更香。"
"陪驾幸终南山诗","南北朝","李昶","尧盖临河颍，汉跸践华嵩。日旗回北凤，星旆转南鸿。青云过宣曲，先驱背射熊。金桴拂泉底，玉琯吹云中。古辙称难极，新途或易穷。烟生山欲尽，潭净水恒空。交松上连雾，修竹下来风。仙才道无别，灵气法能同。东枣羞朝座，西桃献夜宫。诏令王子晋，出对浮丘公。"
"奉和重适阳关","南北朝","李昶","衔悲向玉关，垂泪上瑶台。舞阁悬新网，歌梁积故埃。紫庭生绿草，丹墀染碧苔。金扉昼常掩，珠帘夜暗开。方池含水思，芳树结风哀。行雨归将绝，朝云去不回。独有西陵上，松声薄暮来。"
"宴诗","南北朝","高琳","寄言窦车骑，为谢霍将军。何以报天子，沙漠静妖氛。"
"和岁首寒望诗","南北朝","宗懔","旅骑出平原，钲铙遍野喧。接里开都邑，连车驻小门。稻车回故坞，猎马转新村。古碑空戴石，山龛未上幡。所言春不至，未有桃花源。"
"早春诗","南北朝","宗懔","昨暝春风起，今朝春气来。莺鸣一两啭，花树数重开。散粉成初蝶，剪彩作新梅。游客伤千里，无暇上高台。"
"春望诗","南北朝","宗懔","日暮春台望，徙倚爱馀光。都尉新移枣，司空始种杨。一枝犹桂馥，十步有兰香。望望无萱草，忘忧竟不忘。"
"麟趾殿咏新井诗","南北朝","宗懔","当为醴泉出，先令浪井开。铜新九龙殿，石胜凌云台。"
"登渭桥诗","南北朝","宗羁","仲山朝饮马，还坐渭桥中。南瞻临别馆，北望尽离宫。四面衣裾合，三条冠盖通。兰香想和季，云起忆成公。圯上相知早，鸡鸣幸共同。"
"孀妇吟","南北朝","萧总","寒夜静房栊，孤妾思偏丛。悲生聚绀黛，泪下浸妆红。蓄恨萦心里，含啼归帐中。会须明月落，那忍见床空。"
"日出行","南北朝","萧总","昏昏隐远雾，团团乘阵云。正值秦楼女，含娇酬使君。"
"劳歌","南北朝","萧总","百年能几许，公事罢平生。寄言任立政，谁怜李少卿。"
"和梁武陵王遥望道馆诗","南北朝","萧总","神境流精阙，仙居紫翠房。今有寻真地，迤逦丽通庄。九柱含虬重，三台饰夜光。金辉碧海桃，玉笈紫书方。拂筵青鸟集，吹萧白凤翔。履归堪是燕，石在讵非羊。烟霞四照蕊，风月五名香。于兹喜临眺，愿得假霓裳。"
"上莲山诗","南北朝","萧总","独迈青莲岭，超奇紫盖峰。挂流遥似鹤，插石近如龙。沙崩闻韵鼓，霜落候鸣钟。飞花满丛桂，轻吹起修筇。石蒲今尚有，采摘更相逢。"
"从军行二首 其一","南北朝","王褒","兵书久闲习，征战数曾经。讲戎平乐观，学戏羽林亭。西征度疏勒，东驱出井陉。牧马滨长渭，营军毒上泾。平云如阵色，半月类城形。羽书封信玺，诏使动流星。对岸流沙白，缘河柳色青。将幕恒临斗，旌门常背刑。勋封瀚海石，功勒燕然铭。兵势因麾下，军图送掖庭。谁怜下玉箸，向暮掩金屏。"
"从军行二首 其二","南北朝","王褒","黄河流水急，骢马远征人。谷望河阳县，桥渡小平津。年少多游侠，结客好轻身。代风愁枥马，胡霜宜角筋。羽书劳警急，边鞍倦苦辛。康居因汉使，卢龙称魏臣。荒戍唯看柳，边城不识春。男儿重意气，无为羞贱贫。"
"长安有狭邪行","南北朝","王褒","威纡狭邪道，车骑动相喧。博徒称剧孟，游侠号王孙。势倾魏侯府，交尽翟公门。路邪劳夹毂，涂艰倦折辕。日斜宣曲观，春还御宿园。涂歌杨柳曲，巷饮榴花樽。独有游梁倦，还守孝文园。"
"饮马长城窟","南北朝","王褒","北走长安道，征骑每经过。战垣临八阵，旌门对两和。屯兵戍陇北，饮马傍城阿。雪深无复道，冰合不生波。尘飞连阵聚，沙平骑迹多。昏昏垄坻月，耿耿雾中河。羽林犹角牴，将军尚雅歌。临戎常拔剑，蒙险屡提戈。秋风鸣马首，薄暮欲如何。"
"轻举篇","南北朝","王褒","天地能长久，神仙寿不穷。白玉东华检，方诸西岳童。俄瞻少海北，暂别扶桑东。俯观云似盖，低望月如弓。看棋城邑改，辞家墟巷空。流珠馀旧灶，种杏发新业。酒酿瀛洲玉，剑铸昆吾铜。谁能揽六博，还当访井公。"
"凌云台","南北朝","王褒","高台悬百尺，中夕殊未穷。北临酸枣寺，西眺明光宫。城旁抵双府，林里对相风。书题鹿卢榜，观写飞廉铜。窗开神女电，梁映美人虹。虞捐滥天宠，郑瞀特怀忠。庄生垂翠钓，昭仪拒斗熊。驰轮有盈缺，人道亦污隆。还念西陵舞，非复邺城中。"
"出塞","南北朝","王褒","飞蓬似征客，千里自长驱。塞禽唯有雁，关树但生榆。背山看故垒，系马识馀蒲。还因麾下骑，来送月支图。"
"入塞","南北朝","王褒","戍久风尘色，动多意气豪。建章楼阁迥，长安陵树高。度冰伤马骨，经寒坠节旄。行当见天子，无假用钱刀。"
"关山月","南北朝","王褒","关山夜月明，秋色照孤城。影亏同汉阵，轮满逐胡兵。天寒光转白，风多晕欲生。寄言亭上吏，游客解鸡鸣。"
"长安道","南北朝","王褒","槐衢回北第，驰道度西宫。树阴连袖色，尘影杂衣风。采桑逢五马，停车对两童。喧喧许史座，钟鸣宾未穷。"
"明君词","南北朝","王褒","阑殿辞新宠，椒心馀故情。鸿飞渐南陆，马首倦西征。寄书参汉使，衔涕望秦城。唯馀马上曲，犹作出关声。"
"游侠篇","南北朝","王褒","京洛出名讴，豪侠竞交游。河南期四姓，关西谒五侯。斗鸡横大道，走马出长楸。桑阴徙将夕，槐路转淹留。"
"古曲","南北朝","王褒","青楼临大道，游侠尽淹留。陈王金被马，秦女桂为钩。驰轮洛城巷，斗鸡南陌头。薄暮风尘起，聊为清夜游。"
"高句丽","南北朝","王褒","萧萧易水生波，燕赵佳人自多。倾杯覆碗漼漼，垂手奋袖婆娑。不惜黄金散尽，只畏白日蹉跎。"
"燕歌行","南北朝","王褒","初春丽晃莺欲娇，桃花流水没河桥。蔷薇花开百重叶，杨柳拂地数千条。陇西将军号都护，楼兰校尉称嫖姚。自从昔别春燕分，经年一去不相闻。无复汉地关山月，唯有漠北蓟城云。淮南桂中明月影，流黄机上织成文。充国行军屡筑营，阳史讨虏陷平城。城下风多能却阵，沙中雪浅讵停兵。属国小妇犹年少，羽林轻骑数征行。遥闻陌头采桑曲，犹胜边地胡笳声。胡笳向暮使人泣，长望闺中空伫立。桃花落地杏花舒，桐生井底寒叶疏。试为来看上林雁，应有遥寄陇头书。"
"日出东南隅行","南北朝","王褒","晓星西北没。朝日东南隅。阳窗临玉女。莲帐照金铺。凤楼称独立。绝世良所无。镜悬四龙网。枕画七星图。银镂明光带。金地织成?。调弦大垂手。歌曲凤将雏。采桑三市路。卖酒七条衢。道逢五马客。夹毂来相趋。将军多事势。夫婿好形模。高箱照云母。壮马饰当颅。单衣火浣布。利剑水精珠。自知心所爱。仕宦执金吾。飞甍凋翡翠。绣桷画屠苏。银烛附弹映鸡羽。黄金步摇动襜褕。兄弟五日时来归。高车竟道生光辉。名唱两行堂上起。鸳鸯十七阶前飞。少年任侠轻年月。珠丸出弹遂难追。"
"墙上难为趋","南北朝","王褒","昔称梁孟子。兼闻鲁孔丘。记政聊为述。问东岂相酬。末代多侥倖。卿相尽经由。台郎百金价。台司千万求。当朝少直笔。趋代皆曲钩。廷尉十年不得调。将军百战未封侯。夜伏拥门作常伯。自有蒲萄得凉州。白璧求善价。明珠难暗投。高墙不可践。井水自难浮。风胡有年岁。铦利比吴钩。"
"九日从驾诗","南北朝","王褒","黄山猎地广，青门官路长。律改三秋节，气应九钟霜。曙影初分地，暗色始成光。高旆长楸坂，缇幕杏间堂。射马垂双带，丰貂佩两璜。苑寒梨树紫，山秋菊叶黄。华露霏霏冷，轻飙飒飒凉。终惭属车对，空假侍中郎。"
"入朝守门开诗","南北朝","王褒","凤池通复道，严驾早凌晨。铁符行警曙，银棨未开闉。堑暗城无影，晴新路不尘。屯兵引画剑，骑吹动班轮。徒知仰睿藻，抽辞殊未申。"
"赠周处士诗","南北朝","王褒","我行无岁月，征马屡盘桓。崤曲三危岨，关重九折难。犹持汉使节，尚服楚臣冠。巢禽疑上幕，惊羽畏虚弹。飞蓬去不已，客思渐无端。壮志与时歇，生年随事阑。百龄悲促命，数刻念馀欢。云生陇坻黑，桑疏蓟北寒。鸟道无蹊径，清汉有波澜。思君化羽翮，要我铸金丹。"
"别陆子云诗","南北朝","王褒","解缆出南浦，征棹且凌晨。还看分手处，唯馀送别人。中流摇盖影，边江落骑尘。平湖开曙日，细柳发新春。沧波不可望，行云聊共因。"
"和张侍中看猎诗","南北朝","王褒","上林冬狩返，回中讲射归。还登宣曲观，更猎黄山围。严冬桑柘惨，寒霜马骑肥。绁卢随兔起，高鹰接雉飞。独嗟来远客，辛苦倦边衣。"
"和庾司水修渭桥诗","南北朝","王褒","东流仰天汉，南渡似牵牛。长堤通甬道，飞梁跨造舟。使者开金堰，太守拥河流。广陵候涛水，荆峡望阳侯。波生从故舶，沙涨涌新洲。天星识辩对，检玉应沈钩。空悦浮《云赋》，非复采莲讴。"
"玄圃浚池临泛奉和诗","南北朝","王褒","长洲春水满，临泛广川中。石壁如明镜，飞桥类饮虹。垂杨夹浦绿，新桃缘径红。对楼还泊岸，迎波暂守风。渔舟钓欲满，莲房采半空。于兹临北阙，非复坐墙东。"
"和从弟佑山家诗二首 其一","南北朝","王褒","采药名山顶，时节无春冬。散云非一色，连岩异众峰。合沓似无径，间关定有踪。山窗临绝顶，檐溜俯危松。空林鸣暮雨，虚谷应朝钟。仙童时可遇，羽客屡相逢。若值韩众药，当御长房龙。"
"和从弟佑山家诗二首 其二","南北朝","王褒","结交非俗士，仙侣自招携。少华隐日月，太乙寻虹霓。众林积为籁，围竹茂成埤。幽谷曙无景，荒途昼欲迷。滴沥寒泉溜，叫啸秋猿啼。白云帝乡起，神禽丹穴栖。箭筱时通径，桃李复成蹊。今身得其所，群物可令齐。"
"咏雁诗","南北朝","王褒","伺潮闻曙响，妒垄有春翚。岂若云中雁，秋时塞外归。河长犹可涉，海阔故难飞。霜多声转急，风疏行屡稀。园池若可至，不复怯虞机。"
"送观宁侯葬诗","南北朝","王褒","蒙羽高峻极，淮泗导清源。刑茅广裂地，跗萼盛开蕃。纷纶彤雘彩，从容琼玉温。冲飙摇柏干，烈火壮曾昆。畴昔同羁旅，辛苦涉凉暄。观风方听乐，垂泪遽伤魂。造舟虚客礼，高闬掩宾垣。桂树思公子，芳草惜王孙。今晨向郊郭，犹似背轘辕。丹旐书空位，素帐设虚樽。楚琴南操绝，韩书旧说存。西靡伤新树，东陵惜故园。自怜悲谷影，弥怆玉关门。馀辉尽天末，夕雾拥山根。平原看独树，皋亭望列村。寂寥还盖静，荒茫归路昏。挽铎已流唱，歌童行自喧。眷言千载后，谁将游九原。"
"送刘中书葬诗","南北朝","王褒","昔别伤南浦，今归去北邙。书生空托梦，久客每思乡。塞近边云黑，尘昏野日黄。陵谷俄迁变，松柏易荒凉。题铭无复迹，何处验龟长。"
"别王都官诗","南北朝","王褒","连翩悯流客，凄怆惜离群。东西御沟水，南北会稽云。河桥两堤绝，横歧数路分。山川遥不见，怀袖远相闻。"
"送别裴仪同诗","南北朝","王褒","河桥望行旅，长宁送故人。沙飞似军幕，蓬卷若车轮。边衣苦霜雪，愁貌捐风尘。行路皆兄弟，千里念相亲。"
"咏月赠人诗","南北朝","王褒","月色当秋夜，斜晖映薄帷。上弦如半璧，初魄似蛾眉。渡云光忽驶，中天影更迟。高阳怀许掾，对此益相思。"
"和殷廷尉岁暮诗","南北朝","王褒","岁晚悲穷律，他乡念索居。寂寞灰心尽，摧残生意馀。产空交道绝，财殚密亲疏。空悲赵壹赋，还著虞卿书。"
"看斗鸡诗","南北朝","王褒","躞蹀始横行，意气欲相倾。妒敌金芒起，猜群芥粉生。入场疑挑战，逐退似追兵。谁知函谷下，人去独开城。"
"弹棋诗","南北朝","王褒","投壶生电影，六博值仙人。何如镜奁上，自有拂轻巾。隔涧疑将别，陇头如望秦。握笔徒思赋，辞短竟无陈。"
"从驾北郊诗","南北朝","王褒","维皇敬明祀，望拜出河东。地灵开复道，营星发紫宫。衡街响清跸，侦候起相风。森沈羽林骑，肃穆虎贲弓。"
"奉和赵王隐士诗","南北朝","王褒","凫鹄均长短，鹏鴳共逍遥。清襟蕴秀气，虚席满风飙。断弦惟续葛，独酌止倾瓢。菖蒲九重节，桑薪七过烧。"
"始发宿亭诗","南北朝","王褒","送人亭上别，被马枥中嘶。漠漠村烟起，离离岭树齐。落星侵晓没，残月半山低。"
"山池落照诗","南北朝","王褒","竹馆掩荆扉，池光晦晚晖。孤舟隐荷出，轻棹染苔归。浴禽时侣窜，惊羽忽单飞。"
"咏雾应诏诗","南北朝","王褒","七条开早陌，五里暗朝氛。带楼疑海气，含盖似浮云。方从河水上，预奉绿图文。"
"入关故人别诗","南北朝","王褒","百年馀古树，千里暗黄尘。关山行就近，相看成远人。"
"过藏矜道馆诗","南北朝","王褒","松古无年月，鹄去复来归。石壁藤为路，山窗云作扉。"
"明庆寺石壁诗","南北朝","王褒","夏水悬台际，秋泉带雨馀。石生铭字长，山久谷神虚。"
"云居寺高顶诗","南北朝","王褒","中峰云已合，绝顶日犹晴。邑居随望近，风烟对眼生。"
"咏定林寺桂树","南北朝","王褒","岁馀凋晚叶，年至长新围。月轮三五映，乌生八九飞。"
"为周宣帝歌","南北朝","杨文佑","朝亦醉。暮亦醉。日日恒常醉。政事日无次。"
"歌","南北朝","宇文赟","自知身命促，把烛夜行游。"
"从军行","南北朝","宇文招","辽东烽火照甘泉，蓟北亭障接燕然。水冻菖蒲未生节，关寒榆荚不成钱。"
"至渭源诗","南北朝","宇文逌","源渭奔禹穴，轻澜起客亭。浅浅满涧响，荡荡竟川鸣。潘生称运石，冯子听波声。斜去临天半，横来对始平。合流应不杂，方知性本清。"
"诣晋祠赋诗","南北朝","王晞","日落应归去，鱼岛见留连。"
"奉和泛江诗","南北朝","庾信","春江下白帝，画舸向黄牛。锦缆回沙碛，兰桡避荻洲。湿花随水泛，空巢逐树流。建平船柹下，荆门战舰浮。岸社多乔木，山城足迥楼。日落江风静，龙吟回上游。"
"奉和赵王途中五韵诗","南北朝","庾信","飘飘映车幕，出没望连旗。度云还翊阵，回风即送师。峡路沙如月，山峰石似眉。村桃拂红粉，岸柳被青丝。锦城遥可望，回鞍念此时。"
"七夕诗","南北朝","庾信","牵牛遥映水，织女正登车。星桥通汉使，机石逐仙槎。隔河相望近，经秋离别赊。愁将今夕恨，复著明年花。"
"赠周处士诗","南北朝","庾信","九丹开石室，三径没荒林。仙人翻可见，隐士更难寻。篱下黄花菊，丘中白雪琴。方欣松叶酒，自和游仙吟。"
"咏日应赵王教诗","南北朝","孟康","金乌升晓气，玉槛漾晨曦。先泛扶桑海，返照若华池。洛浦全开镜，衡山半隐规。相欢承爱景，共惜寸阴移。"
"五苦诗五首 其一 生苦","南北朝","释亡名","可患身为患，生将忧共生。心神恒独苦，宠辱横相惊。朝光非久照，夜独几时明。终成一聚土，强觅千年名。"
"五苦诗五首 其二 老苦","南北朝","释亡名","少日欣日益，老至苦年侵。红颜既罢艳，白发宁久吟。阶庭唯仰杖，朝府不胜簪。甘肥与妖丽，徒有壮时心。"
"五苦诗五首 其三 病苦","南北朝","释亡名","拔剑平四海，横戈却万夫。一朝床枕上，回转仰人扶。壮色随肌减，呻吟与痛俱。绮罗虽满目，愁眉独向隅。"
"五苦诗五首 其四 死苦","南北朝","释亡名","可惜凌云气，忽随朝露终。长辞白日下，独入黄泉中。池台既已没，坟陇向应空。唯当松柏里，千年恒劲风。"
"五苦诗五首 其五 爱离","南北朝","释亡名","谁忍心中爱，分为别后思。几时相握手，呜噎不能辞。虽言万里隔，犹有望还期。如何九泉下，更无相见时。"
"五盛阴诗","南北朝","释亡名","先去非长别，后来非久亲。新坟将旧冢，相次似鱼鳞。茂陵谁辨汉，骊山讵识秦。千年与昨日，一种并成尘。定知今世土，还是昔时人。焉能取他骨，复持埋我身。"
"过徐君墓诗","南北朝","无名法师","延陵上国返，枉道访徐公。死生命忽异，欢娱意不同。始往邙山北，聊践平陵东。徒解千金剑，终恨九泉空。日尽荒郊外，烟生松柏中。何言愁寂寞，日暮白杨风。"
"饮马长城窟","南北朝","尚法师","长城征马度，横行且劳群。入冰穿冻水，饮浪聚流文。澄鞍如渍月，照景若流云。别有长松气，自解逐将军。"
"长安少年行","南北朝","沈炯","长安好少年，骢马铁连钱。陈王装脑勒，晋后铸金鞭。步摇如飞燕，宝剑似舒莲。去来新市侧，遨游大道边。道边一老翁，颜鬓如衰蓬。自言居汉世，少小见豪雄。五侯俱拜爵，七贵各论功。建章通北阙，复道度南宫。太后居长乐，天子出回中。玉辇迎飞燕，金山赏邓通。一朝复一日，忽见朝市空。扶桑无复海，昆山倒向东。少年何假问，颓龄值福终。子孙冥灭尽，乡闾复不同。泪尽眼方暗，髀伤耳自聋。杖策寻遗老，歌啸咏悲翁。遭随各有遇，非敢访童蒙。"
"独酌谣","南北朝","沈炯","独酌谣。独酌独长谣。智者不我顾。愚夫余未要。不愚复不智。谁当余见招。所以成独酌。一酌倾一瓢。生涯本漫漫。神理暂超超。再酌矜许史。三酌傲松乔。频烦四五酌。不觉凌丹霄。倏尔厌五鼎。俄然贱九韶。鼓殇无异葬。夷蹠可同朝。龙蠖非不屈。鹏鴳但逍遥。寄语号呶侣。无乃太尘嚣。"
"从驾送军诗","南北朝","沈炯","惟尧称乃武，轩后号神兵。吊民资智勇，治乱属师贞。我群膺宝业，历驾视前英。蒲海方无浪，夷山未有平。星光下结旆，剑气上舒精。云开万里彻，日丽晨川明。抚鼓山灵应，诏跸水祗惊。"
"望郢州城诗","南北朝","沈炯","魂兮何处返，非死复非仙。坐柯如昨日，石合未淹年。历阳顿成浦，东海果为田。空忆扶风咏，谁见岘山传。世变才良改，时移民物迁。悲哉孙骠骑，悠悠哭彼天。"
"长安还至方山怆然自伤诗","南北朝","沈炯","秦军坑赵卒，遂有一人生。虽还旧乡里，危心曾未平。淮源比桐柏，方山似削成。犹疑屯虏骑，尚畏值胡兵。空村馀拱木，废邑有颓城。旧识既已尽，新知皆异名。百年三万日，处处此伤情。"
"离合诗赠江藻","南北朝","沈炯","开门枕芳野，井上发红桃。林中藤茑秀，木末风云高。屋室何寥廓，至士隐蓬蒿。故知人外赏，文酒易陶陶。友朋足谐晤，又此盛诗骚。朗月同携手，良景共含毫。栾巴有妙术，言是神仙曹。百年肆偃仰，一理讵相劳。"
"建除诗","南北朝","沈炯","建章连凤阙，蔼蔼入云烟。除庭发槐柳，冠剑似神仙。满衢飞玉轪，夹道跃金鞭。平明尘雾合，薄暮风云骞。定交太学里，射策云台边。执事一朝谬，朝市忽崩迁。破家徒徇国，力弱不扶颠。危机空履虎，击恶岂如鹯。成师凿门去，败绩裹尸旋。收魂不入斗，抱景问穹玄。开颜何所说，空忆平生前。闭门穷巷里，静扫咏归田。"
"六府诗","南北朝","沈炯","水广南山暗，杖策出蓬门。火炬村前发，林烟树下昏。金花散黄蕊，蕙草杂芳荪。木兰露渐落，山芝风屡翻。土高行已冒，抱瓮忆中园。谷城定若近，当终黄石言。"
"八音诗","南北朝","沈炯","金屋贮阿娇，楼阁起迢迢。石头足年少，大道跨河桥。丝桐无缓节，罗绮自飘飘。竹烟生薄晚，花色乱春朝。匏瓜讵无匹，神女嫁苏韶。土地多妍冶，乡里足尘嚣。革年未相识，声论动风飙。木桃堪底用，寄以答琼瑶。"
"六甲诗","南北朝","沈炯","甲拆开众果，万物具敷荣。乙飞上危幕，雀乳出空城。丙魏旧勋业，申韩事刑名。丁翼陈诗罢，公绥作赋成。戊巢花已秀，满塘草自生。已乃忘怀客，荣乐尚关情。庚庚闻鸟啭，肃肃望凫征。辛酸多悯恻，寂寞少逢迎。壬蒸怀太古，覆妙伫无名。癸巳空施位，讵以召幽贞。"
"十二属诗","南北朝","沈炯","鼠迹生尘案，牛羊暮下来。虎啸坐空谷，兔月向窗开。龙隰远青翠，蛇柳近徘徊。马兰方远摘，羊负始春栽。猴栗羞芳果，鸡蹠引清杯。狗其怀物外，猪蠡窅悠哉。"
"从游天中寺应令诗","南北朝","沈炯","福界新开划，名僧共下筵。杨枝生拱树，锡杖咒飞泉。石座应朝讲，山龛拟夜禅。当非舍卫国，卖地取金钱。"
"同庾中庶肩吾周处士弘让游明庆寺诗","南北朝","沈炯","鹫岭三层塔，庵园一讲堂。驯乌逐饭磬，狎兽绕禅床。擿菊山无酒，燃松夜有香。幸得同高胜，于此莹心王。"
"名都一何绮诗","南北朝","沈炯","名都一何绮，春日吐光辉。高楼云母扇，复殿琉璃扉。昭仪同辇出，高安连骑归。欲知天子贵，千门应紫微。"
"为我弹鸣琴诗","南北朝","沈炯","为我弹鸣琴，琴鸣伤我襟。半死无人见，入灶始知音。空为贞女引，谁达楚妃心。雍门何假说，落泪自淫淫。"
"赋得边马有归心诗","南北朝","沈炯","穷秋边马肥，向塞甚思归。连镳渡蒲海，束舌下金微。已却鱼丽阵，将摧鹤翼围。弥忆长楸道，金鞭背落晖。"
"咏老马诗","南北朝","沈炯","昔日从戎阵，流汗几东西。一日驰千里，三丈拔深泥。渡水频伤骨，翻霜屡损蹄。勿言年齿暮，寻途尚不迷。"
"和蔡黄门口字咏绝句诗","南北朝","沈炯","嚣嚣宫阁路，灵灵谷口闾。谁知名器品，语哩各崎岖。"
"谣","南北朝","沈炯","故年花落今复新，新年一故成故人。那得长绳系白日，年年月月但如春。"
"刻吴阊门诗","南北朝","陆山才","田横感义士，韩王报主臣。若为留意气，持寄禹川人。"
"学中早起听讲诗","南北朝","周弘正","诘朝参下座，闲步出重闱。北堂月稍隐，南枝鹤已飞。早霜垂霭霭，初雾上霏霏。严唱虽罢柝，高门尚掩扉。既伤年绪促，复嗟心事违。平生爱山海，宿昔特精微。未解轻身去，唯应下第归。"
"还草堂寻处士弟诗","南北朝","周弘正","四时易荏苒，百龄倏将半。故老多零落，山僧尽凋散。宿树倒为查，旧水侵成岸。幽寻属令弟，依然归旧馆。感物自多伤，况乃春莺乱。"
"入武关诗","南北朝","周弘正","武关设地险，游客好邅回。将军天上落，童子弃繻来。挥汗成云雨，车马飏尘埃。鸡鸣不可信，未晓莫先开。"
"和庾肩吾入道馆诗","南北朝","周弘正","石桥有旧路，灵室俨众仙。菊潭溜馀水，丹灶起残烟。桃花经作实，海水屡成田。逆愁归旧里，追问斧柯年。"
"看新婚诗","南北朝","周弘正","莫愁年十五，来聘子都家。婿颜如美玉，妇色胜桃花。带啼疑暮雨，含笑似朝霞。暂却轻纨扉，倾城判不赊。"
"名都一何绮诗","南北朝","周弘正","名都宫观绮，金璧藻华珰。吹台望鳷鹊，舞殿接披香。绣毂游丹水，凋辇出平阳。陆离徒照眼，何解忧人伤。"
"咏石鲸应诏诗","南北朝","周弘正","石鲸何壮丽。独在天池阴。骞鳍类横海。半出似浮深。吞航本无日。吐浪亦难寻，圣帝游灵沼。能怀跃藻心。"
"咏老败斗鸡诗","南北朝","周弘正","少壮摧雄敌，眄视生猜忌。一随年月衰，摧颓落毛驶。闲观春光满，东郊草色异。无复先鸣力，空馀擅场意。"
"陇头送征客诗","南北朝","周弘正","朝霜侵汉草，流沙度陇飞。一闻流水曲，行住两沾衣。"
"咏歌人偏得日照诗","南北朝","周弘正","斜光入丹扇，的的最分明。欲持照凋栱，仍作绕梁声。"
"咏班竹掩团扇诗","南北朝","周弘正","齐纨将楚竹，从来本相远。将申湘女悲，宜并班姬怨。"
"于长安咏雁诗","南北朝","周弘正","南思洞庭水，北想雁门关。稻粱俱可恋，飞去复飞还。"
"赠韦夐诗","南北朝","周弘正","德星犹未动，真车讵肯来。"
"留赠山中隐士诗","南北朝","周弘让","行行访名岳，处处必留连。遂至一岩里，灌木上参天。忽见茅茨屋，暧暧有人烟。一士开门出，一士呼我前。相看不道姓，焉知隐与仙。"
"春夜醮五岳图文诗","南北朝","周弘让","夜静琼筵谧，月出杏坛明。香烟百和吐，灯色九微清。五岳移龙驾，十洲回凤笙。目想灵人格，心属羽衣轻。蕙肴荐神享，桂醑达遥诚。熙然聊自得，挹酒念浮生。"
"赋得长笛吐清气诗","南北朝","周弘让","商声传后出，龙吟郁前吐。情断山阳舍，气咽平阳坞。胡骑争北归，偏知别乡苦。羁旅情易伤，零泪如交雨。"
"赋得荆轲诗","南北朝","周弘直","荆卿欲报燕，衔恩弃百年。市中倾别酒，水上击离弦。匕首光凌日，长虹气烛天。留言与宋意，悲歌非自怜。"
"赋得杂言咏栗诗","南北朝","陆玠","货见珍于有汉。木取贵于隆周。英肇萌于朱夏。实方落于素秋。委玉盘。杂椒糈。将象席。糅珍羞。"
"罗敷行","南北朝","顾野王","东隅丽春日，南陌采桑时。楼中结梳罢，提筐候早期。风轻莺韵缓，露重落花迟。五马光长陌，千骑络青丝。使君徒遣信，贱妾畏蚕饥。"
"芳树","南北朝","顾野王","上林通建章，杂树遍林芳。日影桃蹊色，风吹梅径香。幽山桂叶落，驰道柳条长。折荣疑路远，用表莫相忘。"
"有所思","南北朝","顾野王","贱妾有所思，良人久征戍。笳鸣塞城表，花开落芳树。白登澄月色，黄龙起烟雾。还闻雉子斑，非复长征赋。"
"陇头水","南北朝","顾野王","陇底望秦川，迢递隔风烟。肃条落野树，幽咽响流泉。瀚海波难息，交河冰未坚。宁知盖山水，逐节赴危弦。"
"长安道","南北朝","顾野王","凤楼临广路，仙掌入烟霞。章台京兆马，逸陌富平车。东门疏广饯，北阙董贤家。渭桥纵观罢，安能访狭斜。"
"阳春歌","南北朝","顾野王","春草正芳菲，重楼启曙扉。银鞍侠客至，柘弹宛童归。池前竹叶满，井上桃花飞。蓟门寒未歇，为断流黄机。"
"艳歌行三首 其一","南北朝","顾野王","夕台行雨度，朝梁照日辉。东城采桑返，南市数钱归。长歌挑碧玉，罢尘笑洛妃。欲知欢未尽，栖乌已夜飞。"
"艳歌行三首 其二","南北朝","顾野王","齐倡赵女尽妖妍，珠帘玉砌并神仙。莫笑人来最落后，能使君恩得度前。岂知洛渚罗尘步，讵减天河秋夕渡。妖姿巧笑能倾城，那思他人不憎妒。莲花藻井推芰荷，采菱妙曲胜阳阿。"
"艳歌行三首 其三","南北朝","顾野王","燕姬妍。赵女丽。出入王宫公主第。倚鸣瑟。歌未央。调弦八九弄。度曲两三章。唯欣春日永。讵愁秋夜长。歌未央。倚鸣瑟。轻风飘落蕊。乳燕巢兰室。结罗帷。玩朝日。窗开翠幔卷。收罢金星出。争攀四照花。竞戏三条术。"
"饯友之绥安诗","南北朝","顾野王","谷风扬暖律，扶旭开馀霭。兰芽被平皋，冰澌泮微濑。悟彼芳岁新，惬此赏心会。丝竹邯郸倡，朋游邺中盖。贡橘伟含滋，仙鲻妙飞鲙。崚嶒眺广岳，浩溔穷溟海。众宾悦礼遇，远俗怀仙爱。操输本非工，无讥比曹郐。"
"日出东南隅行","南北朝","徐伯阳","朱城璧日启朱扉，青楼含照本晖晖。远映陌上春桑叶，斜入秦家缃绮衣。罗敷妆粉能佳丽，镜前新梳倭堕髻。圆笼袅袅挂青丝，铁钩冉冉胜丹桂。蚕饥日晚暂生愁，忽逢使君南陌头。五马停珂遣借问，双脸含娇特好羞。妾婿府中轻小吏，即今来往专城里。欲识东方千骑归，蔼蔼日暮红尘起。"
"游钟山开善寺诗","南北朝","徐伯阳","聊追邺城友，躧步出兰宫。法侣殊人世，天花异俗中。鸟声不测处，松吟未觉风。此时超爱网，还复洗尘蒙。"
"钓竿篇","南北朝","张正见","结宇长江侧，垂钓广川浔。竹竿横翡翠，桂髓掷黄金。人来水鸟没，楫度岸花沈。莲摇见鱼近，纶尽觉潭深。渭水终须卜，沧浪徒自吟。空嗟芳饵下，独见有贪心。"
"度关山","南北朝","张正见","关山度晓月，剑客远从征。云中出迥阵，天外落奇兵。轮摧偃去节，树倒碍悬旌。沙扬折坂暗，云积榆溪明。马倦时衔草，人疲屡看城。寒陇胡笳涩，空林汉鼓鸣。还听呜咽水，并切断肠声。"
"晨鸡高树鸣","南北朝","张正见","晨鸡振翮鸣，出迥擅奇声。蜀郡随金马，天津应玉衡。摧冠验远石，系火出连营。争栖斜揭暮，解翼横飞度。试饮淮南药，翻上仙都树。枝低且候潮，叶浅还承露。承露触严霜，叶浅伺朝阳。猜群怯宝剑，勇战出花场。当损黄金距，谁论白玉珰。长鸣逢晋帝，恃气遇周王。流名说鲁国，分影入陈仓。不复愁苻朗，犹能感孟尝。"
"采桑","南北朝","张正见","春楼曙鸟惊，蚕妾候初晴。迎风金珥落，向日玉钗明。徙顾移笼影，攀钩动钏声。叶高知手弱，枝软觉身轻。人多羞借问，年少怯逢迎。恐疑夫婿远，聊复答专城。"
"艳歌行","南北朝","张正见","城隅上朝日，斜晖照杏梁。并卷茱萸帐，争移翡翠床。萦环聊向牖，拂镜且调妆。裁金作小靥，散麝起微黄。二八秦楼妇，三十侍中郎。执戟超丹地，丰貂入建章。未安文史阁，独结少年场。弯弧贯叶影，学剑动星芒。翠盖飞城曲，金鞍横道傍。调鹰向新市，弹雀往睢阳。行行稍有极，暮暮归兰房。前瞻富罗绮，左顾足鸳鸯。莲舒千叶气，灯吐百枝光。满酌胡姬酒，多烧荀令香。不学幽闺妾，生离怨采桑。"
"从军行","南北朝","张正见","胡兵屯蓟北，汉将起山西。故人轻百战，聊欲定三齐。风前喷画角，云上舞飞梯。雁塞秋声远，龙沙云路迷。燕然自可勒，函谷讵须泥。"
"三妇艳诗","南北朝","张正见","大妇织残丝，中妇妒蛾眉。小妇独无事，歌罢咏新诗。上客何须起，为待绝缨时。"
"置酒高殿上","南北朝","张正见","陈王开甲第，粉壁丽椒涂。高窗侍玉女，飞闼敞金铺。名香散绮幕，石砚凋金炉。清醪称玉馈，浮蚁擅苍梧。邹严恒接武，申白日相趋。容与升阶玉，差池曳履珠。千金一巧笑，百万两鬟姝。赵姬未鼓瑟，齐客罢吹竽。歌喧桃与李，琴挑凤将雏。魏君惭举白，晋主愧投壶。风云更代序，人事有荣枯。长卿病消渴，壁立还成都。"
"门有车马客行","南北朝","张正见","飞观霞光启，重门平旦开。北阙高箱过，东方连骑来。红尘扬翠毂，赭汗染龙媒。桃花夹径聚，流水傍池回。投鞭聊静电，捐轸暂停雷。非关万里客，自有六奇才。琴和朝雉操，酒泛夜光杯。舞袖飘金谷，歌声绕凤台。良时不可再，驺驭郁相催。安知太行道，失路车轮摧。"
"白头吟","南北朝","张正见","平生怀直道，松桂比真风。语默妍媸际，沈浮毁誉中。谗新恩易尽，情去宠难终。弹珠金市侧，抵玉舂山东。含香老颜驷，执戟异扬雄。惆怅崔亭伯，幽忧冯敬通。王嫱没胡塞，班女弃深宫。春苔封履迹，秋叶夺妆红。颜如花落槿，鬓似雪飘逢。此时积长叹，伤年谁复同。"
"怨诗","南北朝","张正见","新丰妖冶地，游侠竞娇奢。池台间罗绮，桃李杂烟霞。盖影分连骑，衣香合并车。艳粉惊飞蝶，红妆映落花。舞衫飘冶袖，歌扇掩团纱。玉床珠帐卷，金楼镜月斜。还疑箫史凤，不及季伦家。"
"应龙篇","南北朝","张正见","应龙未起时，乃在渊底藏。非云足不蹈，举则冲天翔。譬彼野兰草，幽居常独香。清风播四远，万里望芬芳。隐居可颐志，自见焉得彰。"
"轻薄篇","南北朝","张正见","洛阳美年少，朝日正开霞。细蹀连钱马，傍趋苜蓿花。扬鞭还却望，春色满东家。井桃映水落，门柳杂风斜。绵蛮弄清绮，蛱蝶绕承华。欲往飞廉馆，遥驻季伦车。石榴传马脑，兰肴奠象牙。聊持自娱乐，未是斗豪奢。莫嫌龙驭晚，扶桑复浴鸦。"
"帝王所居篇","南北朝","张正见","崤函惟帝宅，宛雒壮皇居。紫微临复道，丹水亘通渠。沈沈飞雨殿，蔼蔼承明卢。两宫分概日，双阙并凌虚。休气充青琐，荣光入绮疏。霞明仁寿镜，日照陵云书。鸣鸾背鳷鹊，诏跸幸储胥。长杨飞玉辇，御宿徙金舆。柳叶飘缇骑，槐花影属车。薄暮归平乐，歌钟满玉除。"
"朱鹭","南北朝","张正见","金堤有朱鹭，刷羽望沧瀛。周诗振雅曲，汉鼓发奇声。时将赤雁并，乍逐彩鸾行。别有翻潮处，异色不相惊。"
"上之回","南北朝","张正见","林光称避暑，回中乃吉行。龙媒蹑影驶，玉辇御云轻。风乌绕鳷鹊，彩鹢照昆明。欲知钟箭远，遥听宝鸡声。"
"战城南","南北朝","张正见","蓟北驰胡骑，城南接短兵。云屯两阵合，剑聚七星明。旗交无复影，角愤有馀声。战罢披军策，还嗟李少卿。"
"君马黄二首 其一","南北朝","张正见","幽并重骑射，征马正盘桓。风去嘶声远，冰坚度足寒。出关聊变色，上坂屡停鞍。即今随御史，非复在楼兰。"
"君马黄二首 其二","南北朝","张正见","五色乘马黄，追风时灭没。血汗染龙花，胡鞍抱秋月。唯腾渥洼水，不饮长城窟。讵待燕昭王，千金市骏骨。"
"芳树","南北朝","张正见","奇树舒春苑，流芳入绮钱。合欢分四照，同心影万年。香浮佳气里，叶映彩云前。欲识扬雄赋，金玉满甘泉。"
"有所思","南北朝","张正见","深闺久离别，积怨转生愁。徒思裂帛雁，空上望归楼。看花忆塞草，对月想边秋。相思日日度，泪脸年年流。"
"雉子斑","南北朝","张正见","陈仓雉未飞，敛翮依芳甸。朱冠色尚浅，锦臆毛初变。雊麦且专场，排花聊勇战。唯当渡弱水，不怯如皋箭。"
"临高台","南北朝","张正见","层台迩清汉，出迥驾重棼。飞栋临黄鹤，高窗度白云。风前朱幌色，霞处绮疏分。此中多怨曲，地远讵能闻。"
"陇头水二首 其一","南北朝","张正见","陇头鸣四注，征人逐贰师。羌笛含流咽，胡笳杂水悲。湍高飞转驶，涧浅荡还迟。前旌去不见，上路杳无期。"
"折杨柳","南北朝","张正见","杨柳半垂空，袅袅上春中。枝疏董泽箭，叶碎楚臣弓。色映长河水，花飞高树风。莫言限宫掖，不闭长杨宫。"
"关山月","南北朝","张正见","岩间度月华，流彩映山斜。晕逐连城璧，轮随出塞车。唐蓂遥合影，秦桂远分花。欲验盈虚理，方知道路赊。"
"洛阳道","南北朝","张正见","曾城启旦扉，上路落春晖。柳影缘沟合，槐花夹岸飞。苏合弹珠罢，黄间负翳归。红尘暮不息，相看连骑稀。"
"梅花落","南北朝","张正见","芳树映雪野，发早觉寒侵。落远香风急，飞多花径深。周人叹初摽，魏帝指前林。边城少灌木，折此自悲吟。"
"紫骝马","南北朝","张正见","将军入大宛，善马出从戎。影绝乾河上，声流水窟中。似鹿犹依草，如龙欲向空。须还十万里，试为一追风。"
"雨雪曲","南北朝","张正见","胡关辛苦地，雪路远漫漫。含冰踏马足，杂雨冻旗竿。沙漠飞恒暗，天山积转寒。无因辞日逐，团扇掩齐纨。"
"刘生","南北朝","张正见","刘生绝名价，豪侠恣游陪。金门四姓聚，绣毂五香来。尘飞玛瑙勒，酒映砗磲杯。别有追游夜，秋窗向月开。"
"公无渡河","南北朝","张正见","金堤分锦缆，白马渡莲舟。风严歌响绝，浪涌榜人愁。棹折桃花水，帆横竹箭流。何言沈璧处，千载偶阳侯。"
"对酒","南北朝","张正见","当歌对玉酒，匡坐酌金罍。竹叶三清泛，蒲萄百味开。风移兰气入，月逐桂香来。独有刘将阮，忘情寄羽杯。"
"铜雀台","南北朝","张正见","凄凉铜雀晚，摇落墓田通。云惨当歌日，松吟欲舞风。人疏瑶席冷，曲罢穗帷空。可惜年将泪，俱尽望陵中。"
"长安有狭斜行","南北朝","张正见","少年重游侠，长安有狭斜。路窄时容马，枝高易度车。檐高同落照，巷小共飞花。相逢夹绣毂，借问是谁家。"
"饮马长城窟行","南北朝","张正见","秋草朔风惊，饮马出长城。群惊还怯饮，地险更宜行。伤冰敛冻足，畏冷急寒声。无因度吴坂，方复入羌城。"
"泛舟横大江","南北朝","张正见","大江修且阔，扬舲度回矶。波中画鹢涌，帆上锦花飞。舟移历浦月，棹举湿春衣。王孙定若远，讵待送将归。"
"煌煌京洛行","南北朝","张正见","千门俨西汉，万户擅东京。凌云霞上起，鳷鹊月中生。风尘暮不息，萧筦夜恒鸣。唯当卖药处，不入长安城。"
"明君词","南北朝","张正见","寒树暗胡尘，霜楼明汉月。泪染上春衣，忧变华年发。"
"神仙篇","南北朝","张正见","瀛洲分渤澥。阆苑隔虹霓。欲识三山路。须寻千仞溪。石梁云外立。蓬丘雾里迷。年深毁丹灶。学久弃青泥。葛水留还杖。天衢鸣去鸡。六龙骧首起云阁。万里一别何寥廓。玄都府内驾青牛。紫盖山中乘白鹤。浔阳杏花终难朽。武陵桃花未曾落。已见玉女笑投壶。复睹仙童欣六博。同甘玉文枣。俱饮流霞药。鸾歌凤舞集天台。金阙银宫相向开。西王已令青鸟去。东海还驭赤虬来。魏武还车逢汉女。荆王因梦识阳台。凤盖随云聊蔽日。霓裳杂雨复乘雷。神岳吹笙遥谢手。当知福地有神才。"
"神仙篇","南北朝","张正见","亿舜日。万尧年。咏湛露。歌采莲。愿杂百和气。宛转金炉前。"
"前有一樽酒行","南北朝","张正见","前有一樽酒。主人行寿。今日合来。坐者当令。皆富且寿。欲令主人三万岁。终岁不知老。为吏当高迁。贾市得万倍。桑蚕当大得。主人宜子孙。"
"采桑","南北朝","张正见","倡狂不胜愁。结束下清楼。"
"御幸乐游苑侍宴诗","南北朝","张正见","大君临四表，荣光普八埏。区中文化洽，海外武功宣。凤下书丹篆，龟符著绿编。昆明不习战，云梦岂游畋。轨文通万国，旌节靖三边。高秋藐姑射，睿想属汾川。两宫明合璧，双阙带非烟。扬銮出城观，诏跸指郊坜。禁苑回雕辇，离宫建翠旃。流水奔雷毂，追风赴电鞭。画熊飘析羽，金埒响胶弦。鸣玉升文砌，称觞溢绮筵。兽舞依钟石，鸾歌应管弦。霞明黄鹄路，风爽白云天。潦收荷盖折，露重菊花鲜。上林宾早雁，长杨唱晚蝉。小臣惭艺业，击壤慕怀铅。康衢飞驶羽，大海滴微涓。咏歌还集木，舞蹈遂临泉。愿荐南山寿，明明奉万年。"
"重阳殿成金石会竟上诗","南北朝","张正见","周王兴路寝，汉后成甘泉。共知崇壮丽，迢遰与云连。抗殿疏龙首，峻陛激天泉。东西跨函谷，左右瞩伊?。百常飞观竦，三休复道悬。拱乌遥造日，攑虬远架烟。云栋疑飞雨，风窗似望仙。玉女临芳镜，金珰映彩椽。梅梁横发蕊，藻井倒披莲。云光开御宿，佳气属祈年。霜雁排空断，寒花映日鲜。负扆凭霄极，台司列象躔。登台喧大厦，御气响钧天。北斗承三献，南风入五弦。鸾歌鳷鹊右，兽舞射熊前。翔鶤仰不逮，燕雀徒联翩。"
"从籍田应衡阳王教作诗 其一","南北朝","张正见","帝京惟赤县，神居应紫微。涂山万国仰，沧海百川归。东郊事平秩，仲月祀灵威。含光开早扇，阊阖启朝扉。"
"从籍田应衡阳王教作诗 其二","南北朝","张正见","洛城钟漏息，灵台云雾卷。森森虎戟前，蔼蔼銮旂转。属车游绛阙，风乌度丹巘。帐殿幸金舆，旌门拥玉辇。"
"从籍田应衡阳王教作诗 其三","南北朝","张正见","玉辇带非烟，金舆映绿川。雨师清远路，风伯静遥天。分渠通沃野，激水入公田。草发青坛外，花飞苍玉前。"
"从籍田应衡阳王教作诗 其四","南北朝","张正见","苍玉临圭璧，青坛躬帝籍。冒橛乃三推，齐衡均百辟。兰场俨芝驾，桂圃芳瑶席。山禽韵管弦，野兽和钟石。"
"从籍田应衡阳王教作诗 其五","南北朝","张正见","钟石既相和，江海复无波。梁客簪裾盛，陈王文雅多。修途参弱骀，乔木间轻萝。幸承滥吹末，击壤自为歌。"
"从永阳王游虎丘山诗","南北朝","张正见","沧波壮郁岛，洛邑镇崇芒。未若兹山丽，岧峣擅水乡。地灵侔少室，涂艰象太行。重岩摽虎据，九曲峻羊肠。溜深涧无底，风幽谷自凉。宝沈馀玉气，剑隐绝星光。白云多异影，丹桂有丛香。远看银台竦，洞塔耀山庄。瑞草生金地，天花照石梁。"
"陪衡阳王游耆阇寺诗","南北朝","张正见","甘棠听讼罢，福宇试登临。兔苍移飞盖，王城列玳簪。阶荒犹累玉，地古尚填金。龙桥丹桂偃，鹫岭白云深。秋窗被旅葛，夏户响山禽。清风吹麦陇，细雨濯梅林。"
"湓城诗","南北朝","张正见","匡山暧远壑，灌垒属中流。城花飞照水，江月上明楼。"
"与钱玄智泛舟诗","南北朝","张正见","高门事休沐，朝野恣逢迎。还乘金谷水，俱望洛阳城。舟移津女渡，楫动渭桥横。风高雁已落，雨霁水还清。叶尽桐门净，花秋菊岸明。欲奏江南曲，聊习棹歌行。"
"和诸葛览从军游猎诗","南北朝","张正见","治兵耀武节，纵猎骇畿封。迅骑驰千里，高罝起百重。腾麚毙马足，饥鼯落剑锋。云根飞烧火，鸟道绝禽踪。方罗四海俊，聊以习军戎。"
"山家闺怨诗","南北朝","张正见","王孙春好游，云鬓不胜愁。离鸿暂罢曲，别路已经秋。山中桂花晚，勿为俗为留。"
"和阳","南北朝","张正见","玄泉开隧道，白日照佳城。一朝嗟此路，千载几伤情。秋气悲松色，凄风咽挽声。归云向谷晚，还柳背山轻。唯当三五夜，垄月暂时明。"
"伤韦侍读诗","南北朝","张正见","怀经传北海，蕴义盛西河。高峰落回照，逝水没惊波。柳下悲风急，山阳秋气多。宿草摧书带，寒松脆女萝。无复华阴市，空馀蒿里歌。"
"后湖泛舟诗","南北朝","张正见","上苑奢行乐，沧池聊薄游。泛荷分兰棹，沈槎触桂舟。残虹收度雨，缺岸上新流。欲知有高趣，长杨送麦秋。"
"游龙首城诗","南北朝","张正见","关外山川阔，城隅尘雾浮。白云凝绝岭，沧波间断洲。四面观长薄，千里眺平丘。河津无桂树，樽酒自淹留。"
"别韦谅赋得江湖泛别舟诗","南北朝","张正见","千里浔阳岸，三翼木兰船。鹢泛青凫后，鸡鸣白鹭前。涵花没浅缆，带叶动深船。不言朝夕水，独自限神仙。"
"星名从军诗","南北朝","张正见","将军定朔边，刁斗出祁连。高柳横遥塞，长榆接远天。井泉含冻竭，烽火照山燃。欲知客心断，危旌万里悬。"
"赋得韩信诗","南北朝","张正见","淮阴总汉兵，燕齐擅远声。沈沙拥急水，拔帜上危城。野有千金报，朝称三杰名。所悲云梦泽，空伤狡兔情。"
"行经季子庙诗","南北朝","张正见","延州高让远，传芳世祀移。地绝遗金路，松悲悬剑枝。野藤侵沸井，山雨湿苔碑。别有观风处，乐奏无人知。"
"赋得落落穷巷士诗","南北朝","张正见","扬云不邀名，原宪本遗荣。草长三径合，花发四邻明。尘随幽巷静，啸逐远风清。门外无车辙，自可绝公卿。"
"赋得日中市朝满诗","南北朝","张正见","云阁绮霞生，旗亭丽日明。尘飞三市路，盖入九重城。竹叶当垆满，桃花带绶轻。唯见争名利，安知大隐情。"
"赋得题新云诗","南北朝","张正见","西北春云起，遥临偃盖松。根危才吐叶，气浅未成峰。风前飞未断，日处影疑重。体轻无五色，讵是得从龙。"
"赋得白云临酒诗","南北朝","张正见","白云盖濡水，流彩入渑川。疏叶临嵇竹，轻鳞入郑船。菊泛金枝下，峰断玉山前。一朝开五色，飘飘映十千。"
"咏雪应衡阳王教诗","南北朝","张正见","九冬飘远雪，六出表丰年。雎阳生玉树，云梦起琼田。入窗轻落粉，拂柳驶飞绵。欲动淮南赋，乱下桂花前。"
"赋得雪映夜舟诗","南北朝","张正见","黄云迷鸟路。白雪下凫舟。分沙映冰浦。照鹤聚寒流。樯风吹影落，缆锦杂花浮。船梁若是桂。翻如月照秋。"
"薄帷鉴明月诗","南北朝","张正见","长河上桂月，澄彩照高楼。分帘疑碎璧，隔幔似垂钩。窗外光恒满，惧中影暂流。岂及西园夜，长随飞盖游。"
"玄圃观春雪诗","南北朝","张正见","同云遥映岭，瑞雪近浮空。拂鹤伊川上，飘花桂苑中。影丽重轮月，飞随团扇风。还取长歌处，带曲舞春风。"
"秋河曙耿耿诗","南北朝","张正见","耿耿长河曙，滥滥宿云浮。天路横秋水，星衡转夜流。月下姮娥落，风惊织女秋。德星犹可见，仙槎不复留。"
"浦狭村烟度诗","南北朝","张正见","茅兰夹两岸，野燎烛中川。村长合夜影，水狭度浮烟。收光暗鸟弋，分火照渔船。山人不炊桂，樵华幸共然。"
"和衡阳王秋夜诗","南北朝","张正见","睢苑凉风举，章台云气收。萤光连烛动，月影带河流。绿绮朱弦泛，黄花素蚁浮。高轩扬丽藻，即是赋新秋。"
"赋得山卦名诗","南北朝","张正见","蓬莱遁羽客，岩穴转蒙笼。云归仙井暗，雾解石桥通。影带临峰鹤，形随杂雨风。寻师不失路，咸欲驭飞鸿。"
"初春赋得池应教诗","南北朝","张正见","遥天收密雨，高阁映奔曦。雪尽青山路，冰销绿水池。春光落云叶，花影发晴枝。琴樽奉终宴，风月岂云疲。"
"赋得垂柳映斜溪诗","南北朝","张正见","千仞清溪险，三阳弱柳垂。叶细临湍合，根空带石危。风翻夹浦絮，雨濯倚流枝。不分梅花落，还同横笛吹。"
"赋得岸花临水发诗","南北朝","张正见","奇树满春洲，落蕊映江浮。影间莲花石，光涵濯锦流。漾色随桃水，飘香入桂舟。别有仙潭菊，含芳独向秋。"
"赋得风生翠竹里应教诗","南北朝","张正见","金风起燕观，翠竹夹梁池。翻花疑凤下，飏水似龙移。带露依深叶，飘寒入劲枝。聊因万籁响，讵待伶伦吹。"
"赋得山中翠竹诗","南北朝","张正见","修竹映岩垂，来风异夹池。复涧茂高节，重林隐劲枝。云生龙未上，花落凤将移。莫言栖嶰谷，伶伦不复吹。"
"赋得梅林轻雨应教诗","南北朝","张正见","梅树耿长虹，芳林散轻雨。蜀郡随仙去，阳台带云聚。飘花更濯枝，润石还侵柱。讵得零陵燕，随风时共舞。"
"赋新题得兰生野径诗","南北朝","张正见","披襟出兰畹，命酌动幽心。锄罢还开路，歌喧自动琴。华灯共影落，芳杜杂花深。莫言闲径里，遂不断黄金。"
"赋得威凤栖梧诗","南北朝","张正见","丹山下威凤，来集帝梧中。欲舞春花落，将飞秋叶空。影照龙门水，声入洞庭风。别有将雏曲，翻更合丝桐。"
"赋得鱼跃水花生诗","南北朝","张正见","漾色桃花水，相望濯锦流。跃浦疑珠出，依池似镜浮。凌波衔落蕊，触饵避沈钩。方游莲叶外，讵入武王舟。"
"赋新题得寒树晚蝉疏诗","南北朝","张正见","寒蝉噪杨柳，朔吹犯梧桐。叶迥飞难住，枝残影共空。声疏饮露后，唱绝断弦中。还因摇落处，寂寞尽秋风。"
"赋得秋蝉喝","南北朝","张正见","秋雁写遥天，园柳集惊蝉。竞噪长枝里，争飞落木前。风高知响急，树近觉声连。长杨流喝尽，讵识蔡邕弦。"
"秋晚还彭泽诗","南北朝","张正见","游人及丘壑，秋气满平皋。路积康成带，门疏仲蔚蒿。山明云气画，天静鸟飞高。自有东篱菊，还持泛浊醪。"
"还彭泽山中早发诗","南北朝","张正见","摇落山中曙，秋气满林隈。萤光映草头，鸟影出枝来。残暑避日尽，断霞逐风开。空返陶潜县，终无宋玉才。"
"赋得佳期竟不归诗","南北朝","张正见","良人万里向河源，娼妇三秋思柳园。路远寄诗空织锦，宵长梦返欲惊魂。飞蛾屡绕帷前烛，衰草还侵阶上玉。衔啼拂镜不成妆，促柱繁弦还乱曲。时分年移竟不归，偏憎寒急夜缝衣。流萤映月明空帐，疏叶从风入断机。自对孤鸾向影绝，终无一雁带书回。"
"赋得阶前嫩竹","南北朝","张正见","翠竹梢云自结丛，轻花嫩笋欲凌空。砌曲横枝屡解箨，阶前疏叶强来风。欲知抱节成龙处，当于山路葛陂中。"
"采桑","南北朝","陈叔宝","春楼髻梳罢，南陌竞相随。去后花丛散，风来香处移。广袖承朝日，长鬟碍聚枝。柯新攀易断，叶嫩摘前萎。采蘩钩手弱，微汗杂妆垂。不应归独早，堪为使君知。"
"日出东南隅行","南北朝","陈叔宝","重轮上瑞晖，西北照南威。南威年二八，开牖敞重闱。当垆送客去，上宛逐春归。鬓下珠胜月，窗前云带衣。红裙结未解，绿绮自难徽。"
"三妇艳词十一首 其一","南北朝","陈叔宝","大妇避秋风，中妇夜床空。小妇初两髻，含娇新脸红。得意非霰日，可怜那可同。"
"三妇艳词十一首 其二","南北朝","陈叔宝","大妇西北楼，中妇南陌头。小妇初妆点，回眉对月钩。可怜还自觉，人看反更羞。"
"三妇艳词十一首 其三","南北朝","陈叔宝","大妇主缣机，中妇裁春衣。小妇新妆冶，拂匣动琴徽。长夜理清曲，馀娇且未归。"
"三妇艳词十一首 其四","南北朝","陈叔宝","大妇妒蛾眉，中妇逐春时。小妇最年少，相望卷罗帏。罗帏夜寒卷，相望人来迟。"
"三妇艳词十一首 其五","南北朝","陈叔宝","大妇上高楼，中妇荡莲舟。小妇独无事，拨帐掩娇羞。丈夫应自解，更深难道留。"
"三妇艳词十一首 其六","南北朝","陈叔宝","大妇初调筝，中妇饮歌声。小妇春妆罢，弄月当宵楹。季子时将意，相看不用争。"
"三妇艳词十一首 其七","南北朝","陈叔宝","大妇爱恒偏，中妇意常坚。小妇独娇笑，新来华烛前。新来诚可惑，为许得新怜。"
"三妇艳词十一首 其八","南北朝","陈叔宝","大妇酌金杯，中妇照妆台。小妇偏妖冶，下砌折新梅。众中何假问，人今最后来。"
"三妇艳词十一首 其九","南北朝","陈叔宝","大妇怨空闺，中妇夜偷啼。小妇独含笑，正柱作乌栖。河低帐未掩，夜夜画眉齐。"
"三妇艳词十一首 其十","南北朝","陈叔宝","大妇正当垆，中妇裁罗襦。小妇独无事，淇上待吴姝。鸟归花复落，欲去却踟蹰。"
"三妇艳词十一首 其十一","南北朝","陈叔宝","大妇年十五，中妇当春户。小妇正横陈，含娇情未吐。所愁晓漏促，不恨灯销炷。"
"飞来双白鹤","南北朝","陈叔宝","朔吹已萧瑟，愁云屡合开。玄冬辛苦地，白鹤从风催。音响已清切，毛羽复残摧。飞来进□□，但为失双回。傥逢□哙德，当共衔珠来。"
"采莲曲","南北朝","陈叔宝","相催暗中起，妆前日已光。随宜巧注口，薄落点花黄。风住疑衫密，船小畏裾长。波文散动楫，茭花拂度航。抵荷乱翠影，采袖新莲香。归时会被唤，且试入兰房。"
"昭君","南北朝","陈叔宝","图形汉宫里，遥聘单于庭。狼山聚云暗，龙沙飞雪轻。笳吟度陇咽，笛转出关鸣。啼妆寒叶下，愁眉塞月生。只馀马上曲，犹作别时声。"
"朱鹭","南北朝","陈叔宝","参差蒲未齐，沈漾若浮绿。朱鹭戏蘋藻，徘徊流涧曲。涧曲多岩树，逶迤复断续。振振虽以明，汤汤今又瞩。"
"巫山高","南北朝","陈叔宝","巫山巫峡深，峭壁耸春林。风岩朝蕊落，雾岭晚猿吟。云来足荐枕，雨过非感琴。仙姬将夜月，度影自浮沈。"
"有所思 其一","南北朝","陈叔宝","荡子好兰期，留人独自思。落花同泪脸，初月似愁眉。阶前看草蔓，窗中对网丝。不言千里别，复是三春时。"
"有所思 其二","南北朝","陈叔宝","杳杳与人期，遥遥有所思。山川千里间，风月两边时。相对春那剧，相望景偏迟。当由分别久，梦来还自疑。"
"有所思 其三","南北朝","陈叔宝","佳人在北燕，相望渭桥边。团团落日树，耿耿曙河天。愁多明月下，泪尽雁行前。别心不可寄，惟馀琴上弦。"
"雉子斑","南北朝","陈叔宝","四野秋原暗，十步啄方前。雊声风处远，翅影云间连。箭射妖姬笑，裘值盛明然。已足南皮赏，复会北宫篇。"
"临高台","南北朝","陈叔宝","晚景登高台，回望春光来。雾浓山后暗，日落云傍开。烟里看鸿小，风来望叶回。临窗已响吹，极眺且倾杯。"
"陇头","南北朝","陈叔宝","陇头征戍客，寒多不识春。惊风起嘶马，苦雾杂飞尘。投钱积石水，敛辔交河津。四面夕冰合，万里望佳人。"
"陇头水二首 其一","南北朝","陈叔宝","塞外飞蓬征，陇头流水鸣。汉处扬沙暗，波中燥叶轻。地风冰易厚，寒深溜转清。登山一回顾，幽咽动边情。"
"陇头水二首 其二","南北朝","陈叔宝","高陇多悲风，寒声起夜丛。禽飞暗识路，鸟转逐征蓬。落叶时惊沬，移沙屡拥空。回头不见望，流水玉门东。"
"折杨柳二首 其一","南北朝","陈叔宝","杨柳动春情，倡园妾屡惊。入楼含粉色，依风杂管声。武昌识新种，官渡有残生。还将出塞曲，仍共胡笳鸣。"
"折杨柳二首 其二","南北朝","陈叔宝","长条黄复绿，垂丝密且繁。花落幽人径，步隐将军屯。谷暗宵钲响，风高夜笛喧。聊持暂攀折，空足忆中园。"
"关山月二首 其一","南北朝","陈叔宝","秋月上中天，迥照关城前。晕缺随来减，光满应珠圆。带树还添桂，衔峰乍似弦。复教征戍客，长怨久连翩。"
"关山月二首 其二","南北朝","陈叔宝","戍边岁月久，恒悲望舒耀。城遥接晕高，涧风连影摇。寒光带岫徙，冷色含山峭。看时使人忆，为似娇娥照。"
"洛阳道五首 其一","南北朝","陈叔宝","喧哗照邑里，遨游出洛京。霜枝嫩柳发，水堑薄苔生。停鞭回去影，驻轴敞前甍。台上经相识，城下屡逢迎。踟蹰还借问，只重未知名。"
"洛阳道五首 其二","南北朝","陈叔宝","日光朝杲杲，照耀东京道。雾带城楼开，啼侵曙色早。佳丽娇南陌，香气含风好。自怜钗上缨，不叹河边草。"
"洛阳道五首 其三","南北朝","陈叔宝","建都开洛汭，中地乃城阳。纵横肆八达，左右辟康妆。铜沟飞柳絮，金谷落花光。忘情伊水侧，税驾河桥傍。"
"洛阳道五首 其四","南北朝","陈叔宝","百尺瞰金埒，九衢通玉堂。柳化尘里暗，槐色露中光。游侠幽并客，当垆京兆妆。向夕风烟晚，金羁满洛阳。"
"洛阳道五首 其五","南北朝","陈叔宝","青槐夹驰道，御水映铜沟。远望凌霄阙，遥看井干楼。黄金弹侠少，朱轮盛彻侯。桃花杂渡马，纷披聚陌头。"
"长安道","南北朝","陈叔宝","建章通未央，长乐属明光。大道移甲第，甲第玉为堂。游荡新丰里，戏马渭桥傍。当垆晚留客，夜夜苦红妆。"
"梅花落二首 其一","南北朝","陈叔宝","春砌落芳梅，飘零上凤台。拂妆疑粉散，逐溜似萍开。映日花光动，迎风香气来。佳人早插髻，试立且裴徊。"
"梅花落二首 其二","南北朝","陈叔宝","杨柳春楼边，车马飞风烟。连娉乌孙伎，属客单于毡。雁声不见书，蚕丝欲断弦。欲持塞上蕊，试立将军前。"
"紫骝马二首 其一","南北朝","陈叔宝","嫖姚紫塞归，蹀躞红尘飞。玉珂鸣广路，金络耀晨辉。盖转时移影，香动屡惊衣。禁门犹未闭，连骑恣相追。"
"紫骝马二首 其二","南北朝","陈叔宝","蹀躞紫骝马，照耀白银鞍。直去黄龙外，斜趋玄菟端。垂鞬还细柳，杨尘归上兰。红脸桃花色，客别重羞看。"
"雨雪曲","南北朝","陈叔宝","长城飞雪下，边关地籁吟。濛濛九天暗，霏霏千里深。树冷月恒少，山雾日偏沈。况听南归雁，切思胡笳音。"
"刘生","南北朝","陈叔宝","游侠长安中，置驿过新丰。系钟蒲璧磬，鸣弦杨叶弓。孟公正惊客，朱家始卖僮。羞作荆卿笑，捧剑出辽东。"
"饮马长城窟行","南北朝","陈叔宝","征马入他乡，山花此夜光。离群嘶向影，因风屡动香。月色含城暗，秋声杂塞长。何以酬天子，马革报疆场。"
"舞媚娘三首 其一","南北朝","陈叔宝","楼上多娇艳，当窗并三五。争弄游春陌，相邀开绣户。转态结红裙，含娇拾翠羽。留宾乍拂弦，托意时移柱。"
"舞媚娘三首 其二","南北朝","陈叔宝","淇水变新台，春垆当夏开。玉面含羞出，金鞍排夜来。"
"舞媚娘三首 其三","南北朝","陈叔宝","春日好风光，寻观向市傍。转身移佩响，牵袖起衣香。"
"估客乐","南北朝","陈叔宝","三江结俦侣，万里不辞遥。恒随鹢首舫，屡逐鸡鸣潮。"
"三洲歌","南北朝","陈叔宝","春江聊一望，细草遍长洲。沙汀时起伏，画舸屡淹留。"
"前有一樽酒行","南北朝","陈叔宝","殿高丝吹满，日落绮罗鲜。莫论朝漏促，倾卮待夕筵。"
"自君之出矣六首 其一","南北朝","陈叔宝","自君之出矣，霜晖当夜明。思君若风影，来去不曾停。"
"自君之出矣六首 其二","南北朝","陈叔宝","自君之出矣，房空帷帐轻。思君如昼烛，怀心不见明。"
"自君之出矣六首 其三","南北朝","陈叔宝","自君之出矣，不分道无情。思君若寒草，零落故心生。"
"自君之出矣六首 其四","南北朝","陈叔宝","自君之出矣，尘网暗罗帷。思君如落日，无有暂还时。"
"自君之出矣六首 其五","南北朝","陈叔宝","自君之出矣，绿草遍阶生。思君如夜烛，垂泪著鸡鸣。"
"自君之出矣六首 其六","南北朝","陈叔宝","自君之出矣，愁颜难复睹。思君如蘖条，夜夜只交苦。"
"歌","南北朝","陈叔宝","玉树后庭花，花开不复久。"
"歌","南北朝","陈叔宝","璧月夜夜满，琼树朝朝新。"
"乌栖曲三首 其一","南北朝","陈叔宝","陌头新花历乱生，叶里啼鸟送春情。长安游侠无数伴，白马骊珂路中满。"
"乌栖曲三首 其二","南北朝","陈叔宝","金鞍向暝欲相连，玉面俱要来帐前。含态眼语悬相解，翠带罗裙入为解。"
"乌栖曲三首 其三","南北朝","陈叔宝","合欢襦薰百和香，床中被织两鸳鸯。乌啼汉没天应曙，只持怀抱送郎去。"
"东飞伯劳歌","南北朝","陈叔宝","池侧鸳鸯春日莺，绿珠绛树相逢迎。谁家佳丽过淇上，翠钗绮袖波中漾。雕轩绣户花恒发，珠帘玉砌移明月。年时二七犹未笄，转顾流盻鬟鬓低。风飞蕊落将何故，可惜可怜空掷度。"
"长相思二首 其一","南北朝","陈叔宝","长相思。久相忆。关山征戍何时极。望风云。绝音息。上林书不归。回纹徒自织。羞将别后面。还似初相识。"
"长相思二首 其二","南北朝","陈叔宝","长相思。怨成悲。蝶萦草。树连丝。庭花飘散飞入帷。帷中看只影。对镜敛双眉。两见同见月。两别共春时。"
"古曲","南北朝","陈叔宝","桂钩影，桂枝开。紫绮袖，逐风回。日明珠，色偏亮。叶尽衫，香更来。"
"独酌谣四首 其一","南北朝","陈叔宝","独酌谣。独酌且独谣。一酌岂陶暑。二酌断风飙。三酌意不畅。四酌情无聊。五酌盂易覆。六酌欢欲调。七酌累心去。八酌高志超。九酌忘物我。十酌忽凌霄。凌霄异羽翼。任致得飘飘。宁学世人醉。扬波去我遥。尔非浮丘伯。安见王子乔。"
"独酌谣四首 其二","南北朝","陈叔宝","独酌谣。独酌起中宵。中宵照春月。初花发春朝。春花春月正徘徊。一尊一弦当夜开。聊奏孙登曲。仍斟毕卓杯。罗绮徒纷乱。金翠转迟回。中心本如水。凝志更同灰。逍遥自可乐。世语世情哉。"
"独酌谣四首 其三","南北朝","陈叔宝","独酌谣。独酌酒难消。独酌三两碗。弄曲两三调。调弦忽未毕。忽值出房朝。更似游春苑。还如逢丽谯。衣香逐娇去。眼语送杯娇。馀樽尽复益。自得是逍遥。"
"独酌谣四首 其四","南北朝","陈叔宝","独酌谣。独酌一尊酒。尊酒倾未酌。明月正当牖。是牖非圆瓮。吾乐非击缶。自任物外欢。更齐椿菌久。卷舒乃一卷。忘情且十斗。宁复语绮罗。因情即山薮。"
"同江仆射游摄山栖霞寺诗","南北朝","陈叔宝","时宰磻溪心，非关狎竹林。鹫岳青松绕，鸡峰白日沈。天迥浮云细，山空明月深。摧残枯树影，零落古藤阴。霜村夜乌去，风路寒猿吟。自悲堪出俗，讵是欲抽簪。"
"同平南弟元日思归诗","南北朝","陈叔宝","至德掩羲黄，成功迈禹汤。仪刑元四海，来庭盛万方。鸣玉观升降，击石乃铿锵。三春气色早，九疑烟雾长。浮云断更续，轻花落复香。北宫瞻远岫，南服阻遥江。尔言想伊洛，我思属潇湘。"
"立春日泛舟玄圃各赋一字六韵成篇","南北朝","陈叔宝","春光反禁苑，暧日煖源桃。霄烟近漠漠，暗浪远滔滔。石苔侵绿藓，岸草发青袍。回歌逐转楫，浮水随度刀。遥看柳色嫩，回望鸟飞高。自得欣为乐，忘意若临濠。"
"献岁立春光风具美泛舟玄圃各赋六韵诗","南北朝","陈叔宝","寒轻条已翠，春初未转禽。野雪明岩曲，山花照迥林。苔色随水溜，树影带风沈。沙长见水落，歌遥觉浦深。馀辉斜四户，流风飏八音。既此留连席，道欣放旷心。"
"上巳宴丽晖殿各赋一字十韵诗","南北朝","陈叔宝","芳景满辟窗，暄光生远阜。更以登临趣，还胜祓禊酒。日照源上桃，风摇城外柳。断云仍合雾，轻霞时映牖。远树带山高，娇莺含响偶。一峰遥落日，数花飞映绶。度鸟或遛檐，飘丝屡薄薮。言志递为乐，置觞方荐寿。文学且迾筵，罗绮令陈后。干戈幸勿用，宁须劳马首。"
"上巳玄圃宣猷堂禊饮同共八韵诗","南北朝","陈叔宝","绮殿三春晚，玉烛四时平。藤交近浦暗，花照远林明。百戏阶庭满，八音弦调清。莺喧杂管韵，钟响带风生。山高云气积，水急溜杯轻。簪缨今盛此，俊乂本多名。带才尽壮思，文采发雕英。乐是西园日，欢兹南馆情。"
"春色禊辰尽当曲宴各赋十韵诗","南北朝","陈叔宝","馀春尚芳菲，中园飞桃李。是时乃季月，兹日叶上巳。既有游伊洛，可以祓溱洧。得性足为娱，高堂聊复拟。高堂亦有趣，图缋此芳轨。栖遁称式骖，善政日驯雉。兰桂观往辙，簪裾蹑前趾。啼禽静或喧，花落低还起。水雾遥混杂，山云远相似。坐客听一言，随吾祛俗鄙。"
"祓禊泛舟春日玄圃各赋七韵诗","南北朝","陈叔宝","园林多趣赏，祓禊乐还寻。春池已渺漫，高枝自嵷森。日里丝光动，水中花色沉。安流浅易榜，峭壁迥难临。野莺添管响，深岫接铙音。山远风烟丽，苔轻激浪侵。置酒来英雅，嘉贤良所钦。"
"上巳玄圃宣猷嘉辰禊酌各赋六韵以次成篇诗","南北朝","陈叔宝","园开簪带合，亭迥春芳过。莺度游丝断，风驶落花多。峰幽来鸣啭，洲横拥浪波。歌声初出牖，舞影乍侵柯。面玉同钗玉，衣罗异草萝。既悦弦筒畅，复欢文酒和。"
"七夕宴宣猷堂各赋一韵咏五物自足为十并牛女一首五韵物次第用得帐屏风案唾壶履 其一 帐","南北朝","陈叔宝","锦作明玳床，黼垂光粉壁。带日芙蓉照，因吹芳芬拆。"
"七夕宴宣猷堂各赋一韵咏五物自足为十并牛女一首五韵物次第用得帐屏风案唾壶履 其二 屏风","南北朝","陈叔宝","织成如缋采，琉璃畏风击。秦宫得绝超，汉座殊斑敌。"
"七夕宴宣猷堂各赋一韵咏五物自足为十并牛女一首五韵物次第用得帐屏风案唾壶履 其三 案","南北朝","陈叔宝","已罗七俎满，兼逢百品易。张陈答赠言，梁室齐眉席。"
"七夕宴宣猷堂各赋一韵咏五物自足为十并牛女一首五韵物次第用得帐屏风案唾壶履 其四 唾壶","南北朝","陈叔宝","蕴仙此还异，掌漏翻非役。侍臣乃执捧，良宾乃投掷。"
"七夕宴宣猷堂各赋一韵咏五物自足为十并牛女一首五韵物次第用得帐屏风案唾壶履 其五 履","南北朝","陈叔宝","贤舍观穴踵，瓜田睹蹑迹。矩步今有仪，用此前嘉客。"
"七夕宴重咏牛女各为五韵诗","南北朝","陈叔宝","明月照高台，仙驾忽徘徊。雷徙闻车度，霞上见妆开。房移看动马，斗转望斟杯。靥色随星去，髻影杂云来。更觉今宵短，只遽日轮催。"
"同管记陆琛七夕五韵诗","南北朝","陈叔宝","亭亭秋月明，团团夕露轻。凤驾今时度，霓骑此宵迎。疏上采霞动，粉外白云生。故娇隔分别，新欢起旧情。含笑不终夜，香风空自停。"
"同管记陆瑜七夕四韵诗","南北朝","陈叔宝","河汉言清浅，相望恨烟宵。云生剑气没，槎还客宿遥。月上仍为镜，星连可作桥。唯当有今夕，一夜不迢迢。"
"七夕宴乐修殿各赋六韵座有","南北朝","陈叔宝","秋初芰荷殿，宝帐芙蓉开。玉笛随弦上，金钿逐照回。钗光摇玳瑁，柱色轻玫瑰。笑靥人前敛，衣香动处来。非同七襄驾，讵隔一春梅。神仙定不及，宁用流霞杯。"
"七夕宴玄圃各赋五韵诗座","南北朝","陈叔宝","殿深炎气少，日落夜风清。月小看针暗，云开见缕明。丝调听鱼出，吹响间蝉声。度更银烛尽，陶暑玉卮盈。星津虽可望，讵得似人情。"
"五言同管记陆瑜九日观马射诗","南北朝","陈叔宝","晴朝丽早霜，秋景照堂皇。干惨风威切，荷雕池望荒。楼高看雁下，叶散觉山凉。歇雾含空翠，新花湿露黄。飞禽接旆影，度日转铍光。连翻北幽绮，驰射西园傍。勒移码瑙色，鞭起珊瑚扬。已同过隙远，更异良弓藏。且观千里汗，仍瞻百步杨。非为从逸赏，方追塞外羌。"
"五言画堂良夜履长在节歌管赋诗迾筵命酒十韵成篇","南北朝","陈叔宝","季冬初阳始，寒气尚萧飒。原叶或委低，岫云时吐欱。雕树乍疏回，远峰自重沓。云兴四山霾，风动万籁答。肃肃凝霜下，峨峨层冰合。复殿可以娱，于兹多延纳。迢迢百尺观，杳杳三休閤。前后训导屏，左右文卫匝。进退簪缨移，纵横壮思杂。幸矣天地泰，当无范雎拉。"
"初伏七夕已觉微凉既引应徐且命燕赵清风朗月以望七襄之驾置酒陈乐","南北朝","陈叔宝","广席多才俊，重合引珠妍。管弦檐外响，罗绮树中鲜。举针还向月，上舞复依筵。度河将□殿，相看并是仙。"
"晚宴文思殿诗","南北朝","陈叔宝","晚日落馀晖，宵园翠盖飞。荷影侵池浪，云色入山扉。萤光息复起，暗鸟去翻归。乐极未言醉，杯深犹恨稀。"
"宴光璧殿咏遥山灯诗","南北朝","陈叔宝","照耀浮辉明，飖遥落烬轻。枝多含树影，烟上带佩生。杂桂还如月，依柳更疑星。园中鹤采丽，池上凫飞惊。"
"三善殿夕望山灯诗","南北朝","陈叔宝","重岫多风烟，华灯此岫边。涸浦如珠露，凋树似花钿。依楼杂度月，带石影开莲。既有常满照，羞与晓星连。"
"入隋侍宴应诏诗","南北朝","陈叔宝","日月光天德，山河壮帝居。太平无以报，愿上东封书。"
"幸玄武湖饯吴光太守任惠诗","南北朝","陈叔宝","寒云轻重色，秋水去来波。待我戎衣定，然送大风歌。"
"宴詹事陆缮省诗","南北朝","陈叔宝","禁闼九重中，宴赏三春日。云收山树隐，叶长宫槐密。水绿已浮苔，花舒正含实。"
"听筝诗","南北朝","陈叔宝","文窗玳瑁影婵娟。香帷翡翠出神仙。促柱点唇莺欲语。调弦系爪雁相连。秦声本自杨家解。吴歈那知谢傅怜。秪愁芳夜促。兰膏无那煎。"
"戏赠沈后","南北朝","陈叔宝","留人不留人，不留人也去。此处不留人，自有留人处。"
"答后主附","南北朝","沈后","谁言不相忆，见罢倒成羞。情知不肯住，教遣若为留。"
"陇头水","南北朝","徐陵","陇头流水急，水急行难渡。半入隗嚣营，傍侵酒泉路。心交赠宝刀，小妇裁纨素。欲知别家久，戎衣今已故。"
"秋日别庾正员诗","南北朝","徐陵","征途愁转旆，连骑惨停镳。朔气凌疏木，江风送上潮。青雀离帆远，朱鸢别路遥。唯有当秋月，夜夜上河桥。"
"采桑","南北朝","傅縡","罗敷试采桑，出入城南傍。绮裙映珠珥，丝绳提玉筐。度身攀叶聚，耸腕及枝长。空劳使君问，自有侍中郎。"
"走马引","南北朝","傅縡","骢色表连钱，出冀复来燕。取用偏开地，为歌乃号天。权奇意欲远，躞蹀势难前。本珍白玉镫，因饰黄金鞭。愿酬刍秣宠，千里得千年。"
"杂曲","南北朝","傅縡","新人新宠住兰堂，翠帐金屏玳瑁床。丛星不似珠帘色，度月还如粉壁光。从来著名推赵子，复有丹唇发皓齿。一娇一态本难逢，如画如花定相似。楼台宛转曲皆通，弦管逶迤彻下风。此殿笑语长相共，傍省欢娱不复同。讶许人情太厚薄，分恩赋念能斟酌。多作绣被为鸳鸯，长弄绮琴憎别鹤。人今投宠要须坚，会使岁寒恒度前。共取辰星作心抱，无转无移千万年。"
"赋得名都一何绮诗","南北朝","孔奂","京洛信名都，佳丽拟蓬壶。九华凋玳瑁，百福上椒涂。黄金络騕袅，莲花装鹿卢。咸言仪服盛，无胜执金吾。"
"和六府诗","南北朝","孔鱼","金门朱轨躅，吾子盛簪裾。木舌无时用，萍流复在余。水乡访松石，兰泽侣樵渔。火洲方可至，地肺即为居。土牛自知止，贞心达毁誉。谷稼有时隙，乘植望白榆。"
"关山月","南北朝","陆琼","边城与明月，俱在关山头。焚烽望别垒，击斗宿危楼。团团婕妤扇，纤纤秦女钩。乡园谁共此，愁人屡益愁。"
"梁南吟","南北朝","陆琼","临淄佳丽地，年少习名倡。似笑唇朱动，非愁眉翠扬。掩抑随竽转，和柔会瑟张。轻扇屡回指，飞尘亟绕梁。寄言诸葛相，此曲作难忘。"
"还台乐","南北朝","陆琼","蒲萄四时方醇，琉璃千钟旧宾。夜饮舞忱销烛，朝醒弦促催人。春风秋月恒好，驩醉日月言新。"
"长相思","南北朝","陆琼","长相思。久离别。一罢鸳文绮荐绝。鸿已去。柳堪结。室冷镜疑冰。庭幽花似雪。容貌朝朝改。书字看看灭。"
"和张湖熟雹诗","南北朝","陆琼","惟徵动羽，惟阴胁阳。雨水作沴，凝气为祥。"
"玄圃宴各咏一物须筝诗","南北朝","陆琼","三五并时年，二八共来前。今逢泗滨树，定减琴中弦。鹤别霜初紧，乌啼月正悬。"
"仙人揽六著篇","南北朝","陆瑜","九仙会欢赏，六著且娱神。戏谷闻馀地，铭山忆旧秦。避敌情思巧，论兵势重新。问取南皮夕，还笑拂棋人。"
"东飞伯劳歌","南北朝","陆瑜","西王青鸟秦女鸾，姮娥婺女惯相看。谁家玉颜窥上路，粉色衣香杂风度。九重楼槛芙蓉华，四邻照镜菱茭花。新妆年几才三五，隐幔藏羞临网户。然香气歇不飞烟，空留可怜年一年。"
"独酌谣","南北朝","陆瑜","独酌谣。芳气饶。一倾荡神虑。再酌动神飙。忽逢凤楼下。非待鸾弦招。窗明影乘入。人来香逆飘。杯随转态尽。钏逐画杯摇。桂宫非蜀郡。当垆也至宵。"
"聘齐经孟尝君墓诗","南北朝","陈昭","薛城观旧迹，征马屡徘徊。盛德今何在，唯馀长夜台。苍茫空垄路，憔悴古松栽。悲随白杨起，泪想雍门来。泉户无关走，鸡鸣谁为开。"
"洛阳道","南北朝","陈暄","洛阳九逵上，罗绮四时春。路傍避骢马，车中看玉人。镇西歌艳曲，临淄逢丽神。欲知双璧价，潘夏正连茵。"
"长安道","南北朝","陈暄","长安开绣陌，三条向绮门。张敞车单马，韩嫣乘副轩。宠深来借殿，功多竞置园。将军夜夜返，弦歌著曙喧。"
"紫骝马","南北朝","陈暄","天马汗如红，鸣鞭度九嵏。歌伤城下冻，嘶依北地风。笳寒芳树歇，笛怨柳枝空。横行意未已，羞住毂车中。"
"雨雪曲","南北朝","陈暄","都尉出祁连，雨雪满鸡田。雕陵持抵鹊，属国用和毡。冰合军应渡，楼寒烽未然。花迷差未著，疏勒复经年。"
"紫骝马","南北朝","祖孙登","独有相思意，聊敞凤皇台。莲披香稍上，月明光正来。离鹄将云散，飞花似雪回。遥思竹林友，前窗夜夜开。"
"赋得司马相如诗","南北朝","祖孙登","雍容文雅深，王吉共追寻。当垆应酤酒，托意且弹琴。上林能作赋，长门得赐金。唯当有汉主，知怀封禅心。"
"咏风诗","南北朝","祖孙登","遥飖楚王宫，徘徊绕竹丛。带叶俱吟树，将花共舞空。飘香双袖里，乱曲五弦中。试上高台听，悲响定无穷。"
"咏柳诗","南北朝","祖孙登","驰道藏乌日，郁郁正翻风。抽翠争连影，飞绵乱上空。高叶临胡塞，长枝拂汉宫。欲验伤攀折，三春横笛中。"
"赋得涉江采芙蓉诗","南北朝","祖孙登","浮照满川涨，芙蓉承落光。人来间花影，衣渡得荷香。桂舟轻不定，菱歌引更长。采采嗟离别，无暇缉为裳。"
"咏城堑中荷诗","南北朝","祖孙登","白水丽金扉，青荷承日晖。叶似环城盖，香乱上桥衣。岸高知水落，影合见菱稀。犹疑涉江处，空望采莲归。"
"泛宫亭湖","南北朝","刘删","回舻乘派水，举帆逐分风。滉瀁疑无际，飘扬似度空。樯乌排鸟路，船影没河宫。孤石沧波里，匡山苦雾中。寄言千金子，安知万里蓬。"
"赋得苏武","南北朝","刘删","奉使穷沙漠，抆泪上河梁。食雪天山近，思归海路长。系书秋待雁，握节暮看羊。因思李都尉，还汉不相忘。"
"采药游名山","南北朝","刘删","名山本郁盘，道士贵黄冠。独驭千年鹤，来寻五色丸。石床新溜乳，金灶欲成丹。定知无二价，非复在长安。"
"侯司空第山园咏妓","南北朝","刘删","石家金谷妓，妆罢出兰闺。看花争欲笑，闻瑟似能啼。山边歌落日，池上舞前溪。持人当桃李，无处不成蹊。"
"赋松上轻萝","南北朝","刘删","叶绕千年盖，条依百尺枝。属与松风动，时将薜影垂。学带非难结，为衣或易披。山阿若近远，独有楚人知。"
"赋得马","南北朝","刘删","独饮临寒窟，离群思北风。陈王欲观舞，御史自随骢。边声陨客泪，果下益桃红。恒持沛艾影，解向平陵东。"
"赋得独鹤淩云去","南北朝","刘删","孤鸣思沧海，矫翮避虞机。怨别凄琴曲，淩风散舞衣。五里虽回顾，千年会欲归。寄语雷门鼓，无复一双飞。"
"咏青草","南北朝","刘删","雨沐三春叶，风传十步香。映袍怜色重，临书喜带长。"
"咏蝉","南北朝","刘删","声流上林苑，影入侍臣冠。得饮玄天露，何辞高柳寒。"
"登庐山","南北朝","刘删","野烟出炉上，山花落镜前。危梁取大壑，瀑布挂中天。秦始眺宇宙，汉武上旌旃。结庐分往籍，留艑映遐年。"
"折杨柳","南北朝","岑之敬","将军始见知，细柳绕营垂。悬丝拂城转，飞絮上宫吹。塞门交度叶，谷口暗横枝。曲成攀折处，唯言怨别离。"
"洛阳道","南北朝","岑之敬","喧喧洛水滨，郁郁小平津。路傍桃李节，陌上采桑春。聚车看卫玠，连手望安仁。复有能留客，莫愁娇态新。"
"对酒","南北朝","岑之敬","色映临池竹，香浮满砌兰。舒文泛玉碗，漾蚁溢金盘。箫曲随鸾易，笳声出塞难。唯有将军酒，川上可除寒。"
"乌栖曲","南北朝","岑之敬","骢马直去没浮云，河渡冰开两岸分。鸟藏日暗行人息，空栖只影长相忆。明月二八照花新，当垆十五晚留宾。"
"斗鸡东郊道诗","南北朝","褚玠","春郊斗鸡侣，捧敌两逢迎。妒群排袖出，带勇向场惊。锦毛侵距散，芥羽杂尘生。还同战胜罢，耿介寄前鸣。"
"陇头水","南北朝","谢燮","陇坂望咸阳，征人惨思肠。咽流喧断岸，游沫聚飞梁。凫分敛冰彩，虹饮照旗光。试听铙歌曲，唯吟君马黄。"
"雨雪曲","南北朝","谢燮","朔边昔离别，寒风复凄切。峨峨六尺冰，飘飘千里雪。未塞袁安户，行封苏武节。应随陇水流，几过空呜咽。"
"明月子","南北朝","谢燮","杪秋之遥夜，明月照高楼。登楼一回望，望见东陌头。故人眇千里，言别历九秋。相思不相见，望望空离忧。"
"方诸曲","南北朝","谢燮","望仙室。仰云光。绳河里。扇月傍。井公能六著。玉女善投壶。琼醴和金液。还将天地俱。"
"巫山高","南北朝","萧诠","巫山映巫峡，高高殊未穷。猿声不辨处，雨色讵分空。悬崖下桂月，深涧响松风。别有仙云起，时向楚王宫。"
"赋得往往孤山映诗","南北朝","萧诠","青山照落晖，映远望连飞。仙峰看玉笥，关路视金微。鼓吹声疑尽，香炉烟觉稀。共君临水别，劳此送将归。"
"咏衡泥双燕诗","南北朝","萧诠","衔泥金屋外，表瑞玉筐中。学飞疑汉妾，巢幕惮吴宫。爪截还犹短，窠成新尚空。讵并零陵石，飞舞逐春风。"
"赋得夜猿啼诗","南北朝","萧诠","桂月影才通，猿啼迥入风。隔岩还啸侣，临潭自响空。挂藤疑欲饮，吟枝似避弓。别有三声泪，沾裳竟不穷。"
"赋得婀娜当轩织诗","南北朝","萧诠","东南初日照秦楼，西北织妇正娇羞。绮窗犹垂翡翠幌，珠帘半上珊瑚钩。新妆入机映春牖，弄杼鸣梭挑纤手。何曾织素让新人，不掩流苏推中妇。三日五匹未言迟，衫长腕弱绕轻丝。绫中转蹑成离鹄，锦上回文作别诗。不惜纨素同霜雪，更伤秋扇箧中辞。"
"采桑","南北朝","贺彻","蚕妾出房栊，结伴类花丛。度水春衫绿，映日晚妆红。钏声时动树，衣香自入风。钩长嫩枝曲，叶尽细条空。竞采须盈手，争归欲满笼。自怜公府步，谁与少年同。"
"赋得长笛吐清气诗","南北朝","贺彻","胡关氛雾侵，羌笛吐清音。韵切山阳曲，声悲陇上吟。柳折城边树，梅舒岭外林。方知出塞虏，不惮武溪深。"
"赋得为我弹鸣琴诗","南北朝","贺彻","薄暮高堂上，调琴召美人。伯喈声未尽，相如曲复新。点徽还转弄，乱爪更留宾。聊持一弦响，杂起艳歌尘。"
"赋得夹池修竹诗","南北朝","贺循","绿竹影参差，葳蕤带曲池。逢秋叶不落，经寒色讵移。来风韵晚径，集凤动春枝。所欣高蹈客，未待伶伦吹。"
"赋得庭中有奇树诗","南北朝","贺循","三春节物始芳菲，游丝细草动春晖。香风飘舞花间度，好鸟和鸣枝上飞。临池间竹偏增绿，依阶映雪纷如玉。温室庭前竟不言，鼓吹楼中能作曲。曾闻远别旧难思，攀折会取赠佳期。长条本自堪为带，密叶由来好作帷。星稀汉转月轮明，徘徊夜鹊屡相惊。欲识幽人兰杜径，山窗芳桂复丛生。"
"赋得芳树诗","南北朝","李爽","芳树千株发，摇荡三阳时。气软来风易，枝繁度鸟迟。春至花如锦，夏近叶成帷。欲寄边城客，路远讵能持。"
"山家闺怨诗","南北朝","李爽","山中多早梅，荆扉达曙开。竹巾君自折，荷衣谁为裁。行云无处所，人住在阳台。"
"长安道","南北朝","萧贲","前登灞陵道，还瞻渭水流。城形类北斗，桥势似牵牛。飞轩驾良驷，宝剑杂轻裘。经过狭斜里，日暮与淹留。"
"被使出关诗","南北朝","何胥","出关登陇坂，回首望秦川。绛水通西晋，机桥指北燕。奔流下激石，古木上参天。莺啼落春后，雁度在秋前。平生屡此别，肠断自催年。"
"赋得待诏金马门诗","南北朝","何胥","汉家一统轨，济济万国朝。飞缨拂晓雾，轻辇逐晨飙。槐衢映绿绂，日彩丽金貂。此时参待诏，谁复想渔樵。"
"伤章公大将军诗","南北朝","何胥","百万横行罢，三千白日新。短箫应出塞，长笛反惊邻。槐庭惨芳树，舞阁思阳春。所悲金谷妓，坐望玉关人。"
"哭陈昭诗","南北朝","何胥","思人适旧馆，寂寞非一源。无复酣歌乐，空馀燕雀喧。落晖隐穷巷，秋风生故园。抚孤空对此，零泪欲奚言。"
"赋得荆轲诗","南北朝","阳缙","函关使不通，燕将重深功。长虹贯白日，易水急寒风。壮发危冠下，匕首地图中。琴声不可识，遗恨没秦宫。"
"照帙秋萤诗","南北朝","阳缙","秋窗馀照尽，入暗早萤来。忽聚还同色，恒然讵落灰。飞影黄金散，依帷缥帙开。含明终不息，夜月空徘徊。"
"侠客控绝影诗","南北朝","阳缙","青门小苑物华新，花开鸟弄会芳春。仙掌层台浮丽日，长楸广路起红尘。园中追寻桃李径，陌上逢迎游侠人。游侠英名驰上国，人马意气俱相得。白玉鹿卢秋水剑，青丝宛转黄金勒。复有鱼目并龙文，蹑影追风本绝群。影入吴门疑曳练，形来西北似浮云。寄语幽并驰射客，未肯推门持借君。"
"从驾祀麓山庙诗","南北朝","阳慎","圣德忧民暇，麾旆谒山灵。画航泛北渚，文马侍东平。春浦戈鋋照，寒林铙吹鸣。依稀长安驿，萧条都尉城。井泉能共动，江帆得分行。窗幽细网合，阶静落花明。櫩巢始入燕，轩树已迁莺。菲菲兰俎馥，淡淡桂樽清。银塘日影尽，玉座舞衣轻。"
"赋得处处春云生诗","南北朝","蔡凝","春色遍空明，春云处处生。入风衣暂敛，随车盖转轻。作叶还依树，为楼欲近城。含愁上对影，似有别离情。"
"君马黄","南北朝","蔡君知","君马经西极，臣马出东方。策举浮云影，珂连明月光。水冻恒伤骨，蹄寒为践霜。踌躇嗟伏枥，空想欲从良。"
"关山月","南北朝","阮卓","关山陵汉开，霜月正徘徊。映林如璧碎，侵塞似轮摧。楚师随晦尽，胡兵逐暖来。寒笳将夜鹊，相乱晚声哀。"
"长安道","南北朝","阮卓","长安驰道上，钟鸣宫寺开。残云销凤阙，宿雾敛章台。骑转金吾度，车鸣丞相来。蔼蔼东都晚，群公驺御回。"
"咏鲁仲连诗","南北朝","阮卓","鲁连有高趣，意气本相求。笑罢秦军却，书成燕将愁。聊弃南金赏，方从沧海游。寄言人世客，非君能见留。"
"赋得咏风诗","南北朝","阮卓","高风应爽节，摇落渐疏林。吹云旅雁断，临谷晓松吟。屡惜凉秋扇，常飘清夜琴。泠泠随《列子》，弥谐逸豫心。"
"赋得莲下游鱼诗","南北朝","阮卓","春色映澄陂，涵泳且相随。未上龙门路，聊戏芙蓉池。触浪莲香动，乘流叶影披。相忘自有乐，庄惠岂能知。"
"赋得黄鹄一远别诗","南北朝","阮卓","霜风秋月映楼明，寡鹤偏栖中夜惊。月下徘徊顾别影，风前凄断送离声。离声一去断还续，别响时来疏复促。聊看远客赠绫纹，弥怨闲宵雅琴曲。恒思昔日稻粱恩，理翮整翰上君轩。独舞轻飞向吴市，孤鸣清唳出雷门。王子吹笙忽相值，自觉飘飘云里驶。一举千里未能归，惟有田饶解深意。"
"仰同令君摄山栖霞寺山房夜坐六韵诗","南北朝","徐孝克","戒坛青石路，灵相紫金峰。影尽皈依鸽，餐迎守护龙。晨朝宣宝偈，寒夜敛疏钟。鸡兰静含握，仁智独从容。五禅清虑表，七觉荡心封。愿言于此处，携手屡相逢。"
"仰和令君诗","南北朝","徐孝克","上宰明四空，回车八道中。洞凉容麦气，岩光对月宫。香来讵经火，花散不随风。涧松无异聒，禅桂两分丛。虚薄诚为累，何因偶会同。暂此乖山北，犹可向墙东。"
"赠北使诗","南北朝","潘徽","业定三边静，时和四海敦。行人仍礼籍，使者接輶轩。宾荣君享燕，客踞我司存。既美齐婴学，欣逢郑产言。琴酒时欢会，篇章极讨论。回旌逗陇左，返轴指河源。塞榆行隐路，津柳稍垂门。日沈山气合，潮落水花翻。离情欲寄鸟，别泪不因猿。所可缄怀袖，方以代兰萱。"
"破镜诗","南北朝","徐德言","镜与人俱去，镜归人未归。无复姮娥影，空留明月辉。"
"饯别自解诗","南北朝","乐昌公主","今日何迁次，新官对旧官。笑啼俱不敢，方信作人难。"
"春日从将军游山寺诗","南北朝","何处士","兰庭厌俗赏，柰苑瞩年华。始入香山路，仍逢火宅车。慈门数片叶，道树一林花。虽悟危藤鼠，终悲在箧蛇。"
"别才法师于湘还郢北诗","南北朝","何处士","乘杯事将远，捧袂忽无聊。南楚长沙狭，西浮郢路遥。离庭花已散，别戍马新骄。明日分千里，相思非一条。"
"敬酬解法师所赠诗","南北朝","何处士","道林俗之表，慧远庐之阿。买山即高世，乘杯且渡河。法雨时时落，香云片片多。若为将羽化，来济在尘罗。"
"通士人篇","南北朝","何处士","龙宫既入道，凤阙且辞荣。禅龛八想净，义窟四尘轻。香盖法云起，花灯慧火明。自然忘有著，非止悟无生。"
"朱鹭","南北朝","苏子卿","玉山一朱鹭，容与入王畿。欲向天池饮，还绕上林飞。金堤晒羽翮，丹水浴毛衣。非贪葭下食，怀思自远归。"
"艾如张","南北朝","苏子卿","谁在闲门外，罗家诸少年。张机蓬艾侧，结网槿篱边。若能飞自勉，岂为绘所缠。黄雀傥为诫，朱丝犹可延。"
"梅花落","南北朝","苏子卿","中庭一树海，寒多叶未开。秪言花是雪，不悟有香来。上郡春恒晚，高楼年易催。织书偏有意，教逐锦文回。"
"紫骝马","南北朝","苏子卿","候骑指楼兰，长城迥路难。嘶从风处断，骨住水中寒。飞尘暗金勒，落泪洒银鞍。抽鞭上关路，谁念客衣单。"
"南征诗","南北朝","苏子卿","一朝游桂水，万里别长安。故乡梦中近，边愁酒上宽。剑锋但须利，戎衣不畏单。南中地气暖，少妇莫愁寒。"
"关山月","南北朝","贺力牧","重关敛暮烟，明月下秋前。照石疑分镜，临弓似引弦。雾暗迷旗影，霜浓湿剑莲。此处离乡客，遥心万里悬。"
"乱后别苏州人诗","南北朝","贺力牧","徘徊睇阊阖，怅望机姑苏。慨矣嗟荒运，悲哉惜霸图。子常终覆郢，宰嚭遂亡吴。石陨星方暗，山崩川自枯。周京摧棫朴，汉社落枌榆。宫毁无巢燕，城空馀堞乌。兹邦号端委，多士自相趋。照庑同燕石，光车等魏珠。言离已惆怅，念别更踟蹰。若访任公子，求余东海隅。"
"从军五更转五首 其一","南北朝","伏知道","一更刁斗鸣，校尉逴连城。遥闻射雕骑，悬惮将军名。"
"从军五更转五首 其二","南北朝","伏知道","二更愁未央，高城寒夜长。试将弓学月，聊持剑比霜。"
"从军五更转五首 其三","南北朝","伏知道","三更夜警新，横吹独吟春。强听梅花落，误忆柳园人。"
"从军五更转五首 其四","南北朝","伏知道","四更星汉低，落月与云齐。依稀北风里，胡笳杂马嘶。"
"从军五更转五首 其五","南北朝","伏知道","五更催送筹，晓色映山头。城乌初起堞，更人悄下楼。"
"咏人聘妾仍逐琴心诗","南北朝","伏知道","春色转相催，佳人心自回。长卿琴已弄，秦嘉书未来。挂冠易分绶，荐枕缺因媒。染香风即度，登垣花正开。贞楼若高下，如何上阳台。"
"赋得招隐","南北朝","伏知道","招隐访仙楹，丘中琴正鸣。桂丛侵石路，桃花隔世情。薄暮安车近，林喧山鸟惊。"
"雉子斑","南北朝","毛处约","春物始芳菲，春雉正相追。涧响连朝雊，花光带锦衣。窜迹时移影，惊媒或乱飞。能使如皋路，相逢巧笑归。"
"有所思","南北朝","陆系","别念限城闉，还思楼上人。泪想离前落，愁闻别后新。月来疑舞扇，花度忆歌尘。只看今夜里，那似隔河津。"
"紫骝马","南北朝","独孤嗣宗","倡楼望早春，宝马度城闉。照曜桃花径，蹀躞采桑津。金羁丽初景，玉勒染轻尘。远听珂惊急，犹是画眉人。"
"紫骝马","南北朝","李燮","紫燕忽踟蹰，红尘起路隅。圉人移苜蓿，骑士逐蘼芜。三边追黠虏，一鼓定强胡。安用珂为玉，自有汗成珠。"
"刘生","南北朝","江晖","五陵多美选，六郡尽良家。刘生代豪荡，标举独荣华。宝剑长三尺，金樽满百花。唯当重意气，何处有骄奢。"
"雨雪曲","南北朝","江晖","边城风雪至，游子自心悲。风哀笳弄断，雪暗马行迟。轻生本为国，重气不关私。恐君犹不信，抚剑一扬眉。"
"班婕妤怨","南北朝","何楫","齐纨既逐箧，赵舞即凌人。履迹随恩故，阶苔逐恨新。独卧销香炷，长啼费锦巾。庭草何聊赖，也持秋当春。"
"长相思","南北朝","萧淳","长相思。久离别。新燕参差条可结。壶关远。雁书绝。对云恒忆阵。看花复愁雪。犹有望归心。流黄未剪截。"
"羁谣","南北朝","孔仲智","芳杜觞春酒，仿佛伤山时。徒歌不成乐，空以羁自悲。羁悲怀土心，遽复还山路。迨及春复时，无使春光暮。"
"射雉诗","南北朝","萧有","二月春翚动，曹王挟妒媒。插翳依花合，芟场向野开。隔田闻雉近，横溪见影来。弦明青压碎，箭落锦衣摧。今日如皋路，能将巧笑回。"
"赋得班去赵姬升诗","南北朝","徐湛","班姬与飞燕，俱侍汉王宫。不意恩情歇，偏将衰草同。香飞金辇外，苔上玉阶中。今日悲团扇，非是为秋风。"
"咏邻女楼上弹琴诗","南北朝","吴尚野","青楼谁家女，开窗弄碧弦。貌同朝日丽，装竞午花然。一弹哀塞雁，再抚哭春鹃。此情人不会，东风千里传。"
"闺怨诗","南北朝","吴思玄","金风响洞房，佳人心自伤。泪随明月下，愁逐漏声长。灯前羞独鹄，枕上怨孤凰。自觉鸳帷冷，谁怜珠被凉。"
"日出东南隅行","南北朝","殷谋","秦楼出佳丽，正值朝日光。陌头能驻马，花处复添香。"
"为徐陵伤妾","南北朝","何曼才","迟迟衫掩泪，悯悯恨萦胸。无复专房日，犹望下山逢。"
"破扇","南北朝","许倪","蔽日无全影，摇风有半凉。不堪鄣巧笑，犹足动衣香。"
"咏耙复诗","南北朝","萧驎","的的金纱净，离离宝撮分。纤腰非学楚，宽带为思君。"
"隔壁听妓诗","南北朝","萧琳","徒闻弦管切，不见舞腰回。唯有歌梁共，尘飞一半来。"
"赋得白云抱幽石诗","南北朝","孔范","白云浮远盖，飘飘绕石飞。带莲萦锦色，拂镜下仙衣。阵结香炉隐，罗成玉女微。能感荆王梦，阳台杂雨归。"
"和陈主咏镜诗","南北朝","孔范","虎贲愁兴日，龙镜览颜时。怀恩未得报，空叹发如丝。"
"折杨柳","南北朝","王瑳","塞外无春色，上林柳已黄。枝影侵云暗，叶彩乱星光。陌头藏戏鸟，楼上掩新妆。攀折思为赠，心期别路长。"
"洛阳道","南北朝","王瑳","洛阳夜漏尽，九重平旦开。日照苍龙阙，烟绕凤凰台。浮云翻似盖，流水倒成雷。曹王斗鸡返，潘仁载果来。"
"长相思","南北朝","王瑳","长相思。久离别。两心同忆不相彻。悲风凄。愁云结。柳叶眉上销。菱花镜中灭。雁封归飞断。鲤素还流绝。"
"寄夫诗","南北朝","陈少女","自君上河梁，蓬首卧兰房。安得一樽酒，慰妾九回肠。"
"咏山诗三首 其一","南北朝","释惠标","灵山蕴丽名，秀出写蓬瀛。香炉带烟上，紫盖入霞生。雾卷莲峰出，岩开石镜明。定知丘壑里，并伫白云情。"
"咏山诗三首 其二","南北朝","释惠标","蛾眉信重险，天目本仙居。金华抱丹灶，玉笥蕴神书。幽人披薜荔，怨妾采蘼芜。紫岩无暮雨，何时送故夫。"
"咏山诗三首 其三","南北朝","释惠标","丹霞拂层阁，碧水泛蓬莱。鳌岫含烟耸，莲崖照日开。松门夹细叶，石磴染新苔。能令平子见，淹留未肯回。"
"咏水诗三首 其一","南北朝","释惠标","曾添疏勒井，经涌贰师营。玉津花色亮，银溪锦碛明。舟如空里泛，人似镜中行。持将符上善，利得动高情。"
"咏水诗三首 其二","南北朝","释惠标","骊泉紫阙映，珠浦碧沙沉。岸阔莲香远，流清云影深。风潭如拂镜，山溜似调琴。请君看皎洁，知有澹然心。"
"咏水诗三首 其三","南北朝","释惠标","长川落日照，深浦漾清风。弱柳垂江翠，新莲夹岸红。船行疑泛迥，月映似沉空。愿逐琴高戏，乘鱼入浪中。"
"咏孤石","南北朝","释惠标","中原一孤石，地理不知年。根含彭泽浪，顶入香炉烟。崖成二鸟翼，峰作一芙莲。何时发东武，今来镇蠡川。"
"赠陈宝应","南北朝","释惠标","送马犹临水，离旗稍引风。好看今夜月，当照紫微宫。"
"游故苑诗","南北朝","昙瑗","丹阳松叶少，白水黍苗多。浸淫下客泪，哀怨动民歌。春溪度短葛，秋浦没长莎。麋鹿自腾倚，车骑绝经过。萧条四野望，惆怅将如何。"
"游故苑诗","南北朝","释洪偃","龙田留故苑，汾水结馀波。怅望伤游目，辛酸思绪多。凉飙惨高树，浓露变轻萝。泽葵犹带井，池竹尚侵荷。秋风徒自急，无复白云歌。"
"登吴升平亭","南北朝","释洪偃","萧萧物候晚，肃肃天望清。旅人聊策杖，登高荡客情。川原多旧迹，墟里或新名。宿烟浮始旦，朝日照初晴。独游乏徒侣，徐步寡逢迎。信矣非吾托，赏心何易并。"
"游钟山之开善定林息心宴坐引笔赋诗","南北朝","释洪偃","杖策步前岭，褰裳出外扉。轻萝转蒙密，幽径复纡威。树高枝影细，山尽鸟声稀。石苔时滑屣，虫网乍粘衣。涧傍紫芝晔，岩上白云霏。松子排烟去，堂生寂不归。穷谷无还往，攀桂独依依。"
"临终诗","南北朝","释智恺","千月本难满，三时理易倾。石火无恒焰，电光非久明。遗文空满笥，徒然昧后生。泉路方幽噎，寒陇向凄清。一随朝露尽，唯有夜松声。"
"咏孤石","南北朝","高丽定法师","迥石直生空，平湖四望通。岩根恒洒浪，树杪镇摇风。偃流还渍影，侵霞更上红。独拔群峰外，孤秀白云中。"
"渡泉峤出诸山之顶","南北朝","江淹","岑崟蔽日月，左右信艰哉。万壑共驰骛，百谷争往来。鹰隼既厉翼，蛟鱼亦曝腮。崩壁迭枕卧，崭石屡盘回。伏波未能凿，楼船不敢开。百年积流水，千岁生青苔。行行讵半景，余马以长怀。南方天炎火，魂兮可归来。"
"舟赞","南北朝","王叔之","涂则骋车，水惟用舟。弱楫轻棹，利涉济求。缅彼渔人，鼓枻清讴。"
"兰菊铭","南北朝","王叔之","兰既春敷，菊又秋荣。芳薰百草，色艳群英。孰是芳质，在幽愈馨。朝斯夕斯，愿言永贞。"
"甘橘赞","南北朝","王叔之","节重履险，操贵有恒。一树保荣，四运齐能。在质惟美，于味斯弘。异分南域，北则枳橙。"
"欧阳威德政碑铭","南北朝","无名氏","赫赫宗陈，桓桓鼎臣。千乘建学，五与攸因。盛德斯选，公门日新。崇高惟岳，贶甫生申。去衡移广，迁征自镇。悠悠铜略，藐藐金邻。莫远非督，无恩不宾。三江靡浪，五岭奚尘。式歌式舞，仁哉至仁。公其飨福，于万斯春。"
"天赞","南北朝","何承天","轩辕改物，以经天人。容成造历，大挠创辰。龙集有次，星纪乃分。"
"卿云赞","南北朝","刘裕","非烟非云，曳紫流光。悬华曜藻，奄郁台堂。粤予休明，震乎珍祥。积庆有文，灵贶无疆。"
"甘露颂","南北朝","邢邵","休徵屡动，感极回天。流甘委素，玉润冰鲜。密房下结，珠琲上悬。布濩林野，洒散旌旃。"
"芳林园甘露颂","南北朝","梁神荐","福以德彰，庆沿业皎。矧兹嘉露，因祥特表。翻润星夕，流甘月晓。奇越彫氛，珍逾素鸟。至道伊融，大化期肇。惟此大化，实感天眷。降液丹墀，飞津绮殿。九服依风，八荒改面。敢述朦词，式旌舞忭。"
"正月七日登高侍宴","南北朝","阳休之","广殿丽年辉，上林起春色。风生拂彫辇，云回浮绮翼。"
"河清颂","南北朝","张畅","浑浑洪河，家国之滨。襟带晋卫，领袖齐秦。龙门诞溜，积石传津。乘运能有，经启天人。化流上帝，时表初星。飞书曝瑞，龙图照神。协灵既伟，通气载荣。"
"弓矢赞","南北朝","萧统","弓用筋角，矢制良工。亦以观德，非止临戎。杨叶命中，猿堕长空。"
"书帙铭","南北朝","谢灵运","怀幽卷赜，戢妙抱密。用舍以造，舒卷不失。亮惟勤玩，无或暇逸。"
"鼎铭","南北朝","周舍","天下宁康，异方同轨。九牧作贡，百司咸理。范金铸器，戒镇阶戺。波圆月镜，传之无已。"
"镜铭","南北朝","萧纲","金精玉英，冰辉沼清。高堂悬影，仁寿摛声。云开月见，水净珠明。"
"方镜铭","南北朝","江总","元枵命巧，仲吕呈祥。金䥴石汉，铜铸丹阳。价珍负局，影丽高堂。图星拟盖，写卦随方。明齐水止，照与天长。增辉兔苑，永侍龙光。"
"镜","南北朝","萧纲","锱铢恒在侧，谁言览镜稀。如冰不见水，似扇长含晖。全开玳瑁匣，并卷织成衣。脱入相如手，疑言赵璧归。"
"白羽扇赞","南北朝","谢惠连","惟兹白羽，体此溅洁。凉齐清风，素同冰雪。其仪可贵，是用玩悦。挥之襟袖，以禦炎热。"
"书案铭","南北朝","萧纲","刻香镂彩，纤银卷足。照色黄金，回花青玉。漆华映紫，画制舒绿。性广知平，文雕非曲。厕质锦帷，承芳绮缛。敬客礼贤，恭思俨束。披古通今，察奸理俗。仁义可安，忠贞自烛。鉴矣勒铭，知微敬勖。"
"惟卫佛像铭","南北朝","萧纲","灼灼金容，巍巍满月。永被人天，常留花窟。"
"释迦文佛像铭","南北朝","萧纲","至矣调御，行备智周。满月为面，青莲在眸。心珠可瑩，智流方普。永变身田，长无沙卤。"
"式佛像铭","南北朝","萧纲","影生千叶，花成四柱。塔象单留，龛童双舞。"
"云山赞二首 其一 阴长生","南北朝","江淹","阴君惜灵骨，圭璧讵为宝。日夜名山侧，果得金丹道。忧伤永不至，光颜如碧草。若渡西海时，致意三青鸟。"
"云山赞二首 其二 秦女","南北朝","江淹","青琴既旷世，绿珠亦绝群。犹不及秦女，十五乘綵云。璧质人不见，琼光俗讵闻。愿使洛灵往，为我道奇芬。"
"蜀葵","南北朝","颜延之","井维降精，岷络升灵。物微气丽，卉草之生。喻艳众葩，冠冕群英。类麻能直，方葵不倾。"
"绝命诗二首","南北朝","元熙","义实动君子，主辱死忠臣。何以明是节，将解七尺身。平生方寸心，殷勤属知己。从今一销化，悲伤无极已。"
"同萧治中十咏二首 荡妇高楼月","南北朝","王台卿","空庭高楼月，非复三五圆。何须照床里，终是一人眠。敛容送君别，一敛无开时。只应待相见，还将笑解眉。"
"陌上桑四首","南北朝","王台卿","郁郁陌上桑，盈盈道傍女。送君上河梁，拭泪不能语。郁郁陌上桑，遥遥山下蹊。君去戍万里，妾来守空闺。郁郁陌上桑，皎皎云间月。非无巧笑姿，皓齿为谁发。郁郁陌上桑，袅袅机头丝。君行亦宜返，今夕是何时。"
"子夜四时歌 春歌","南北朝","王金珠","吹漏不可停，断弦当更续。俱作双思引，共奏同心曲。垂帘倦类热，卷幌乘清阴。风吹合欢帐，直动相思琴。叠素兰房中，劳情桂杵侧。朱颜润红粉，香汗光玉色。紫茎垂玉露，绿叶落金樱。著锦如言重，衣罗始觉轻。"
"春诗二首","南北朝","王俭","兰生已匝苑，萍开欲半池。轻风摇杂花，细雨乱丛枝。风光承露照，雾色点兰晖。青荑结翠藻，黄鸟弄春飞。"
"杂诗二首","南北朝","王微","桑妾独何怀，倾筐未盈把。自言悲苦多，排却不肯舍。妾悲叵陈诉，填忧不销冶。寒雁归所从，半途失凭假。壮情抃驱驰，猛气捍朝社。常怀云汉渐，常欲复周雅。重名好铭勒，轻躯愿图写。万里渡沙漠，悬师蹈朔野。传闻兵失利，不见来归者。奚处埋旌麾，何处丧车马。拊心悼巷人，零泪覆面下。徒谓久别离，不见长孤寡。寂寂掩高门，寥寥空广厦。待君竟不归，收颜今就槚。思妇临高台，长想凭华轩。弄弦不成曲，哀歌送苦言。箕帚留江介，良人处雁门。讵忆无衣苦，但知狐白温。日暗牛羊下，野雀满空园。孟冬寒风起，东壁正中昏。朱火独照人，抱景自愁怨。谁知心思乱，所思不可论。"
"杂曲二首","南北朝","王筠","乌带夜已逼，虫飞晓尚赊。桂月徒留影，兰灯空结花。可怜洛城东，芳树摇春风。丹霞映白日，细雨带轻虹。"
"和吴主簿诗六首 春月二首","南北朝","王筠","日照鸳鸯殿，萍生雁鹜池。游尘随影入，弱柳带风垂。青骹逐黄口，独鹤惨羁雌。同衾远游说，结爱久生离。于今方溘死，宁须萱草枝。菤葹心未发，蘼芜叶欲齐。春蚕方曳绪，新燕正衔泥。野雉呼雌雊，庭禽挟子栖。从君客梁后，方昼掩春闺。山川隔道里，芳草徒萋萋。九重依夜管，四壁惨无辉。招摇顾西落，乌鹊向东飞。流萤渐收火，络纬欲催机。尔时思锦字，持制行人衣。所望丹心达，嘉客傥能归。露华初泥泥，桂枝行梀梀。杀气下重轩，轻阴满四屋。别宠增修夜，远征悲独宿。愁萦翠羽眉，泪满横波目。长门绝往来，含情空杼轴。落日照红妆，挟瑟当窗牖。宁复歌蘼芜，唯闻叹杨柳。结好在同心，离别由众口。徒设露葵羹，谁酌兰英酒。会日杳无期，蕣华安得久。相思不安席，聊至狭邪东。愁眉仿戚里，高髻学城中。双眉偏照日，独蕊好萦风。自陈心所想，献赋甘泉宫。传闻方鼎食，讵忆春闺中。"
"观海诗","南北朝","王筠","善即谁为御，我来无别心。聊复寓兹兴，兹兴将何咏。照本苟不昧，在昧理知莹。忽乘搏角势，超腾送崖上。卑牧会善下，智流心不争。借悟虽由外，鉴至成铜镜。"
"诗","南北朝","王筠","灵图白玉检，宝册黄金题。会昌其符合，至德乃司契。缘岩蔓芳杜，回崖掩绿蕙。嘉禾挺皋苏，奇香发迷迭。宝地恣凭陵，神乐忽侵窃。猛将穷舂击，勇夫贪搏噬。"
"诗","南北朝","王筠","烧山多诡怪，苍岭复迢遰。神芝曜七明，山蒲含九节。日軿若回驾，相待青云际。九沸翻成缓，七辅良为切。烟霞幸易亲，龟纽讵难税。"
"宋四厢乐歌廿首 其七 王公上寿歌","南北朝","王韶之","献寿爵。庆圣皇。灵祚穷二仪。休明等三光。晨羲载曜。万物咸睹。嘉庆三朝。礼乐备举。元正肇始。典章晖明。万方毕来贺。华裔充皇庭。多士盈九位。俯仰观玉声。恂恂俯仰。载烂其辉。鼓钟震天区。礼容塞皇闱。思乐穷休庆。福履同所归。五玉既献。三帛是荐。尔公尔侯。鸣玉华殿。皇皇圣后。降礼南面。元首纳嘉礼。万邦同欢愿。休哉。君臣嘉燕。建五旗。列四县。乐有文。礼无倦。融皇风。穷一变。体至和。感阴阳。德无不柔。繁休祥。瑞徽璧。应嘉钟。舞灵凤。跃潜龙。景星见。甘露坠。木连理。禾同穗。玄化洽。仁泽敷。极祯瑞。穷灵符。怀荒裔。绥齐民。荷天佑。靡不宾。靡不宾。长世弘盛。昭明有融。繁嘉庆。繁嘉庆。熙帝载。合气咸和。苍生欣戴。三灵协瑞。惟新皇代。王道四达。流仁布德。穷理咏乾元。垂训顺帝则。灵化侔四时。幽诚通玄默。德泽被八弦。乾宁轨万国。皇猷缉。咸熙泰。礼仪焕帝庭。要荒服遐外。被发袭缨冕。左衽回衿带。天覆地载。流泽汪濊。声教布护。德光大。开元辰，毕来王。奉贡职，朝后皇。鸣珩佩，观典章。乐王度，悦徽芳。陶盛化，游太康。丕照明，永克昌。惟永初，德丕显。齐七政，敷五典。彝伦序，洪化阐。王泽流，太平始。树声教，明皇纪。和灵只，恭明祀。衍景祚，膺嘉祉。礼有容，乐有仪。金石陈，干羽施。迈武护，均咸池。歌南风，舞德称。文武焕，颂声兴。王道纯，德弥淑。宁八表，康九服。道礼让，移风俗。移风俗，永克融。歌盛美，造成功。咏徽烈，邈无穷。"
"宋四厢乐歌廿首 肆夏乐歌","南北朝","王韶之","于铄我皇，体仁包元。齐明日月，比量乾坤。陶甄百王，稽则黄轩。吁谟定命，辰告四蕃。将将蕃后，翼翼群僚。盛服待晨，明发来朝。飨以八珍，乐发九韶。仰祗天颜，厥猷孔昭。法章既设，初筵长舒。济济列辟，端委皇除。饮和无盈，威仪有馀。温恭在位，敬终如初。九功既歌，六代惟时。被德在乐，宣道以诗。穆矣大和，品物咸熙。庆积自远，告成在兹。大哉皇宋，长发其祥。纂系在汉，统源伊唐。德之克明，休有烈光。配天作极，辰居四方。皇矣我后，圣德通灵。有命自天，诞受休祯。龙飞紫极，造我宋京。光宅宇宙，赫赫明明。明明大宋，缉熙皇道。则天垂化，光定天保。天保既定，肆觐万方。礼繁乐富，穆穆皇皇。沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。烝哉我皇，固天诞圣。履端惟始，对越休庆。如天斯久，如日斯盛。介兹景福，永固骏命。"
"宋前后舞歌二首 前舞歌","南北朝","王韶之","于赫景明，天监是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿龠繁会，笙磬谐音。箫韶虽古，九成在今。导志和声，德音孔宣。光我帝基，协灵配乾。仪刑六合，化穆自然。如彼云汉，为章于天。熙熙万类，陶和当年。击辕中韶，永世弗骞。假乐圣后，寔天诞德。积美自中，玉猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥猷，亹亹其仁。顺命创制，因定和神。海外有截，九围无尘。冕旒司契，垂拱临民。乃舞大豫，钦若天人。纯嘏孔休，万载弥新。"
"从军行二首","南北朝","王褒","兵书久闲习，征战数曾经。讲戎平乐观，学戏羽林亭。西征度疏勒，东驱出井陉。牧马滨长渭，营军毒上泾。平云如阵色，半月类城形。羽书封信玺，诏使动流星。对岸流沙白，缘河柳色青。将幕恒临斗，旌门常背刑。勋封瀚海石，功勒燕然铭。兵势因麾下，军图送掖庭。谁怜下玉箸，向暮掩金屏。黄河流水急，骢马远征人。谷望河阳县，桥渡小平津。年少多游侠，结客好轻身。代风愁枥马，胡霜宜角筋。羽书劳警急，边鞍倦苦辛。康居因汉使，卢龙称魏臣。荒戍唯看柳，边城不识春。男儿重意气，无为羞贱贫。"
"和从弟佑山家诗二首","南北朝","王褒","采药名山顶，时节无春冬。散云非一色，连岩异众峰。合沓似无径，间关定有踪。山窗临绝顶，檐溜俯危松。空林鸣暮雨，虚谷应朝钟。仙童时可遇，羽客屡相逢。若值韩众药，当御长房龙。结交非俗士，仙侣自招携。少华隐日月，太乙寻虹霓。众林积为籁，围竹茂成埤。幽谷曙无景，荒途昼欲迷。滴沥寒泉溜，叫啸秋猿啼。白云帝乡起，神禽丹穴栖。箭筱时通径，桃李复成蹊。今身得其所，群物可令齐。"
"齐明王歌辞七首 明王曲","南北朝","王融","明王日月照，至乐天地和。幸息云门吹，复歇咸池歌。桂序金匏转，瑶轩丝石罗。朱骐步踯躅，玄鹤舞蹉跎。露凝嘉草秀，烟度醴泉波。皇基方万祀，齐民乐如何。圣君应昌历，景祚启休期。龙楼神睿道，兔园仁义基。海荡万川集，山崖百草滋。盘苗成萃止，渝韎异来思。清明动离轸，威惠被殊辞。大哉君为后，何羡唐虞时。湛露改寒司，交莺变春旭。琼树落晨红，瑶塘水初渌。日霁沙溆明，风泉动华烛。遵渚泛兰觞，乘漪弄清曲。斗酒千金轻，寸阴百年促。何用尽欢娱，王度式如玉。炎光销玉殿，凉风吹凤楼。雕辎傃平隰，朱棹泊安流。金华妆翠羽，鹢首画飞舟。荆姬采菱曲，越女江南讴。腾声翻叶静，发响谷云浮。良时时一遇，佳人难再求。平原数千里，飞观郁岧岧。清月囧将曙，浩露零中宵。转叶度沙海，别羽自冰辽。四面通寒色，左右竟严飙。崤渑多榛梗，京索久尘苗。逝钭凭神武，奋剑荡遗妖。周雅听休明，齐德觏升平。紫烟四时合，黄河万里清。翠柳荫通街，朱阙临高城。方毂雷尘起，接袖风云生。酣笑争日夕，丝管互逢迎。徂年无促虑，长歌有馀声。金枝湛明燎，绣幕裂芳然。层闺横绿绮，旷席缅朱缠。楚调广陵散，瑟柱秋风弦。轻裙中山丽，长袖邯郸妍。徐歌驻行景，迅节瀹浮烟。言愿圣明主，永永万斯年。"
"同沈右率诸公赋鼓吹曲二首 巫山高","南北朝","王融","想象巫山高，薄暮阳台曲。烟霞乍舒卷，蘅芳时断续。彼美如可期，寤言纷在瞩。怃然坐相思，秋风下庭绿。相望早春日，烟华杂如雾。复此佳丽人，含情结芳树。绮罗已自怜，萱风多有趣。去来徘徊者，佳人不可遇。"
"法乐辞","南北朝","王融","天长命自短，世促道悠悠。禅衢开远驾，爱海乱轻舟。累尘曾未极，心树岂能筹。情埃何用洗，正水有清流。百神肃以虔，三灵震且越。恒曜掩芳霄，薰风动兰月。丹荣藻玉墀，翠羽文珠阙。皓毳非虚来，交轮岂徒发。韶年春已仲，明星夜未央。千祀钟休历，万国会嘉祥。金容涵夕景，翠鬓佩晨光。表尘维净觉，泛俗乃轮皇。袭气变离宫，重柝惊层殿。曼响感心神，修容展欢宴。生老终已萦，死病行当荐。方为净国游，岂结危城恋。春枝多病夭，秋叶少欣荣。心骸终委灭，亲爱暂平生。长风吹北陇，迅景急东瀛。知三既情畅，得一乃身贞。飞策辞国门，端仪偃郊树。慈爱徒相思，闺中空怨慕。夙隶乖往途，骏足独归路。举袂谢时人，得道且还去。明心弘十力，寂虑安四禅。青禽承逸轨，文骊镜重川。鹫严标远胜，鹿野究清玄。不有希世宝，何以导濛泉。亭亭宵月流，朏朏晨霜结。川上不徘徊，条间亟渝灭。灵知湛常然，符应有盈缺。感运复来仪，且厌人间世。舂山玉所府，檀林芳所栖。引火归炎燧，挹水自清堤。庵园无异辙，祗馆有同跻。比肩非今古，接武岂燕齐。昔余轻岁月，兹也重光阴。闺中屏铅黛，阙下挂缨簪。禅悦兼芳旨，法言恋清琴。一异非能辨，宠辱谁为心。峻宇临层穹，苕苕疏远风。腾芳清汉里，响梵高云中。金华纷苒若，琼树郁青葱。贞心延净境，邃业嗣天宫。影响未尝隔，晦明殊复亲。弘慈邈已远，睿后扇高尘。区中禔景福，宇外沐深仁。万祀留国祚，意兆庆唐民。"
"永明乐十首","南北朝","王融","玄符昭景历，茂实偶英声。长为南山固，永与朝日明。灵丘比翼栖，芳林合条起。两伐分宪章，一朝会书轨。二离金玉相，三衮兰蕙芳。重仪文世子，再奉东平王。空谷返逸骖，阴山响鸣鹤。振玉躧丹墀，怀芳步青阁。崇文晦已明，胶庠杂复整。弱台留折巾，沂川咏芳颖。定林去喧俗，鹿野山俟霞。香风流梵琯，泽雨散云花。楚望倾渑涤，日馆仰銮铃。已晞五云发，方照两河清。幸哉明盛世，壮矣帝王居。高门夜不柝，饮帐晓长舒。总棹金陵渚，方驾玉山阿。轻露炫珠翠，初风摇绮罗。西园抽蕙草，北沼掇芳莲。生逢永明乐，死日生之年。"
"古意诗二首","南北朝","王融","游禽暮知反，行人独未归。坐销芳草气，空度明月辉。嚬容入朝镜，思泪点春衣。巫山彩云没，淇上绿条稀。待君竟不至，秋雁双双飞。霜气下孟津，秋风度函谷。念君凄已寒，当轩卷罗縠。纤手废裁缝，曲鬓罢膏沐。千里不相闻，寸心郁纷蕴。况复飞萤夜，木叶乱纷纷。"
"游仙诗五首","南北朝","王融","桃李不奢年，桑榆多暮节。常恐秋蓬根，连翩因风雪。习道遍槐岻，追仙度瑶碣。绿帙启真词，丹经流妙说。长河且已萦，曾山方可砺。献岁和风起，日出东南隅。凤旌乱烟道，龙驾溢云区。结赏自员峤，移燕乃方壶。金卮浮水翠，玉斝挹泉珠。徒用霜露改，终然天地俱。命驾瑶池隈，过息蠃女台。长袖何靡靡，箫管清且哀。璧门凉月举，珠殿秋风回。青鸟骛高羽，王母停玉杯。举手暂为别，千年将复来。湘元有兰芷，汨吾欲南征。遗佩出长浦，举袂望增城。朱霞拂绮树，白云照金楹。五芝多秀色，作桂常冬荣。弭节且夷与，参差闻凤笙。命驾随所即，烛龙导轻镳。沙泽振寒草，弱水驾冰潮。远翔驰声响，流雪自飘飖。忽与若士遇，长举入云霄。罗绎徒有睨，蟭螟已寥寥。"
"和南海王殿下咏秋胡妻诗","南北朝","王融","日月共为照，松筠俱以贞。佩纷甘在远，结镜待君明。且协金兰好，方愉琴瑟情。佳人忽千里，幽闺积思生。景落中轩坐，悠悠望城阙。高树升夕烟，层楼满初月。光阴非或异，山川屡难越。辍泣掩铅姿，搔首乱云发。倾魄属徂火，摇念待方秋。凉气承宇结，明熠素阶流。三星亦虚映，四屋惨多愁。思君如萱草，一见乃忘忧。杼轴郁不谐，契阔弥新故。朔风栏上发，寒鸟林间度。客远乏衣裘，岁晏饶霜露。参差兴别绪，依迟起离慕。愿言如可信，行迈亦云反。睇晃不告劳，瞻途宁遽远。何以淹归辙，蚕妾事春晚。送目乱前华，驰心迷旧婉。椒佩容有结，振方歧路隅。黄金徒以赋，白圭终不渝。明心良自皎，安用久踟蹰。遄车及怅巷，流日下西虞。披帷怅有望，出门迟所欲。彼美复来仪，惭颜变欣瞩。兰艾隔芳臭，泾渭分清浊。去去夫人子，请殉川之曲。"
"奉和代徐诗二首","南北朝","王融","自君之出矣，芳藇绝瑶卮。思君如形影，寝兴未曾离。自君之出矣，金炉香不燃。思君如明烛，中宵空自煎。"
"拟古诗二首","南北朝","王融","花蒂今何在，亦是林下生。何当垂双髻，团扇云间明。镜台今何在，寸身正相随。何当碎联玉，云上璧已亏。"
"出郡传舍哭范仆射诗","南北朝","任昉","平生礼数绝，式瞻在国桢。一朝万化尽，犹我故人情。待时属兴运，王佐俟民英。结欢三十载，生死一交情。携手遁衰孽，接景事休明。运阻衡言革，时泰玉阶平。浚冲得茂彦，夫子值狂生。伊人有泾渭，非余扬浊清。将乖不忍别，欲以遣离情。不忍一辰意，千龄万恨生。已矣平生事，咏歌盈箧笥。兼复相嘲谑，常与虚舟值。何时见范侯，还叙平生意。与子别几辰，经涂不盈旬。弗睹朱颜改，徒想平生人。宁知安歌日，非君撤瑟晨。已矣余何叹，辍舂哀国均。"
"劳歌二首","南北朝","伍辑之","幼童轻岁月，谓言可久长。一朝见零悴，叹息向秋霜。迍邅已穷极，疢痾复不康。每恐先朝露，不见白日光。庶及盛年时，暂遂情所望。吉辰既乖越，来期眇未央。促促岁月尽，穷年空悲伤。女萝依附松，终已冠高枝。浮萍生托水，至死不枯萎。伤哉抱关士，独无松与期。月色似冬草，居身苦且危。幽生重泉下，穷年冰与澌。多谢负郭生，无所事六奇。劳为社下宰，时无魏无知。"
"从军五更转五首","南北朝","伏知道","一更刁斗鸣，校尉逴连城。遥闻射雕骑，悬惮将军名。二更愁未央，高城寒夜长。试将弓学月，聊持剑比霜。三更夜警新，横吹独吟春。强听梅花落，误忆柳园人。四更星汉低，落月与云齐。依稀北风里，胡笳杂马嘶。五更催送筹，晓色映山头。城乌初起堞，更人悄下楼。"
"答外诗二首","南北朝","刘令娴","花庭丽景斜，兰牖轻风度。落日更新妆，开帘对春树。鸣鹂叶中舞，戏蝶花间骛。调琴本要欢，心愁不成趣。良会诚非远，佳期今不遇。欲知幽怨多，春闺深且暮。东家挺奇丽，南国擅容辉。夜月方神女，朝霞喻洛妃。还看镜中色，比艳似知非。摛词徒妙好，连类顿乖违。智夫虽已丽，倾城未敢希。"
"奉和湘东王应令诗二首 春宵","南北朝","刘孝威","花开人不归，节暖衣须变。回钗挂反环，拭泪绳春线。今夜月轮圆，胡兵必应战。妾家边洛城，惯识晓钟声。钟声犹未尽，汉使报应行。天寒砚冰冻，心悲书不成。"
"咏剪彩花诗二首","南北朝","刘孝威","叶舒非渐大，花发是初开。无论人讶似，蜂见也争来。浅深依树色，舒卷听人裁。假令春色度，经著手中开。"
"奉和湘东王应令诗二首 春宵","南北朝","刘孝绰","春宵犹自长，春心非一伤。月带圆楼影，风飘花树香。谁能对双燕，暝暝守空床。冬晓风正寒，偏念客衣单。临妆罢铅黛，含泪剪绫纨。寄语龙城下，讵知书信难。"
"同沈右率诸公赋鼓吹曲二首 巫山高","南北朝","刘绘","高唐与巫山，参差郁相望。灼烁在云间，氛氲出霞上。散雨收夕台，行云卷晨障。出没不易期，婵娟以怅惆。别离安可再，而我更重之。佳人不相见，明月空在帷。共衔满堂酌，独敛向隅眉。中心乱如雪，宁知有所思。"
"丁督护歌六首","南北朝","刘骏","督护北征去，前锋无不平。朱门垂高盖，永世扬功名。洛阳数千里，孟津流无极。辛苦戎马间，别易会难得。叔护北征去，相送落星墟。帆樯如芒柽，督护今何渠。闻欢去北征，相送直渎浦。只有泪可出，无复情可吐。督护初征时，侬亦恶闻许。愿作石尤风，四面断行旅。黄河流无极，洛阳数千里。坎坷戎旅间，何由见欢子。"
"七夕诗二首","南北朝","刘骏","白日倾晚照，弦月升初光。炫炫叶露满，肃肃庭风扬。瞻言媚天汉，幽期济河梁。服箱从奔轺，纨绮阙成章。解带遽回轸，谁云秋夜长。爱聚双情款，念离两心伤。秋风发离愿，明月照双心。偕歌亦遗调，别叹无残音。开庭镜天路，馀光不可临。沿风披弱缕，迎辉贯玄针。斯艺成无取，时物聊可寻。"
"杂咏和湘东王诗三首 秋夜","南北朝","刘缓","楼上起秋风，绝望秋闺中。烛溜花行满，香燃奁欲空。徒教两行泪，俱浮妆上红。别后春池异，荷尽欲生冰。箱中剪刀冷，台上面脂凝。纤腰转无力，寒衣恐不胜。不堪寒夜久，夜夜守空床。衣裾逐座褶，钗影近灯长。无怜四幅锦，何须辟恶香。"
"吴声独曲二首 硕仙歌","南北朝","朱硕仙","二忆所欢时，缘山破芿荏。山神感侬意，盘石锐锋动。暧暧日欲冥，欢骑立踟蹰。太阳犹尚可，且愿停须臾。"
"别袁昌州诗二首","南北朝","江总","河梁望陇头，分手路悠悠。徂年惊若电，别日欲成秋。黄鹄飞飞远，青山去去愁。不言云雨散，更似东西流。客子叹途穷，此别异西东。关山嗟坠叶，歧路悯征蓬。别鹤声声远，愁云处处同。"
"闺怨篇","南北朝","江总","寂寂青楼大道边，纷纷白雪绮窗前。池上鸳鸯不独自，帐中苏合还空然。屏风有意障明月，灯火无情照独眠。辽西水冻春应少，蓟北鸿来路几千。愿君关山及早度，念妾桃李片时妍。蜘蛛作丝满帐中，芳草结叶当行路。红脸脉脉一生啼，黄鸟飞飞有时度。故人虽故昔经新，新人虽新复应故。"
"陇头水二首","南北朝","江总","陇头万里外，天崖四面绝。人将蓬共转，水与啼俱咽。惊湍自涌沸，古树多摧折。传闻博望侯，苦辛提汉节。雾暗山中日，风惊陇上秋。徒伤幽咽响，不见东西流。无期从此别，更度几年幽。遥闻玉关道，望入杳悠悠。"
"洛阳道二首","南北朝","江总","德阳穿洛水，伊阙迩河桥。仙舟李膺棹，小马王戎镳。杏堂歌吹合，槐路风尘饶。绿珠含泪舞，孙秀彊相邀。小平路四达，长楸听五钟。玉节迎司隶，锦车归濯龙。弦歌声不息，环佩响相从。花障荡舟笑，日映下山逢。"
"梅花落二首","南北朝","江总","缥色动风香，罗生枝已长。妖姬坠马髻，未插江南珰。转袖花纷落，春衣共有芳。羞作秋胡妇，独采城南桑。胡地少春来，三年惊落梅。偏疑粉蝶散，乍似雪花开。可怜香气歇，可惜风相摧。金铙且莫韵，玉笛幸徘徊。"
"怨诗二首","南北朝","江总","采桑归路河流深，忆昔相期柏树林。奈许新缣伤妾意，无由故剑动君心。新梅嫩柳未障羞，情去恩移那可留。团扇箧中言不分，纤腰掌上讵胜愁。"
"杂曲三首","南北朝","江总","行行春径蘼芜绿，织素那复解琴心。乍惬南阶悲绿草，谁堪东陌怨黄金。红颜素月俱三五，夫婿何在今追虏。关山陇月春雪冰，谁见人啼花照户。殿内一处起金房，并胜馀人白玉堂。珊瑚挂镜临网户，芙蓉作帐照雕梁。房栊宛转垂翠幕，佳丽逶迤隐珠箔。风前花管飏难留，舞处花钿低不落。阳台通梦太非真，洛浦凌波复不新。曲中唯闻张女调，定有同姓可怜人。但愿私情赐斜领，不愿傍人相比并。妾门逢春自可荣，君面未秋何意冷。泰山言应可转移，新宠不信更参差。合欢锦带鸳鸯鸟，同心绮袖连理枝。皎皎新秋明月开，早露飞萤暗里来。鲸灯落花殊未尽，虬水银箭莫相催。非是神女期河汉，别有仙姬入吹台。未眠解著同心结，欲醉那堪连理杯。后宫不惬茱萸芳，夜夜争开苏合房。宝钗翠鬓还相似，朱唇玉面非一行。新人未语言如涩，新宠无前判不臧。愿奉更衣兰麝气，恐君马到自惊香。"
"长相思二首杂言","南北朝","江总","长相思，久离别。征夫去远芳音灭。湘水深，陇头咽。红罗斗帐里，绿绮清弦绝。逶迤百尺楼，愁思三秋结。长相思，久别离。春风送燕入檐窥，暗开脂粉弄花枝。红楼千愁色，玉箸两行垂。心心不相照，望望何由知。"
"采菱曲二首","南北朝","江洪","风生绿叶聚，波动紫茎开。含花复含实，正待佳人来。白日有清风，轻云杂高树。忽然当此时，采菱复相遇。"
"渌水曲二首","南北朝","江洪","潺湲复皎洁，轻鲜自可悦。横使有情禽，照影遂孤绝。尘容不忍饰，临池思客归。谁能别渌水，全取浣罗衣。"
"秋风曲三首","南北朝","江洪","先拂连云台，罢入迎风殿。已折池中荷，复驱檐里燕。孀妇悲四时，况在秋闺内。凄叶留晚蝉，虚庭吐寒菜。北牖风摧树，南篱寒蛩吟。庭中无限月，思妇夜鸣砧。"
"胡笳曲二首","南北朝","江洪","藏器欲邀时，年来不相让。红颜征戍儿，白首边城将。落日惨无光，临河独饮马。飋?夕风高，联翩飞雁下。"
"感春冰遥和谢中书诗二首","南北朝","江淹","江皋桐始华，敛衣望边亭。平原何寂寂，岛暮兰紫茎。芬披好草合，流烂新光生。冰雪徒皦洁，此焉空守贞。暮意歌上眷，怅哉望佳人。揽洲之宿莽，命为瑶桂因。观书术不变，学古道恒真。若作商山客，寄谢丹水滨。"
"杂体诗三十首 古离别","南北朝","江淹","远与君别者，乃至雁门关。黄云蔽千里，游子何时还。送君如昨日，檐前露已团。不惜蕙草晚，所悲道里寒。君在天一涯，妾身长别离。愿一见颜色，不异琼树枝。菟丝及水萍，所寄终不移。樽酒送征人，踟蹰在亲宴。日暮浮云滋，握手泪如霰。悠悠清水川，嘉鲂得所荐。而我在万里，结友不相见。袖中有短书，愿寄双飞燕。纨扇如团月，出自机中素。画作秦王女，乘鸾向烟雾。彩色世所重，虽新不代故。窃愁凉风至，吹我玉阶树。君子恩未毕，零落在中路。置酒坐飞阁，逍遥临华池。神飙自远至，左右芙蓉披。绿竹夹清水，秋兰被幽崖。月出照园中，冠佩相追随。客从南楚来，为我吹参差。渊鱼犹伏浦，听者未云罢。高文一何绮，小儒安足为。肃肃广殿阴，雀声愁北林。众宾还城邑，何用慰我心。君王礼英贤，不吝千金璧。双阙指驰道，朱宫罗第宅。从容冰井台，清池映华薄。凉风荡芳气，碧树先秋落。朝与佳人期，日夕望青阁。褰裳摘明珠，徙倚拾蕙若。眷我二三子，辞义丽金雘。延陵轻宝剑，季布重然诺。处富不忘贫，有道在葵藿。苍苍山中桂，团团霜露色。霜露一何紧，桂枝生自直。橘柚在南国，因君为羽翼。谬蒙圣主私，托身文墨职。丹彩既已过，敢不自雕饰。华月照芳池，列坐金殿侧。微臣固受赐，鸿恩良未测。伊昔值世乱，秣马辞帝京。既伤蔓草别，方知杕杜情。崤函荡丘墟，冀阙缅纵横。倚棹泛泾渭，日暮山河清。蟋蟀依素野，严风吹枯茎。鹳鹢在幽草，客子泪己零。去乡三十载，幸遭天下平。贤主降嘉赏，金貂服玄缨。侍宴出河曲，飞盖游邺城。朝露竟几何，忽如水上萍。君子笃恩义，柯叶终不倾。福履既所绥，千载垂令名。曰余不师训，潜志去世尘。远想出宏域，高步超常伦。灵凤振羽仪，戢景西海滨。朝食琅玕实，夕饮玉池津。处顺故无累，养德乃入神。旷哉宇宙惠，云罗更四陈。哲人贵识义，大雅明庇身。庄生悟无为，老氏守其真。天下皆得一，名实久相宾。咸池飨爰居，钟鼓或愁辛。柳惠善直道，孙登庶知人。写怀良未远，感赠以书绅。青鸟海上游，鸴斯蒿下飞。浮沈不相宜，羽翼各有归。飘飘可终年，沆瀁安是非。朝云乘变化，光耀世所希。精卫衔木石，谁能测幽微。秋月映帘栊，悬光入丹墀。佳人抚鸣琴，清夜守空帷。兰径少行迹，玉台生网丝。庭树发红彩，闺草含碧滋。延伫整绫绮，万里赠所思。愿垂湛露惠，信我皎日期。青春速天机，素秋驰白日。美人归重泉，凄怆无终毕。殡宫已肃清，松柏转萧瑟。俯仰未能弭，寻念非但一。抚衿悼寂寞，恍然若有失。明月入绮窗，仿佛想蕙质。销忧非萱草，永怀寄梦寐。梦寐复冥冥，何由觌尔形。我惭北海术，尔无帝女灵。驾言出远山，徘徊泣松铭。雨绝无还云，华落岂留英。日月方代序，寝兴何时平。储后降嘉命，恩纪被微身。明发眷桑梓，永叹怀密亲。流念辞南澨，衔怨别西津。驱马遵淮泗，旦夕见梁陈。服义追上列，矫迹厕宫臣。朱黻咸髦士，长缨皆俊民。契阔承华内，绸缪逾岁年。日暮聊总驾，逍遥观洛川。殂殁多拱木，宿草凌寒烟。游子易感慨，踯躅还自怜。愿言寄三鸟，离思非徒然。韩公沦卖药，梅生隐市门。百年信荏苒，何为苦心魂。当学卫霍将，建功在河源。圭组贤君眄，青紫明主恩。终军才始达，贾谊位方尊。金张服貂冕，许史乘华轩。王侯贵片议，公卿重一言。太平多欢娱，飞盖东都门。顾念张仲蔚，蓬蒿满中园。丹霞蔽阳景，绿泉涌阴渚。水鹳巢层甍，山云润柱础。有弇兴春节，愁霖贯秋序。燮燮凉叶夺，戾戾飔风举。高谈玩四时，索居慕俦侣。青苕日夜黄，芳蕤成宿楚。岁暮百虑交，无以慰延伫。皇晋遘阳九，天下横氛雾。秦赵值薄蚀，幽并逢虎据。伊余荷宠灵，感激徇驰骛。虽无六奇术，冀与张韩遇。宁戚扣角歌，桓公遭乃举。荀息冒崄难，实以忠贞故。空令日月逝，愧无古人度。饮马出城濠，北望沙漠路。千里何萧条，白日隐寒树。投袂既愤懑，抚枕怀百虑。功名惜未立，玄发已改素。时哉苟有会，治乱惟冥数。大厦须异材，廊庙非庸器。英俊著世功，多士济斯位。眷顾成绸缪，乃与时髦匹。姻媾久不亏，契阔岂但一。逢厄既已同，处危非所恤。常慕先达概，观古论得失。马服为赵将，疆场得清谧。信陵佩魏印，秦兵不敢出。慨无握中策，徒惭素丝质。羁旅去旧京，感遇逾琴瑟。自顾非杞梓，勉力在无逸。更以畏友朋，滥吹乖名实。崦山多灵草，海滨饶奇石。偃蹇寻青云，隐沦驻精魄。道人读丹经，方士炼玉液。朱霞入窗牖，曜灵照空隙。傲睨摘木芝，陵波采水碧。眇然万里游，矫掌望烟客。永得安期术，岂愁濛汜迫。太素既已分，吹万著形兆。寂动苟有源，因谓殇子夭。道丧涉千载，津梁谁能了。思乘扶摇翰，卓然凌风矫。静观尺棰义，理足未尝少。囧囧秋月明，凭轩咏尧老。浪迹无蚩妍，然后君子道。领略归一致，南山有绮皓。交臂久变化，传火乃薪草。亹亹玄思清，胸中去机巧。物我俱忘怀，可以狎鸥鸟。张子暗内机，单生蔽外象。一时排冥筌，冷然空中赏。遣此弱丧情，资神任独往。采药白云隈，聊以肆所养。丹葩曜芳蕤，绿竹阴间敞。苕苕寄意胜，不觉凌虚上。曲棂激鲜飙，石室有幽响。去矣从所欲，得失非外奖。至哉操斤客，重明固已朗。五难既洒落，超迹绝尘网。晨游任所萃，悠悠蕴真趣。云天亦辽亮，时与赏心遇。青松挺秀萼，蕙色出乔树。极眺清波深，缅映石壁素。莹情无馀滓，拂衣释尘务。求仁既自我，玄风岂外慕。直置忘所宰，萧散得遗虑。信矣劳物化，忧襟未能整。薄言遵郊衢，总辔出台省。凄凄节序高，寥寥心悟永。时菊耀岩阿，云霞冠秋岭。眷然惜良辰，徘徊践落景。卷舒虽万绪，动复归有静。曾是迫桑榆，岁暮从所秉。舟壑不可攀，忘怀寄匠郢。种苗在东皋，苗生满阡陌。虽有荷锄倦，浊酒聊自适。日暮巾柴车，路暗光已夕。归人望烟火，稚子候檐隙。问君亦何为，百年会有役。但愿桑麻成，蚕月得纺绩。素心正如此，开径望三益。江海经邅回，山峤备盈缺。灵境信淹留，赏心非徒设。平明登云峰，杳与庐霍绝。碧障长周流，金潭恒澄彻。洞林带晨霞，石壁映初晰。乳窦既滴沥，丹井复寥泬。岩崿转奇秀，崟岑还相蔽。赤玉隐瑶溪，云锦被沙汭。夜闻猩猩啼，朝见鼯鼠逝。南中气候暖，朱华凌白雪。幸游建德乡，观奇经禹穴。身名竟谁辨，图史终磨灭。且泛桂水潮，映月游海澨。摄生贵处顺，将为智者说。太微凝帝宇，瑶光正神县。揆日粲书史，相都丽闻见。列汉构仙宫，开天制宝殿。桂栋留夏飙，兰橑停冬霰。青林结冥濛，丹巘被葱茜。山云备卿霭，池卉具灵变。重阳集清氛，下辇降玄宴。骛望分环队，矖旷尽都甸。气生川岳阴，烟灭淮海见。中坐溢朱组，步檐簉琼弁。礼登伫睿情，乐阕延皇眄。测恩跻逾逸，沿牒懵浮贱。承荣重兼金，巡华过盈瑱。敢饰舆人咏，方惭渌水荐。昨发赤亭渚，今宿浦阳汭。方作云峰异，岂伊千里别。芳尘未歇席，零泪犹在袂。停舻望极浦，弭棹阻风雪。风雪既经时，夜永起怀思。汛滥北湖游，苕亭南楼期。点翰咏新赏，开帙莹所疑。摘芳爱气馥，拾蕊怜色滋。色滋畏沃若，人事亦销铄。子衿怨勿往，谷风诮轻薄。共秉延州信，无惭仲路诺。灵芝望三秀，孤筠情所托。所托已殷勤，祗足搅怀人。今行嶀嵊外，衔思至海滨。觌子杳未僝，款睇在何辰。杂佩虽可赠，疏华竟无陈。无陈心悁劳，旅人岂游遨。幸及风雪霁，青春满江皋。解缆候前侣，还望方郁陶。烟景若离远，末响寄琼瑶。窈蔼潇湘空，翠涧澹无滋。寂历百草晦，欻吸鹍鸡悲。清阴往来远，月华散前墀。炼药瞩虚幌，汛瑟卧遥帷。水碧验未黩，金膏灵讵缁。北渚有帝子，荡漾不可期。怅然山中暮，怀疴属此诗。宫庙礼哀敬，枌邑道严玄。恭洁由明祀，肃驾在祈年。诏徒登季月，戒凤藻行川。云旆象汉徙，宸网拟星悬。朱棹丽寒渚，金鍐映秋山。羽卫蔼流景，彩吹震沈渊。辨诗测京国，履籍鉴都廛。氓谣响玉律，邑颂被丹弦。文轸薄桂海，声教烛冰天。和惠颁上笏，恩渥浃下筵。幸侍观洛后，岂慕巡河前。服义方无沫，展歌殊未宣。肃舲出郊际，徙乐逗江阴。翠山方蔼蔼，青浦正沈沈。凉叶照沙屿，秋荣冒水浔。风散松架险，云郁石道深。静默镜绵野，四睇乱层岑。气清知雁引，露华识猿音。云装信解黻，烟驾可辞金。始整丹泉术，终觌紫芳心。行光自容裔，无使弱思侵。豪士枉尺璧，宵人重恩光。徇义非为利，执羁轻去乡。孟冬郊祀月，杀气起严霜。戎马粟不暖，军士冰为浆。晨上城皋坂，碛砾皆羊肠。寒阴笼白日，大谷晦苍苍。息徒税征驾，倚剑临八荒。鹪鹏不能飞，玄武伏川梁。铩翮由时至，感物聊自伤。竖儒守一经，未足识行藏。西北秋风至，楚客心悠哉。日暮碧云合，佳人殊未来。露彩方泛艳，月华始徘徊。宝书为君掩，瑶琴讵能开。相思巫山渚，怅望阳云台。膏炉绝沈燎，绮席生浮埃。桂水日千里，因之平生怀。"
"效阮公诗十五首","南北朝","江淹","岁暮怀感伤，中夕弄清琴。戾戾曙风急，团团明月阴。孤云出北山，宿鸟惊东林。谁谓人道广，忧慨自相寻。宁知霜雪后，独见松竹心。十年学读书，颜华尚美好。不逐世间人，斗鸡东郊道。富贵如浮云，金玉不为宝。一旦鹈鴂鸣，严霜被劲草。志气多感失，泪下沾怀抱。白露淹庭树，秋风吹罗衣。忠信主不合，辞意将诉谁。独坐东轩下，鸡鸣夜已晞。总驾命宾仆，遵路起旋归。天命谁能见，人踪信可疑。飘飘恍惚中，是非安所之。大道常不验，金火每如斯。慷慨少淑貌，便娟多令辞。宿昔秉心誓，灵明将见期。愿从丹丘驾，长弄华池滋。阴阳不可知，鬼神惟杳冥。暂试武帝貌，一见李后灵。同情沦异物，有体入无形。贤圣共草昧，仁智焉足明。变化未有极，恍惚谁能精。若木出海外，本自丹水阴。群帝共上下，鸾鸟相追寻。千龄犹旦夕，万世更浮沉。岂与异乡士，瑜瑕论浅深。夏后乘两龙，高会在帝台。荣光河雒出，白云苍梧来。侍御多贤圣，升降有群才。四时有变化，盛明不徘徊。高阳邈已远，伫立谁语哉。昔余登大梁，西南望洪河。时寒原野旷，风急霜露多。仲冬正惨切，日月少精华。落叶纵横起，飞鸟时相过。搔首广川阴，怀归思如何。常愿反初服，闲步颍水阿。宵月辉西极，女圭映东海。佳丽多异色，芬葩有奇采。绮缟非无情，光阴命谁待。不与风雨变，长共山川在。人道则不然，消散随风改。少年学击剑，从师至幽州。燕赵兵马地，唯见古时丘。登城望山水，平原独悠悠。寒暑有往来，功名安可留。扰扰当途子，毁誉多埃尘。朝生舆马间，夕死衢路滨。藜藿应见弃，势位乃为亲。华屋争结绶，朱门竞弹巾。徒羡草木利，不爱金碧身。至德所以贵，河上有丈人。华树曜北林，芬芳空自宣。秋至白云起，蟪蛄号庭前。中心有所思，虚堂独浩然。安坐咏琴瑟，逍遥可永年。假乘试行游，北望高山岑。翩翩征鸟翼，萧萧松柏阴。感时多辛酸，览物更伤心。性命有定理，祸福不可禁。唯见云际鹄，江海自追寻。夕云映西山，蟋蟀吟桑梓。零露被百草，秋风吹桃李。君子怀苦心，感慨不能止。驾言远行游，驱马清河涘。寒暑更进退，金石有终始。光色俯仰间，英艳难久恃。至人贵无为，裁魂守寂寥。唯有驰骛士，风尘在一朝。舆马相跨跃，宾从共矜骄。天道好盈缺，春华故秋凋。不知北山民，商歌弄场苗。"
"清思诗五首","南北朝","江淹","赵后未至丽，阴妃非美极。情理傥可论，形有焉足识。帝女在河洲，晦映西海侧。阴阳无定光，杂错千万色。终岁如琼草，红华长翕赩。师旷操雅操，延子聆奇音。玄鹤徒翔舞，清角自浮沉。明琯东南逝，精丝西北临。白云瑶池曲，止使泪淫淫。秋夜紫兰生，湛湛明月光。偃蹇灵芝采，容裔紫华堂。林木不拂盖，淇水宁渐裳。倏忽南江阴，照曜北海阳。从此长往来，万世无感伤。白露滋金瑟，清风荡玉琴。空闺饶远念，虚堂生夜阴。兹夕一何哀，明月没西林。世人重时暮，道士情亦深。愿乘青鸟翼，径出玉山岑。至德不可传，灵龟不可侣。草木还根蒂，精灵归妙理。我学杳冥道，谁能测穷已。须待九转成，终会长沙市。"
"悼室人诗十首","南北朝","江淹","佳人永暮矣，隐忧遂历兹。宝烛夜无华，金镜昼恒微。桐叶生绿水，雾天流碧滋。蕙弱芳未空，兰深鸟思时。湘醽徒有酌，意塞不能持。适见叶萧条，已复花庵郁。帐里春风荡，檐前还燕拂。垂涕视去景，摧心向徂物。今悲辄流涕，昔欢常飘忽。幽情一不弭，守叹谁能慰。夏云多杂色，红光铄蕤鲜。苒弱屏风草，潭拖曲池莲。黛叶鉴深水，丹华香碧烟。临彩方自吊，揽气以伤然。命知悲不绝，恒如注海泉。驾言出游衍，冀以涤心胸。复值烟雨散，清阴带山浓。素沙匝广岸，雄虹冠尖峰。出风舞森桂，落日暧圆松。还结生不念，楚客独无容。秋至捣罗纨，泪满未能开。风光肃入户，月华为谁来。结眉向珠网，沥思视青苔。鬓局将成葆，带减不须摧。我心若函烟，葐蒀满中怀。窗尘岁时阻，闺芜日夜深。流黄夕不织，宁闻梭杼音。凉霭漂虚座，清香荡空琴。蜻引知寂寥，蛾飞测幽阴。乃抱生死悼，岂伊离别心。颢颢气薄暮，蔌蔌清衾单。阶前水光裂，树上雪花团。庭鹤哀以立，云鸡肃且寒。方东有苦泪，承夜非膏兰。从此永黯削，萱叶焉能宽。杼悲情虽滞，送往意所知。空座几时设，虚帷无久垂。暮气亦何劲，严风照天涯。梦寐无端际，惝恍有分离。意念每失乖，徒见四时亏。神女色姱丽，乃出巫山湄。逶迤罗袂下，鄣日望所思。佳人独不然，户牖绝锦綦。感此增婵娟，屑屑涕自滋。清光澹且减，低意守空帷。二妃丽潇湘，一有乍一无。佳人承云气，无下此幽都。当追帝女迹，出入泛灵舆。掩映金渊侧，游豫碧山隅。暧然时将罢，临风返故居。"
"杂三言五首 构象台","南北朝","江淹","曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图刹。画影象兮在丹青。起净法兮出西海。流梵音兮至索溟。网紫宙兮洽万品。冠璇寓兮济群生。余汩阻兮至南国。迹已徂兮心未扃。立孤台兮山岫。架半室兮江汀。累青杉于涧构。积红石于林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟杂草而一香。苔藓生兮绕石户。莲花舒兮绣池梁。伊日月之寂寂。无人音与马迹。耽禅情于云径。守息心于端石。永结意于鹫山。长憔悴而不惜。百学兮异文。锦派兮绮分。珍君之言兮皦无际。悦子之道兮迥不群。澹深韵于白水。俨高意于浮云。轨贤豪于后学。轶望识于前文。兹道兮可传。可传兮皓然。挟兹心兮赴绝国。怀此书兮坐空山。空山隐辚兮穷翠崿。水散漫兮涵素壑。海外阴兮气昙昙。江上月兮光灼灼。东南出兮是一山。西北来兮乃双鹤。池中莲兮十色红。窗前树兮万叶落。四壁深兮乃泬㵳。左右虚兮如寂寞。寂寞兮山室。德经兮道?。荡魂兮刷气。掩忧兮静疾。信若人兮先觉。聊与子兮如一。巡青史之残诰。览朱管之遗册。惟鲁滨之一叟。信衔道而探寂。世艰险而多阻。君英明而不革。讲业兮齐卫。论精兮汴泗。子之说兮义已秘。成贾郑之雄理。可黄何之壮思。惜古人之取才。瞰青云而靖意。意恬怅兮有端。才嶒峻兮可观。宪妫禹而折法。袭仁谊而求安。不嬿婉于戚施。宁踸踔于马兰。俾后生之庶士。鉴明德之音翰。惟山中兮寂寞。沉忧思兮无从。石红青兮百叠。山浓淡兮万重。日下兮□□。月出兮铜峰。竹色兮拂户。水气兮绕窗。味哲人之遗珍。折片句兮忘老。嘉石门之埋名。怜柳子之沈道。书吴伯于衣袖。镂颜子于心抱。筹出处之叔仲。酌言默之多少。若妙行与上灵。非积学之所绍。至游夏以升降。幸砥心而勿夭。北山兮黛柏。南江兮赪石。赪峰兮若虹。黛树兮如昼。暮云兮十里。朝霞兮千尺。千尺兮绵绵。青气兮往旋。桐之叶兮蔽日。桂之枝兮刺天。百谷多兮泻乱波。杂涧饶兮鹜丛泉。竟长洲兮匝东岛。萦曲屿兮绕西山。山峦岏兮水环合。水环合兮石重沓。林中电兮雨冥冥。江上风兮木飒飒。盟清冷兮适潺湲。白云起兮吊石莲。客子思兮心断绝。心断绝兮愁无闲。步东池兮夜未艾。卧西窗兮月向山。引一息于魂内。扰百绪于眼前。意春兰与秋若。愿不绝于江边。伯鸾兮已远。名山兮不返。逮绀草之可结。及朱华之未晚。緤余马于椒阿。漾余舟于沙衍。临星朏兮树暗。看日烁兮霞浅。浅霞兮驳云。一合兮一分。映壑兮为饰。缀涧兮成文。碧色兮婉转。丹秀兮芬蒀。深林寂以窈窈。上猿狖之所群。群猿兮聒山。大林兮蔽天。枫岫兮筠岭。兰畹兮芝田。紫蒲兮光水。红荷兮艳泉。香枝兮嫩叶。翡累兮翠叠。非郢路之辽远。实寸忧之相接。欷美人于心底。愿山与川之可涉。若溘死于汀潭。哀时命而自惬。"
"云山赞二首 阴长生","南北朝","江淹","阴君惜灵骨，圭璧讵为宝。日夜名山侧，果得金丹道。忧伤永不至，光颜如碧草。若渡西海时，致意三青鸟。青琴既旷世，绿珠亦绝群。犹不及秦女，十五乘綵云。璧质人不见，琼光俗讵闻。愿使洛灵往，为我道奇芬。"
"齐藉田乐歌二首 迎送神升歌","南北朝","江淹","羽銮从动，金驾时游。教腾义镜，乐缀前修。率先丹耦，躬遵绿畴。灵之圣之，岁殷泽柔。琼斝既饰，绣簋以陈。方燮嘉种，永毓宵民。"
"山中楚辞六首 其二","南北朝","江淹","予将礼于太一，乃雄剑兮玉钩。日华粲于芳阁，月金披于翠楼。舞燕赵之上色，激河淇之名讴。荐西海之异品，倾东岳之庶羞。乘鱼文兮锦质，要灵人兮中州。石筛筛兮蔽日，雪叠叠兮薄树。车萧条兮山逼，舟容与兮水路。悯晨夜之摧挫，感春秋之欲暮。征夫辍而在位，御者局而载顾。"
"山中楚辞六首","南北朝","江淹","青春素景兮白日出之蔼蔼。吾将弭节于江夏。见杜若之如大。结雕鳞以成车。悬杂羽而为盖。草色绿而马声悲。欷沿油以流带。入橘浦兮容与。心敞惘兮迷所识。视烟霞而一色。深秋窈以亏。天上列星之所极。桂之生兮山之峦。纷可爱兮柯团团。溪崎嶬兮石架阻。䬀䬟飕兮木道寒。烟色闭兮乔木桡。岚气暗兮幽篁难。忌蟪蛄之蚤吟。惜王孙之晚还。信于邑兮白露。方夭病兮秋兰。魂兮归来。异方不可以亲。蝮蛇九首。雄虺戴鳞。炎穴一光。骨烂魂伤。玄狐曳尾。赤象为梁。至日归来。无往此异方。"
"杨花曲三首","南北朝","汤惠休","葳蕤华结情，宛转风含思。掩涕守春心，折兰还自遗。江南相思引，多叹不成音。黄鹤西北去，衔我千里心。深堤下生草，高城上入云。春人心生思，思心长为君。"
"白纻歌三首","南北朝","汤惠休","琴瑟未调心已悲，任罗胜绮强自持。忍思一舞望所思，将转未转恒如疑。桃花水上春风出，舞袖逶迤鸾照日。徘徊鹤转情艳逸，君为迎歌心如一。少年窈窕舞君前。容华艳艳将欲然。为君娇凝复迁延。流目送笑不敢言。长袖拂面心自煎。愿君流光及盛年。秋风袅袅入曲房。罗帐含月思心伤。蟋蟀夜鸣断人肠。长夜思君心飞扬。他人相思君相忘。锦衾瑶席为谁芳。"
"鼓吹铙歌十五首 朱路篇","南北朝","何承天","朱路扬和鸾，翠盖耀金华。玄牡饰樊缨，流旌拂飞霞。雄戟辟旷途，班剑翼高车。三军且莫喧，听我奏铙歌。清鞞惊短箫，朗鼓节鸣笳。人心惟恺豫，兹音亮且和。轻风起红尘，渟澜发微波。逸韵腾天路，颓响结城阿。仁声被八表，威震振九遐。嗟嗟介胄士，勖哉念皇家。雍士多离民，荆民怀怨情。二凶不量德，构难称其兵。王人衔朝命，正辞纠不庭。上宰宣九伐，万里举长旌。楼船掩江濆，驷介飞重英。归德戒后夫，贾勇尚先鸣。逆徒既不济，愚智亦相倾。霜锋未及染，鄢郢忽已清。西川无潜鳞，北渚有奔鲸。凌威致天府，一战夷三城。江汉被美化，宇宙歌太平。惟我东郡民，曾是深推诚。将进酒，庆三朝。备繁礼，荐嘉肴。荣枯换，霜雾交。缓春带，命朋僚。车等旗，马齐镳。怀温克，乐林濠。士失志，愠情劳。思旨酒，寄游遨。败德人，甘醇醪。耽长夜，或淫妖。兴屡舞，厉哇谣。形傞傞，声号呶。首既濡，赤亦荒。性命夭，国家亡。嗟后生，节酣觞。匪酒辜，孰为殃。君马丽且闲，扬镳腾逸姿。骏足蹑流景，高步追轻飞。冉冉六辔柔，奕奕金华晖。轻霄翼羽盖，长风靡淑旗。愿为范氏驱，雍容步中畿。岂效诡遇子，驰骋趣危机。铅陵策良驷，造父为之悲。不怨吴坂峻，但恨伯乐稀。赦彼岐山盗，实济韩原师。奈何汉魏主，纵情营所私。疲民甘藜藿，厩马患盈肥。人畜贸厥养，苍生将焉归。芳树生北庭，丰隆正徘徊。翠颖陵冬秀，红葩迎春开。佳人闲幽室，惠心婉以谐。兰房掩绮幌，绿草被长阶。日夕游云际，归禽命同栖。皓月盈素景，凉风拂中闺。哀弦理虚堂，要妙清且凄。啸歌流激楚，伤此硕人怀。梁尘集丹帷，微飙扬罗袿。岂怨嘉时暮，徒惜良愿乖。雉子游原泽，幼怀耿介心。饮啄虽勤苦，不愿栖园林。古有避世士，抗志青霄岑。浩然寄卜肆，挥棹通川阴。逍遥风尘外，散发抚鸣琴。卿相非的眄，何况于千金。功名岂不美，宠辱亦相寻。冰炭结六府，忧虞缠胸襟。当世须大度，量己不克任。三复泉流诫，自惊良已深。上邪下难正，众枉不可矫。音和响必清，端影所以亡。汉宣隆中兴，魏祖宁三方。譬彼针与石，效疾而称良。行苇非不厚，悠悠何讵央。琴瑟时未调，改弦当更张。矧乃治天下，此要安可忘。远期千里客，肃驾候良辰。近命城郭友，具尔惟懿亲。高门启双闱，长筵列嘉宾。中唐舞六佾，三厢罗乐人。箫管激悲音，羽毛扬华文。金石响高宇，弦歌动梁尘。修标多巧捷，丸剑亦入神。迁善自雅调，成化由清均。主人垂隆庆，群士乐亡身。愿我圣明君，迩期保万春。"
"鼓吹铙歌十五首 其二 思悲公篇","南北朝","何承天","思悲公。怀衮衣。东国何悲公西归。公西归。流二叔。幼主既悟偃禾复。偃禾复。圣志申。营都新邑从斯民。从斯民。德惟明。制礼作乐兴颂声。兴颂声。致嘉祥。鸣凤爰集万国康。万国康。犹弗已。握发吐餐下群士。惟我君。继伊周。亲睹盛世复何求。战城南。冲黄尘。丹旌电烻鼓雷震。勍敌猛。戎马殷。横阵亘野若屯云。伏大顺。应三灵。义之所感士忘生。长剑击。繁弱鸣。飞镝炫晃乱奔星。虎骑跃。华眊旋。朱火延起腾飞烟。骁雄斩。高旗搴。长角浮叫响清天。夷群寇。殪逆徒。馀黎沾惠咏来苏。奏恺乐。归皇都。班爵献俘邦国娱。巫山高。三峡峻。青壁千寻。深谷万仞。崇岩冠灵林冥冥。山禽夜响。晨猿相和鸣。洪波迅澓。载折载停。凄凄商旅之客。怀苦情。在昔阳九皇纲微。李氏窃命。宣武耀灵威。蠢尔逆纵。复践乱机。王旅薄伐。传首来至京师。古之为国。惟德是贵。力战而虐民。鲜不颠坠。矧乃叛戾。伊胡能遂。咨尔巴子无放肆。上陵者。相追攀。被服纤丽振绮纨。携童幼。升崇峦。南望城阙郁盘桓。王公第。通衢端。高甍华屋列朱轩。临浚谷。掇秋兰。士女悠奕映隰原。指营丘。感牛山。爽鸠既没景君叹。嗟岁聿。逝不还。志气衰沮玄鬓斑。野莽宿。坟土干。顾此累累中心酸。生必死。亦何怨。取乐今日展情欢。有所思。思昔人。曾闵二子善养亲。和颜色。奉昏晨。至诚烝烝通明神。邹孟轲。为齐卿。称身受禄贪荣。道不用。夕阳拥楹。三徙既谇礼义明。飞鸟集。猛兽附。功成事毕乃更娶。哀我生。遘凶旻。幼罹荼毒备艰辛。慈颜绝。见无因。长怀永思托丘坟。临高台。望天衢。飘然轻举陵太虚。携列子。超帝乡。云衣雨带乘风翔。肃龙驾。会瑶台。清晖浮景溢蓬莱。济西海。濯湖盘。伫立云岳结幽兰。驰迅风。游炎州。愿言桑梓思旧游。倾霄盖。靡电旌。降彼天途颓窈冥。辞仙族。归人群。怀忠抱义奉明君。任穷达。随所遭。何为远想令心劳。"
"渡连圻诗二首","南北朝","何逊","此山多灵异，峻岨实非恒。洑流自洄纠，激濑视奔腾。悬崖抱奇崛，绝壁驾崚嶒。硣碌上争险，岞崿下相崩。百年积死树，千尺挂寒藤。诡怪终不测，回沈意难登。愿欲书闻见，聊以寄亲朋。连圻连不极，极望在云霞。绝壁无走兽，穷岸有盘楂。纠纷上巃嵷，穿豁下岩岈。鱼游若拥剑，猿挂似悬瓜。阴岸生驳藓，伏水拂澄沙。客子行行倦，年光处处华。石蒲生促节，岩树落高花。暮潮还入浦，夕鸟飞向家。寓目皆乡思，何时见狭斜。"
"学古诗三首","南北朝","何逊","长安美少年，羽骑暮连翩。玉羁玛瑙勒，金络珊瑚鞭。阵云横塞起，赤日下城圆。追兵待都护，烽火望祁连。虎落夜方寝，鱼丽晓复前。平生不可定，空信苍浪天。巩洛上东门，薄暮川流侧。浑浑车马道，行人不相识。日夕栖鸟远，浮云起新色。寸心空延伫，对面何由即。飞轮倘易去，易去因风力。昔随张博望，辞帝长杨宫。独好西山勇，思为北地雄。十年事河外，雪鬓别关中。季月边秋重，岩野散寒蓬。日隐龙城雾，尘起玉关风。全狐君已复，半菽我犹空。欲因上林雁，一见平陵桐。"
"为人妾思诗二首","南北朝","何逊","魂销形已去，钗落犹依枕。欲去泪无眦，不看悲复甚。机中刺绣所，窗下朝妆处。未忆神已伤，欲忘悲不去。"
"闺怨诗二首","南北朝","何逊","竹叶响南窗，月光照东壁。谁知夜独觉，枕前双泪滴。闺阁行人断，房栊月影斜。谁能北窗下，独对后园花。"
"相送联句三首","南北朝","何逊","寸阴常可惜，别至倍伤神。子瞻天际水，予望路中尘。悯悯歧路侧，去去平生亲。一朝事千里，流涕向三春。昔共入门笑，今成送别悲。君还旧聚处，为我一嚬眉。于今还促膝，自此客江湄。愿子俱停驾，看我独解维。高轩虽驻轸，馀日久无辉。以我辞乡泪，沾君送别衣。"
"拟古四首 陌上桑","南北朝","吴均","袅袅陌上桑，荫陌复垂塘。长条映白日，细叶隐鹂黄。蚕饥妾复思，拭泪且提筐。故人宁知此，离恨煎人肠。咸阳春草芳，秦帝卷衣裳。玉检茱萸匣，金泥苏合香。初芳薰复帐，馀辉耀玉床。当须晏朝罢，持此赠华阳。锦带杂花钿，罗衣垂绿川。问子今何去，出采江南莲。辽西三千里，欲寄无因缘。愿君早旋返，及此荷花鲜。艳裔阳之春，携手清洛滨。鸡鸣上林苑，薄暮小平津。长裾藻白日，广袖带芳尘。故交一如此，新知讵忆人。"
"与柳恽相赠答诗六首","南北朝","吴均","黄鹂飞上苑，绿芷出汀洲。日映昆明水，春生鳷鹊楼。飘飏白花舞，澜漫紫萍流。书织回文锦，无因寄陇头。思君甚琼树，不见方离忧。鸣鞭适大阿，联翩渡漳河。燕姬及赵女，挟瑟夜经过。纤腰曳广袖，半额画长蛾。客本倦游者，箕帚在江沱。故人不可弃，新知空复何。离居苦无乐，回慕心凄凄。要途访赵使，闻君仕执圭。杜蘅色已发，菖蒲叶未齐。幂历蚕饵茧，差池燕吐泥。愿逐东风去，飘荡至辽西。白日隐城楼，劲风扫寒木。离㭊隔东西，执手异凉燠。相思咽不言，洞房清且肃。岁去甚流烟，年来如转轴。别鹤千里飞，孤雌夜未宿。閒房肃已静，落月有馀辉。寒虫隐壁思，秋蛾绕烛飞。绝云断更合，离禽去复归。佳人今何在，迢递江之沂。一为别鹤弄，千里泪沾衣。秋云静晚天，寒夜方绵绵。闻君吹急管，相思杂采莲。别离未几日，高月三成弦。蹀叠黄河浪，嘶喝陇头蝉。寄君蘼芜叶，插着丛台边。"
"赠任黄门诗二首","南北朝","吴均","相如体英彦，左右生容晖。已纡汉帝组，复解梁王衣。经过云母扇，出入千门扉。连洲茂芳杜，长山郁翠微。欲言终未敢，徒然独依依。纷吾少驰骋，自来乏名德。白玉镂衢鞍，黄金玛瑙勒。射雕灵丘下，驱马雁门北。殷勤尽日华，留连穷景黑。岁暮竟无成，快来坐默默。"
"酬萧新浦王洗马诗二首","南北朝","吴均","始可结交者，文酒满金壶。围棋帝台局，系马秦王蒲。长剑皆玉具，短笛悉银涂。送归日愁满，留客袂纷吾。今成桓山上，秋风星散乌。思君出江湄，慷慨临长薄。独对东风酒，谁举指南酌。崇兰白带飞，青鵁紫缨络。一年流泪同，万里相思各。胡为舍旃去，故人在宛洛。"
"赠王桂阳别诗三首","南北朝","吴均","昔闻杨伯起，拖金振清风。高华积海外，名实满山东。自有五都相，非无四世公。临窗惊白日，倚匣曳轻虹。愿持鹪鹩羽，岁暮依梧桐。客子惨无欢，送别江之干。白云方渺渺，黄鸟尚关关。纠纷巫山石，合沓洞庭澜。行衣侵晓露，征舠犯夜湍。无因停合浦，见此去珠还。树响浃山来，猿声绕岫急。旅帆风飘扬，行巾露沾湿。深浪暗蒹葭，浓云没城邑。不见别离人，独有相思泣。"
"发湘州赠亲故别诗三首","南北朝","吴均","相送出江浔，泪下沾衣襟。何用叙离别，临歧赠好音。敬通才如此，君山学复深。明哲遂无赏，文花空见沈。古来非一日，无事更劳心。云生晓霭霭，花落夜霏霏。问余何意别，答言倦游归。徒劳易水布，空负洛阳衣。怀金无人别，抱玉遂成非。安得久留滞，商山饶白薇。君留朱门里，我至广江濆。城高望犹见，风多听不闻。流苹方绕绕，落叶向纷纷。无由得共赏，山川间白云。"
"边城将诗四首","南北朝","吴均","塞外何纷纷，胡骑欲成群。尔时始应募，来投霍冠军。刀含四尺影，剑抱七星文。袖间血洒地，车中旌拂云。轻躯如未殡，终当厚报君。仆本边城将，驰射灵关下。箭衔雁门石，气振武安瓦。勋轻赏废丘，名高拜横野。留书应凿楹，传功须勒社。徒倾七尺命，酬恩终自寡。闻君报一餐，远送出平野。玉标丹霞剑，金络艳光马。高旗入汉飞，长鞭历地写。曙星海中出，晓月山头下。岁晏坐论功，自有思臣者。临淄重蹴鞠，曲城好击刺。不要身后名，专骋眼前智。君看班定远，立功不负义。掣拽二丈旗，踯躅双凫骑。但问相知否，死生无险易。"
"赠周散骑兴嗣诗二首","南北朝","吴均","子云好饮酒，家在成都县。制赋已百篇，弹琴复千转。敬通不富豪，相如本贫贱。共作失职人，包山一相见。昔贤当路者，声名振华夏。朱轮玳瑁牛，紫鞚连钱马。朝花舞风去，夜月窥窗下。想君贵易朋，居然应见舍。"
"赠周兴嗣诗四首","南北朝","吴均","孺子贱而贫，且非席上珍。唯安莱芜甑，兼慕林宗巾。百年逢缱绻，千里遇殷勤。愿持江南蕙，以赠生刍人。思君欲何言，中心乱如雾。泪下非一端，愁来谁有数。子为冯敬通，不减汲长孺。千里无关梁，安得王乔屦。与君初相知，不言异一宿。意欲褰衣裳，阴云乱人目。之子伏高卧，伊予空杼轴。无因渡淇水，见此猗猗竹。可怨异公子，终自不敢言。青松蔽南陇，白云生北园。沉忧无人语，默念空凭轩。安得湛卢剑，以报相知恩。"
"酬闻人侍郎别诗三首","南北朝","吴均","怅然心不乐，万里何悠悠。凌朝憩枉渚，薄暮遵江洲。君住青门上，我发霸陵头。相思自有处，春风明月楼。整棹北川湄，迥首望城邑。林疏风至少，山高云度急。共怀万里心，各作千行泣。欲见终无缘，思君空伫立。举首川之折，离鸿四向飞。子怜三湘薛，我忆五陵薇。但使同嘉遁，何必共轻肥。思君美如玉，不觉泪沾衣。"
"咏怀诗二首","南北朝","吴均","仆本报恩人，走马救东秦。黄龙暗迢递，青泥寒苦辛。野战剑锋尽，攻城才智贫。唯馀一死在，留持赠主人。元淑势位卑，长卿宦情寡。二顷且营田，三钱聊饮马。悬风白云上，挂月青山下。心中欲有言，未得忘言者。"
"和萧洗马子显古意诗六首","南北朝","吴均","贱妾思不堪，采桑渭城南。带减连枝绣，发乱凤凰篸。花舞依长簿，蛾飞爱绿潭。无由报君信，流涕向春蚕。妾本倡家女，出入魏王宫。既得承雕辇，亦在更衣中。莲花衔青雀，宝粟钿金虫。犹言不得意，流涕忆辽东。春草可揽结，妾心正断绝。绿鬓愁中改，红颜啼里灭。非独泪成珠，亦见珠成血。愿为飞鹊镜，翩翩照离别。何处报君书，陇右五歧路。泪研兔枝墨，笔染鹅毛素。碧浮孟渚水，香下洞庭路。应归遂不归，芳春空掷度。妾家横塘北，发艳小长干。花钗玉腕转，珠绳金络丸。羃历悬丹凤，逶迤摇白团。谁堪久见此，含恨不相看。匈奴数欲尽，仆在玉门关。莲花穿剑锷，秋月掩刀环。春机思窈窕，夏鸟鸣绵蛮。中人坐相望，狂夫终未还。"
"古意诗二首","南北朝","吴均","杂虏寇铜鍉，征役去三齐。扶山剪疏勒，傍海扫沈黎。剑光夜挥电，马汗昼成泥。何当见天子，画地取关西。西都盛冠盖，九逵尘雾塞。中有恶少年，伎能专自得。玉鞭莲花剑，金苣流星勒。聊为路傍人，写鞚长楸北。"
"杂绝句诗四首","南北朝","吴均","昼蝉已伤念，夜露复沾衣。昔别曾何道，今夕萤火飞。锦腰连枝滴，绣领合欢斜。梦中难言见，终成乱眼花。蜘蛛檐下挂，络纬井边啼。何曾得见子，照镜窗东西。泣听离夕歌，悲衔别时酒。自从今日去，当复相思否。"
"山中杂诗三首","南北朝","吴均","山际见来烟，竹中窥落日。鸟向檐上飞，云从窗里出。绿竹可充食，女萝可代裙。山中自有宅，桂树笼青云。具区穷地险，嵇山万里馀。奈何梁隐士，一去无还书。"
"咏云诗二首","南北朝","吴均","飘飘上碧虚，蔼蔼隐青林。氛氲如有意，萦郁讵无心。白云苍梧来，过拂章花台。逢河散复卷，经风合且开。"
"行路难五首","南北朝","吴均","洞庭水上一株桐，经霜触浪困严风。昔时抽心曜白日，今旦卧死黄沙中。洛阳名工见咨嗟，一剪一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君子，遥遥夜夜宿未央。未央彩女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千载犹未知。青琐门外安石榴，连枝接叶夹御沟。金墉城西合欢树，垂条照彩拂凤楼。游侠少年游上路，倾心颠倒想恋慕。摩顶至足买片言，开胸沥胆取一顾。自言家在赵邯郸，翩翩舌杪复剑端。青骊白驳的卢马，金羁绿控紫丝鞶。躞蹀横行不肯进，夜夜汗血至长安。长安城中诸贵臣，争贵儒者席上珍。复闻梁王好学问，轻弃剑客如埃尘。吾丘寿王始得意，司马相如适被申。大才大辩尚如此，何况我辈轻薄人。君不见西陵田。从横十字成陌阡。君不见东郊道。荒凉芜没起寒烟。尽是昔日帝王处。歌姬舞女达天曙。今日翩妍少年子。不知华盛落前去。吐心吐气许他人。今旦回惑生犹豫。山中桂树自有枝。心中方寸自相知。何言岁月忽若驰。君之情意与我离。还君玳瑁金雀钗。不忍见此使心危。君不见长安客舍门。倡安少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。唯闻哑哑城上乌。玉栏金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。君不见上林苑中客。冰罗雾縠象牙席。尽是得意忘言者。探肠见胆无所惜。白酒甜盐甘如乳。绿觞皎镜华如碧。少年持名不肯尝。安知白驹应过隙。博山炉中百和香。郁金苏合及都梁。逶迤好气佳容貌。经过青琐历紫房。已入中山冯后帐。复上皇帝班姬床。班姬失宠颜不开。奉帚供养长信台。日暮耿耿不能寐。秋风切切四面来。玉阶行路生细草。金炉香炭变成灰。得意失意须臾顷。非君方寸逆所裁。"
"陇头水二首","南北朝","张正见","陇头鸣四注，征人逐贰师。羌笛含流咽，胡笳杂水悲。湍高飞转驶，涧浅荡还迟。前旌去不见，上路杳无期。陇头流水急，流急行难渡。远入隗嚣营，傍侵酒泉路。心交赐宝刀，小妇成纨裤。欲知别家久，戎衣今已故。"
"从籍田应衡阳王教作诗","南北朝","张正见","帝京惟赤县，神居应紫微。涂山万国仰，沧海百川归。东郊事平秩，仲月祀灵威。含光开早扇，阊阖启朝扉。洛城钟漏息，灵台云雾卷。森森虎戟前，蔼蔼銮旂转。属车游绛阙，风乌度丹巘。帐殿幸金舆，旌门拥玉辇。玉辇带非烟，金舆映绿川。雨师清远路，风伯静遥天。分渠通沃野，激水入公田。草发青坛外，花飞苍玉前。苍玉临圭璧，青坛躬帝籍。冒橛乃三推，齐衡均百辟。兰场俨芝驾，桂圃芳瑶席。山禽韵管弦，野兽和钟石。钟石既相和，江海复无波。梁客簪裾盛，陈王文雅多。修途参弱骀，乔木间轻萝。幸承滥吹末，击壤自为歌。"
"君马黄二首","南北朝","张正见","幽并重骑射，征马正盘桓。风去嘶声远，冰坚度足寒。出关聊变色，上坂屡停鞍。即今随御史，非复在楼兰。五色乘马黄，追风时灭没。血汗染龙花，胡鞍抱秋月。唯腾渥洼水，不饮长城窟。讵待燕昭王，千金市骏骨。"
"白纻歌九首","南北朝","张率","歌儿流唱声欲清。舞女趁节体自轻。歌舞并妙会人情。依弦度曲婉盈盈。扬蛾为态谁目成。妙声屡唱轻体飞。流津染面散芳菲。俱动齐息不相违。令彼嘉客澹忘归。时久玩夜明星稀。日暮搴门望所思。风吹庭树月入帷。凉阴既满草虫悲。谁能离别长夜时。流叹不寝泪如丝。与君之别终何知。秋风鸣条露垂叶。空闺光尽坐愁妾。独向长夜泪承睫。山高水深路难涉。望君光景何时接。遥夜方远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。夜寒湛湛夜未央。华灯空烂月悬光。从风衣起发芬香。为君起舞幸不忘。列坐华筵纷羽爵。清曲未终月将落。歌舞及时酒常酌。无令朝露坐销铄。愁来夜迟犹叹息。抚枕思君终反仄。金翠钗环稍不饰。雾縠流黄不能织。但坐空闺思何极。欲以短书寄飞翼。遥夜忘寐起长叹。但望云中双飞翰。明月入牖风吹幔。终夜悠悠坐申旦。谁能知我心中乱。终然有怀岁方晏。"
"梁雅乐歌五首 应王受图曲","南北朝","张率","应王受图，荷天革命。乐曰功成，礼云治定。恩弘庇臣，念昭率性。乃眷三才，以宣八政。愧无则哲，临渊自镜。或戒面从，永隆福庆。孝义相化，礼让为风。当官无媚，嗣民必公。谦谦君子，謇謇匪躬。谅而不讦，和而不同。诫之诫之，去骄思冲。弘兹大雅，是曰至忠。积恶在人，犹酖处腹。酖成形亡，恶积身覆。殷辛再离，温舒五族。责必及嗣，财岂润屋。斯川既往，逝命不复。镜兹馀殃，幸修多福。惟德是辅，皇天无亲。抱狱归舜，舍财去邠。豚鱼怀信，行苇留仁。先世有作，馀庆方因。鸣玉承家，锡圭于民。连城非重，积善为珍。记称成礼，诗咏饱德。卜昼有典，厌夜不忒。彝酒作民，乐饮亏则。腐腹遗丧，濡首亡国。哲彼六马，去兹三惑。占言孔昭，以求温克。"
"长相思二首","南北朝","张率","长相思。久离别。美人之远如雨绝。独延伫。心中结。望云云去远。望鸟鸟飞灭。空望终若斯。珠泪不能雪。长相思。久别离。所思何在若天垂。郁陶相望不得知。玉阶月夕映。罗帏风夜吹。长思不能寝。坐望天河移。"
"襄阳蹋铜蹄歌三首","南北朝","沈约","分手桃林岸，送别岘山头。若欲寄音信，汉水向东流。生长宛水上，从事襄阳城。一朝遇神武，奋翼起先鸣。蹀鞚飞尘起，左右自生光。男儿得富贵，何必在归乡。"
"四时白纻歌五首 春白纻","南北朝","沈约","兰叶参差桃半红，飞芳舞縠戏春风。如娇如怨状不同，含笑流眄满堂中。翡翠群飞飞不息，愿在云间长比翼。佩服瑶草驻容色，舜日尧年欢无极。朱光灼烁照佳人，含情送意遥相亲。嫣然一转乱心神，非子之故欲谁因。白露欲凝草已黄，金管玉柱响洞房。双心一影俱回翔，吐情寄君君莫忘。寒闺昼密罗幌垂，婉容丽色心相知。双去双还誓不移，长袖拂面为君施。秦筝齐瑟燕赵女，一朝得意心相许。明月如规方袭予，夜长未央歌白纻。"
"团扇歌二首","南北朝","沈约","青青林中竹，可作白团扇。动摇玉郎手，因风托方便。团扇复团扇，持许自障面。憔悴无复理，羞与郎相见。"
"游钟山诗应西阳王教","南北朝","沈约","灵山纪地德，地险资岳灵。终南表秦观，少室迩王城。翠凤翔淮海，衿带绕神坰。北阜何其峻，林薄杳葱青。发地多奇岭，干云非一状。合沓共隐天，参差互相望。郁律构丹巘，崚嶒起青嶂。势随九疑高，气与三山壮。即事既多美，临眺殊复奇。南瞻储胥观，西望昆明池。山中咸可悦，赏逐四时移。春光发陇首，秋风生桂枝。多值息心侣，结架山之足。八解鸣涧流，四禅隐岩曲。窈冥终不见，萧条无可欲。所愿从之游，寸心于此足。君王挺逸趣，羽旆临崇基。白云随玉趾，青霞杂桂旗。淹留访五药，顾步伫三芝。于焉仰镳驾，岁暮以为期。"
"和竟陵王游仙诗二首","南北朝","沈约","夭矫乘绛仙，螭衣方陆离。玉銮隐云雾，溶溶纷上驰。瑶台风不息，赤水正涟漪。峥嵘玄圃上，聊攀琼树枝。朝止阊阖宫，暮宴清都阙。腾盖隐奔星，低銮避行月。九疑纷相从，虹旌乍升没。青鸟去复还，高唐云不歇。若华有馀照，淹留且晞发。"
"十咏二首 领边绣","南北朝","沈约","纤手制新奇，刺作可怜仪。萦丝飞凤子，结缕坐花儿。不声如动吹，无风自袅枝。丽色傥未歇，聊承云鬓垂。丹墀上飒沓，玉殿下趋锵。逆转珠佩响，先表绣袿香。裾开临舞席，袖拂绕歌堂。所叹忘怀妾，见委入罗床。"
"怀旧诗九首 伤王融","南北朝","沈约","元长秉奇调，弱冠慕前踪。眷言怀祖武，一篑望成峰。途艰行易跌，命舛志难逢。折风落迅羽，流恨满青松。吏部信才杰，文锋振奇响。调与金石谐，思逐风云上。岂言陵霜质，忽随人事往。尺璧尔何冤，一旦同丘壤。右率馥时誉，秀出冠朋僚。耸兹千仞气，振此百寻条。蕴藉含文雅，散朗溢风飙。楸槚今已合，容范尚昭昭。长史体閒任，坦荡无外求。持身非诡遇，应物有虚舟。心从朋好尽，形为欢宴留。欢宴未终毕，零落委山丘。东南既擅美，洛阳复称才。携手同欢宴，比迹共游陪。事随短秀落，言归长夜台。少府怀贞节，忘躯济所奉。吏道勤不息，繁文长自拥。既阙优孟歌，身没谁为宠。韦叟识前载，博物备戎华。税骖止营校，沦迹委泥沙。始知庸听局，方悟大音赊。处和无近累，天然有胜质。萧瑟负高情，耿介怀秋实。义贵良为重，兰摧非所恤。一罢平生言，宁知携手日。豫州怀风范，绰然标雅度。处约志不渝，接广情无忤。颉颃事刀笔，纷纶递朱素。美志同山阿，浮年迫朝露。"
"和刘中书仙诗二首","南北朝","沈约","清旦发玄洲，日暮宿丹丘。昆山西北映，流泉东南流。霓裳拂流电，云车委轻霰。峥嵘上不睹，寥廓下无见。殊庭不可及，风熛多异色。霞衣不待缝，云锦不须织。"
"六忆诗四首","南北朝","沈约","忆来时。灼灼上阶墀。勤勤叙别离。慊慊道相思。相看常不足。相见乃忘饥。忆坐时。点点罗帐前。或歌四五曲。或弄两三弦。笑时应无比。嗔时更可怜。忆食时。临盘动容色。欲坐复羞坐。欲食复羞食。含哺如不饥。擎瓯似无力。忆眠时。人眠强未眠。解罗不待劝。就枕更须牵。复恐傍人见。娇羞在烛前。"
"八咏诗 登台望秋月","南北朝","沈约","望秋月。秋月光如练。照曜三爵台。徘徊九华殿。九华玳瑁梁。华榱与璧珰。以兹雕丽色。持照明月光。凝华入黼帐。清辉悬洞房。先过飞燕户。却照班姬床。桂宫袅袅落桂枝。露寒凄凄凝白露。上林晚叶飒飒鸣。雁门早鸿离离度。湛秀质兮似规。委清光兮如素。照愁轩之蓬影。映金阶之轻步。居人临此笑以歌。别客对之伤且慕。经衰圃。映寒丛。凝清夜。带秋风。随庭雪以偕素。与池荷而共红。临玉墀之皎皎。含霜霭之濛濛。?天衢而徙度。轹长汉而飞空。隐岩崖而半出。隔帷幌而才通。散朱庭之奕奕。入青琐而玲珑。閒阶悲寡鹄。沙洲怨别鸿。文姬泣胡殿。昭君思汉宫。余亦何为者。淹留此山东。临春风。春风起春树。游丝暧如网。落花雰似雾。先泛天渊池。还过细柳枝。蝶逢飞摇飏。燕值羽参池。扬桂旆。动芝盖。开燕裾。吹赵带。赵带飞参差。燕裾合且离。回簪复转黛。顾步惜容仪。容仪已炤灼。春风复回薄。氛氲桃李花。青跗含素萼。既为风所开。复为风所落。摇绿蒂。抗紫茎。舞春雪。杂流莺。曲房开兮金铺响。金铺响兮妾思惊。梧台未阴。淇川始碧。迎行雨于高唐。送归鸿于碣石。经洞房。响纨素。感幽闺。思帏帟。想芳园兮可以游。念兰翘兮渐堪摘。拂明镜之冬尘。解罗衣之秋襞。既铿锵以动佩。又絪缊而流射。始摇荡以入闺。终徘徊而缘隙。鸣珠帘于绣户。散芳尘于绮席。是时怅思妇。安能久行役。佳人不在兹。春风为谁惜。悯衰草。衰草无容色。憔悴荒径中。寒荄不可识。昔时兮春日。昔日兮春风。含华兮佩实。垂绿兮散红。氛氲鳷鹊右。照耀望仙东。送归顾慕泣淇水。嘉客淹留怀上宫。岩陬兮海岸。冰多兮霰积。烂熳兮客根。攒幽兮寓隙。布绵密于寒皋。吐纤疏于危石。既惆怅于君子。倍伤心于行役。露缟枝于初旦。霜红天于始夕。凋芳卉之九衢。霣灵茅之三脊。风急崤道难。秋至客衣单。既伤檐下菊。复悲池上兰。飘落逐风尽。方知岁早寒。流萤暗明烛。雁声断才续。萎绝长信宫。芜秽丹墀曲。霜夺茎上紫。风销叶中绿。山变兮青薇。水折兮黄苇。秋鸿兮疏引。寒鸟兮聚飞。径荒寒草合。桐长旧岩围。园庭渐芜没。霜露日沾衣。愿逐晨征鸟。薄暮共西归。悲落桐。落桐早霜露。燕至叶未抽。鸿来枝已素。本出龙门山。长枝仰刺天。上峰百丈绝。下趾万寻悬。幽根已盘结。孤枝复危绝。初不照光景。终年负霜雪。自顾无羽仪。不愿生曲池。芬芳本自乏。华实无可施。匠者特留眄。王孙少见之。分取孤生蘖。徙置北堂陲。宿茎抽晚干。新叶生故枝。故枝虽辽远。新叶颇离离。春风一朝至。荣华并如斯。自惟良菲薄。君恩徒照灼。顾已非嘉树。空用凭阿阁。愿作清庙琴。为舞双玄鹤。薜荔可为裳。文杏堪作梁。勿言草木贱。徒照君末光。末光不徒照。为君含噭咷。阳柯绿水弦。阴枝苦寒调。厚德非可任。敢不虚其心。若逢阳春至。吐绿照清浔。闻夜鹤。夜鹤叫南池。对此孤明月。临风振羽仪。伊吾人之菲薄。无赋命之天爵。抱局促之短怀。随冬春而哀乐。懿海上之惊凫。伤云间之离鹤。离鹤昔未离。迥发天北垂。忽值疾风起。暂下昆明池。复畏冬冰合。水宿非所宜。欲留不可住。欲去飞已疲。势逐疾风举。求温向衡楚。复值南飞鸿。参差共成侣。海上多云雾。苍茫失洲屿。自此别故群。独向潇湘渚。故群不离散。相依江海畔。夜止羽相切。昼飞影相乱。刷羽共浮沉。湛澹泛清浔。既不经离别。安知慕侣心。九冬负霜雪。六翮飞不任。且养凌云翅。俯仰弄清音。所望浮丘子。旦夕来相寻。听晓鸿。晓鸿度将旦。跨弱水之微澜。发成山之远岸。怵春归之未几。惊此岁之云半。出海涨之苍茫。入云途之瀰漫。无东西之可辨。孰遐迩之能算。微昔见于洲渚。赴秋期于江汉。集劲风于弱躯。负重雪于轻翰。寒溪可以饮。荒皋可以窜。溪水徒自清。微容岂足玩。秋蓬飞兮未极。塞草寒兮无色。吴山高兮高度。越水深兮深不测。羡明月之驰光。顾征禽之驶翼。翼伊余马之屡怀。知吾行之未极。夜绵绵而难晓。愁参差而盈臆。望山川悉无似。惟星河犹可识。孤雁夜南飞。客泪夜沾衣。春鸿旦暮返。客子方未归。岁去欢娱尽。年来容貌衰。揽衽形虽是。抚臆事多违。青緺虽长复易解。白云诚远讵难依。去朝市。朝市深归暮。辞北缨而南徂。浮东川而西顾。逢天地之降祥。值日月之重光。当伊仁之菲薄。非余情之信芳。充待诏于金马。奉高宴于柏梁。观斗兽于虎圈。望窈窕于披香。游西园兮登铜雀。攀青琐兮眺重阳。讲金华兮议宣室。昼武帷兮夕文昌。佩甘泉兮履五柞。簪枍栺兮绂承光。托后车兮侍华幄。游渤海兮泛清漳。天道有盈缺。寒暑递炎凉。一朝卖玉碗。眷眷惜馀香。曲池无复处。桂枝亦销亡。清庙徒肃肃。西陵久茫茫。薄暮余多幸。嘉运重来昌。忝稽郡之南尉。典千里之光贵。别北芒于浊河。恋横桥于清渭。望前轩之早桐。对南阶之初卉。非余情之屡伤。寄兹焉兮能慰。眷昔日兮怀哉。日将暮兮归去来。守山东。山东万岭郁青葱。两溪共一泻。水洁望如空。岸侧青莎被。岩间丹桂丛。上瞻既隐轸。下睇亦溟濛。远林响咆兽。近树聒鸣虫。路出若溪右。涧吐金华东。万仞倒危石。百丈注悬潨。制曳写流电。奔飞似白虹。洞井含清气。漏穴吐飞风。玉窦膏滴沥。石乳室空笼。峭崿途弥险。崖岨步才通。余舍平生之所爱。欻暮年而此逢。欲一去而不还。怅邹衣之未褫。揖林壑之清旷。事氓俗之纷诡。幸帝德之方升。值天纲之未毁。既除旧而布新。故化民而俗徙。播赵俗以南徂。扇齐风以东靡。乳雉方可驯。流蝗庶能弭。清心矫世浊。俭政革民侈。秩满归白云。淹留事芝髓。"
"梁雅乐歌六首 皇雅","南北朝","沈约","帝德实广运，车书靡不宾。执瑁朝群后，垂旒御百神。八荒重译至，万国婉来亲。华盖拂紫微，勾陈绕太一。容裔被缇组，参差罗䍐毕。星回昭以烂，天行徐且谧。清跸朝万㝢，端冕临正阳。青絇黄金繶，衮衣文绣裳。既散华虫采，复流日月光。怀忽慌，瞻浩荡。尽诚洁，致虔想。出杳冥，降无象。皇情肃，具僚仰。人礼盛，神途敞。僾明灵，申敬享。感苍极，洞玄象。地德溥，昆丘峻。扬羽翟，鼓应朄。出尊祗，展诚信。招海渎，罗岳镇。惟福祉，咸昭晋。"
"梁雅乐歌六首 其四 涤雅","南北朝","沈约","将修盛礼，其仪孔炽。有腯斯牲，国门是置。不黎不㾞，靡愆靡忌。呈肌献体，永言昭事。俯休皇德，仰绥灵志。百福具膺，嘉祥允洎。骏奔伊在，庆覃遐嗣。反本兴敬，复古昭诚。礼容宿设，祀事孔明。华俎待献，崇碑丽牲。充哉茧握，肃矣簪缨。其膋既启，我豆既盈。庖丁游刃，葛卢验声。多祉攸集，景福来并。我有明德，馨非稷黍。牲玉孔备，嘉荐惟旅。金悬宿设，和乐具举。礼达幽明，敬行尊俎。钟鼓云送，遐福是与。"
"梁南郊登歌诗二首","南北朝","沈约","暾既明，礼告成。惟圣祖，主上灵。爵已献，罍又盈。息羽龠，展歌声。僾如在，结皇情。礼容盛，尊俎列。玄酒陈，陶匏设。献清酒，致虔洁。王既升，乐已阕。降苍昊，垂芳烈。"
"梁三朝雅乐歌十九首 其五 寅雅","南北朝","沈约","礼莫违，乐具举。延藩辟，朝帝所。执桓蒲，列齐莒。垂衮毳，纷容与。升有仪，降有序。齐簪绂，忘笑语。始矜严，终酣醑。百福四象初，万寿三元始。拜献惟衮职，同心协卿士。北极永无穷，南山何足拟。寿随百礼洽，庆与三朝升。惟皇集繁祉，景福互相仍。申锡永无遗，穰简必来应。百味既含馨，六饮莫能尚。玉罍信湛湛，金卮颇摇漾。敬举发天和，祥祉流嘉贶。"
"梁三朝雅乐歌十九首 俊雅","南北朝","沈约","设官分职，髦俊攸俟。髦俊伊何，贵德尚齿。唐乂咸事，周宁多士。区区卫国，犹赖君子。汉之得人，帝猷乃理。开我八袭，辟我九重。珩佩流响，缨绂有容。衮衣前迈，列辟云从。义兼东序，事美西雍。分阶等肃，异列齐恭。重列北上，分庭异陛。百司扬职，九宾相礼。齐宋舅甥，鲁卫兄弟。思皇蔼蔼，群龙济济。我有嘉宾，实惟恺悌。自昔殷代，哲王迭有。降及周成，惟器是守。上天乃眷，大梁既受。灼灼重明，仰承元首。体乾作贰，命服斯九。置保置师，居前居后。前星比耀，克隆万寿。明明在上，其仪有序。终事靡愆，收铏撤俎。乃升乃降，和乐备举。天德莫违，人谋是与。敬行礼达，兹焉燕语。我馂惟阜，我肴孔庶。嘉味既充，食旨斯饫。属厌无爽，冲和在御。击壤齐欢，怀生等豫。烝庶乃粒，实由仁恕。百司警列，皇在在陛。既饫且醑，卒食成礼。其容穆穆，其仪济济。凡百庶僚，莫不恺悌。奄有万国，抑由天启。"
"梁三朝雅乐歌十九首 其九 需雅","南北朝","沈约","实体平心待和味。庶羞百品多为贵。或鼎或鼒宣九沸。楚桂胡盐芼芳卉。加笾列俎雕且蔚。五味九变兼六和。令芳甘旨庶且多。三危之露九期禾。圆案方丈粲星罗。皇举斯乐同山河。九州上腴非一族。玄芝碧树寿华木。终朝采之不盈掬。用拂腥膻和九谷。既甘且饫致遐福。人欲所大味为先。兴和尽敬咸在旃。碧鳞朱尾献嘉鲜。红毛绿翼坠轻翾。臣拜稽首万斯年。击钟以俟惟大国。况乃御天流至德。侑食斯举扬盛则。其礼不愆仪不忒。风猷所被深且塞。膳夫奉职献芳滋。不麛不夭咸以时。调甘适苦别渑淄。其德不爽受福厘。于焉逸豫永无期。备味斯飨惟至圣。咸降人神礼为盛。或风或雅流歌咏。负鼎言归启殷命。悠悠四海同兹庆。道我六穗罗八珍。洪鼎自爨匪劳薪。荆包海物必来陈。滑甘滫?味和神。以斯至德被无垠。"
"梁三朝雅乐歌十九首 其五 寅雅","南北朝","沈约","车同轨，行同伦。来万国，相九宾。延群后，朝荩臣。礼时行，乐日新。摐夷则，奏雅寅。衮衣曜，玉帛陈。仪抑抑，皇恂恂。明君创洪业，大同登颂声。开元洽百礼，来仪奏九成。申锡南山祚，赫赫复明明。三朝礼乐和，百福随春酒。玉樽湛而献，聪明作元后。安乐享延年，无疆臣拜手。四气新元旦，万寿初今朝。趋拜齐衮玉，钟石变箫韶。日升等皇运，洪基邈日遥。"
"梁三朝雅乐歌十九首 俊雅","南北朝","沈约","惟王建国，辨方正位。于赫有梁，向明而治。知人则哲，聪明文思。思皇多士，俊乂咸事。弗惟其官，惟人乃备。训迪庶工，位以德序。恭已而治，垂旒当宁。或以言扬，或以事举。春朝秋觐，圭币惟旅。翼翼丰郇，峨峨齐楚。客入金奏，宾至县兴。威仪有则，是降是升。百辟卿士，元首是承。左右秩秩，终敬且矜。彝伦攸序，王猷以凝。天下为家，大梁受命。眷求一德，惟烈无竞。仪刑哲王，元良诞庆。灼灼明两，作离承圣。英华外发，温文成性。立师立保，左右惟政。休有烈光，前星比盛。穆穆天子，时惟圣敬。济济群公，恭为德柄。为撤有典，膳夫是命。礼行禘尝，义光朝聘。神飨其德，民洽其庆。尚有和羹，既戒且平。亦有其馂，亦惟克明。其馂惟旅，其酳惟成。百礼斯洽，三宥已行。明哉元首，遹骏其声。戒食有章，卒食惟序。庭鸣金奏，凯收笾莒。客出以雍，撤以振羽。离磬乃作，和钟备举。济济威仪，喤喤簨虡。"
"梁三朝雅乐歌十九首 其九 需雅","南北朝","沈约","农用八政食为元。播时百谷民所天。禘尝郊社尽洁虔。燕飨馈食礼节宣。九功惟序登颂弦。感物而动物靡遂。大羹不和有遗味。非极口腹而行气。节之民心杀攸贵。宁为礼本饔与饩。始诸饮食物之初。设卦观象受以需。烝民乃粒有牲刍。自卫反鲁删诗书。弋不射宿杀已祛。在昔哲王观民志。庶羞百品因时备。为善不同同归治。蔬膳菲食化始至。率物以躬行尊位。雅有洄酌风采苹。蕴藻之菜非八珍。涧溪沼沚贵先民。明信之德感人神。譬诸礿祭在西邻。行苇之微犹勿践。宁惟血气无身剪。圣人之心微而显。千里之应出言善。况遂豚鱼革前典。春酸夏苦冬有宜。筐莒锜釜备糗酏。逡巡揖让诏司仪。卑高制节明等差。君臣之序正在斯。日月光华风四塞。规飨有序仪不忒。匪天私梁乃佑德。光被四表自南北。长世缀旒为下国。"
"梁鼓吹曲十二首 木纪谢","南北朝","沈约","木纪谢，火运昌。炳南陆，耀炎光。民去癸，鼎归梁。鲛鱼出，庆云翔。韊五帝，轶三王。德无外，化溥将。仁荡荡，义汤汤。浸金石，达昊苍。横四海，被八荒。舞干戚，垂衣裳。对天眷，坐岩廊。胤有锡，祚无疆。风教远，礼容盛。感人神，宣舞咏。降繁祉，延嘉庆。忱威授律命苍兕。言薄加湖灌秋水。回澜瀄汩泛增雉。争河投岸掬盈指。犯刃婴戈洞流矢。资此威烈齐文轨。昏主恣淫慝，皆曰自昌盛。上仁矜亿兆，誓师为请命。既齐丹浦战，又符甲子辰。龛难伐有罪，伐罪吊斯民。悠悠亿万姓，于此睹阳春。石首局，北墉墐。新堞严，东垒峻。共表里，遥相镇。矢未飞，鼓方振。竞衔璧，并舆榇。酒池扰，象廊震。同伐谋，兼善陈。辟应和，扫煨烬。剪庶恶，靡馀胤。"
"梁鼓吹曲十二首 其二 贤首山","南北朝","沈约","贤首山。险而峻。乘岘凭临胡阵。骋奇谋。奋卒徒。断白马。塞飞狐。殪日逐。歼骨都。刃谷蠡。馘林胡。草既润。原亦涂。轮无反。幕有乌。扫残孽。震戎逋。扬凯奏。展欢酺。咏杕杜。旋京吴。桐柏山。淮之首。肇基帝迹。遂光区有。大震边关。殪獯丑。农既劝。民惟阜。穗充庭。稼盈亩。迨嘉辰。?芳糗。纳寒场。为春酒。昭景福。介眉寿。天斯长。地斯久。化无极。功无朽。道亡数极归永元。悠悠兆庶尽含冤。沈河莫极皆无安。赴海谁授矫龙翰。自樊汉仙波流水清且澜。救此倒悬拯涂炭。誓师刘旅赫灵断。率兹八百驱十乱。登我圣明去多难。长夜杳冥忽云旦。汉东流。江之汭。逆徒蜂聚。旌旗纷蔽。仰震威灵。乘高骋锐。至仁解网。穷鸟入怀。因此龙跃。言登泰阶。鹤楼峻。连翠微。因岩设险池永归。唇亡齿惧。薄言震。耀灵威。凶众稽颡。天不能违。金汤无所用。功烈长巍巍。期运集。惟皇膺宝符。龙跃清汉渚。凤起方城隅。讴歌共适夏。狱讼两违朱。二仪启嘉祚。千载犹旦暮。舞蹈流帝功。金玉昭王度。于穆君臣。君臣和以肃。关王道。定天保。乐均灵囿。宴同在镐。前庭悬鼓钟。左右列笙镛。缨佩俯仰。有则修礼容。翔振鹭。骋群龙。隆周何足拟。远与唐比踪。惟大梁。开运。受箓。膺图。君八极。冠带被五都。四海并和会。排阙款塞无异涂。"
"梁鞞舞歌 明之君六首","南北朝","沈约","大梁七百始，天监三元初。圣功澄宇县，帝德总车书。熙熙亿兆臣，其志皆欢愉。有为臣所执，司契君之道。运行乃四时，无言信苍昊。宸居体冲寂，忘怀定天保。至德同自然，裁成侔玄造。珍祥委天贶，灵物开地宝。窈窕降青琴，参差就朱草。"
"梁鞞舞歌 明之君六首 其二","南北朝","沈约","刑措甫自今。隆平亦肇兹。神武超楚汉。安用道邠岐。百拜奄来宅。执玉咸在斯。象天则地体无为。礼缉民用扰。乐谐风自移。舜琴终已绝。尧衣今复垂。象天则地体无为。治兵战六兽。为邦命九官。灵蛇及瑞羽。分素复衔丹。望就逾轩顼。铿锵掩咸护。九尾扰成群。八象鸣相顾。象天则地化云布。"
"为南郡王侍皇太子释奠诗二首","南北朝","沈约","陵季相沿，训随世殆。政缺雅乖，风漓化改。礼亡衽席，乐沉河海。三雍靡构，四教谁采。瞻震并峻，义属重丽。横书清道，晦彼生知。义重师匡，业贵虚受。襄野顺风，西河杜帚。表迹亏光，降情回首。道御百灵，神行万有。尊学尚矣，继列传徽。旗章或舛，兹道莫违。自堂及室，异轸同归。洋洋圣范，楚楚儒衣。"
"禋雅","南北朝","沈约","紫宫昭焕，太乙微玄。降临下土，尊高上天。载陈圭币，式备牲牷。云箛清引，栒虡高悬。俯昭象物，仰致高烟。肃彼灵祉，咸达皇虔。盛乐斯举，协徵调宫。灵飨庆洽，祉积化融。八变有序，三献已终。坎牲瘗玉，酬德报功。振垂成吕，投壤生风。道无虚致，事由感通。于皇盛烈，比祚华嵩。"
"梁北郊登歌二首","南北朝","沈约","方坛既塪，地只已出。盛典弗愆，群望咸秩。乃升乃献，敬成礼卒。灵降无兆，神飨载谧。允矣嘉祚，其升如日。至哉坤元，实惟厚载。躬兹奠飨，诚交显晦。或升或降，摇珠动佩。德表成物，庆流皇代。纯虾不愆，祺福是赉。"
"梁明堂登歌五首 歌青帝辞","南北朝","沈约","帝居在震，龙德司春。开元布泽，含和尚仁。群居既散，岁云阳止。饬农分地，民粒惟始。雕梁绣栱，丹楹玉墀。灵威以降，百福来绥。炎光在离，火为威德。执礼昭训，持衡受则。靡草既凋，温风以至。嘉荐惟旅，时羞孔备。齐缇在堂，笙镛在下。匪惟七百，无绝终始。郁彼中坛，含灵阐化。回环气象，轮无辍驾。布德焉在，四序将收。音宫数五，饭稷骖骝。宅屏居中，旁临外宇。升为帝尊，降为神主。神在秋方，帝居西皓。允兹金德，裁成万宝。鸿来雀化，参见火斜。幕无玄鸟，菊有黄华。载列笙磬，式陈彝俎。灵罔常怀，惟德是与。德盛乎水，玄冥纪节。阴降阳腾，气凝象閟。司智莅坎，驾铁衣玄。祈寒拆地，晷度回天。悠悠四海，骏奔奉职。祚我无疆，永隆民极。"
"梁宗庙歌七首","南北朝","沈约","功高礼洽，德尊乐备。三献具举，百司在位。诚敬罔愆，幽明同致。茫茫亿兆，无思不遂。盖之如天，容之如地。殷兆玉筐，周始邠王。于赫文祖，基我大梁。肇土七十，奄有四方。帝轩百祀，人思未忘。永言圣烈，祚我无疆。有夏多罪，殷人涂炭。四海倒悬，十室思乱。自天命我，歼凶殄难。既跃乃飞，言登天汉。爰享爰格，福禄攸赞。牺象既饰，罍俎斯具。我郁载馨，黄流乃注。峨峨卿士，骏奔是务。佩上鸣阶，缨还拂树。悠悠亿兆，天临日煦。猗与至德，光被黔首。铸镕苍昊，甄陶区有。恪恭三献，对扬万寿。比屋可封，含生无咎。匪徒七百，天长地久。有命自天，于皇后帝。悠悠四海，莫不来祭。繁祉具膺，八神耸卫。福至有兆，庆来无际。播此馀休，于彼荒裔。祀典昭洁，我礼莫违。八簋充室，六龙解騑。神宫肃肃，灵寝微微。嘉荐既飨，景福攸归。至德光被，洪祚载辉。"
"梁小庙乐歌二首 舞歌","南北朝","沈约","閟宫肃肃，清庙济济。于穆夫人，固天攸启。祚我梁德，膺斯盛礼。文㮰达向，重檐丹陛。饰我俎彝，洁我粢盛。躬事奠飨，推尊尽敬。悠悠万国，具承兹庆。大孝追远，兆庶攸咏。光流者远，礼贵弥申。嘉飨云备，盛典必陈。追养自本，立爱惟亲。皇情乃慕，帝服来尊。驾齐六辔，旗耀三辰。感兹霜露，事彼冬春。以斯孝德，永被烝民。"
"梁大壮大观舞歌二首 大壮舞歌","南北朝","沈约","高高在上，实爱斯人。眷求圣德，大拯彝伦。率土方燎，如火在薪。惵惵黔首，暮不及晨。朱光启耀，兆发穹旻。我皇郁起，龙跃汉津。言届牧野，电激雷震。阙巩之甲，彭濮之人。或貔或武，漂杵浮轮。我邦虽旧，其命维新。六伐乃止，七德必陈。君临万国，遂抚八寅。皇矣帝烈，大哉兴圣。奄有四方，受天明命。居上不怠，临下惟敬。举无愆则，动无失正。物从其本，人遂其性。昭播九功，肃齐八柄。宽以惠下，德以为政。三趾晨仪，重轮夕映。栈壑忘阻，梯山匪夐。如曰有恒，与天无竟。载陈金石，式流舞咏。咸英韶夏，于兹比盛。"
"江南弄四首 赵瑟曲","南北朝","沈约","邯郸奇弄出文梓。萦弦急调切流徵。玄鹤徘徊白云起。白云起。郁披香。离复合。曲未央。罗袖飘纚拂雕桐。促柱高张散轻宫。迎歌度舞遏归风。遏归风。止流月。寿万春。欢无歇。杨柳垂地燕差池。缄情忍思落容仪。弦伤曲怨心自知。心自知。人不见。动罗裙。拂珠殿。阳台氤氲多异色。巫山高高上无极。云来云去常不息。常不息。梦来游。极万世。度千秋。"
"王昭君叹二首","南北朝","沈满愿","早信丹青巧，重货洛阳师。千金买蝉鬓，百万写蛾眉。今朝犹汉地，明旦入胡关。高堂歌吹远，游子梦中还。"
"释奠应令诗","南北朝","陆倕","□□□□，□付规矩。乃据石稚，言藏金斧。方□深雪，载调淮雨。乐驾中和，诗同下武。巍巍储后，实等生灵。克岐克嶷，夙智早成。无论岳跱，岂匹泉淳。桂宫恧誉，兰殿惭声。鼓宗式训，成均戒典。将弘四术，且陈三善。周胶聿建，虞庠载阐。博习方亲，离经向辩。硕学如市，高生间出。济济横经，祁祁负帙。文参孔囿，玄游老室。先易后难，功倍师逸。奠采贻诰，器币有章。紊维既弛，绝典还光。庭陈宿设，阶列周张。礼充羁偶，物盛员方。景属遵暮，惟时栗烈。夜露方涂，朝流己折。铿锵萃止，肃雍在列。顾省无庸，徒然浮窃。"
"中山王孺子妾歌二首","南北朝","陆厥","未央才人。中山孺子。一笑倾城。一顾倾市。倾城不自美。倾市复为容。愿把陵阳袖。披云望九重。如姬寝卧内，班姬坐同车。洪波陪饮帐，林光宴秦馀。岁暮寒飙及，秋水落芙蕖。子瑕矫后驾，安陵泣前鱼。贱妾终已矣，君子定焉如。"
"奉答内兄希叔诗","南北朝","陆厥","嘉惠承帝子，躧履奉王孙。属叨金马署，又点铜龙门。出入平津邸，一见孟尝尊。归来翳桑柘，朝夕异凉温。徂落固云是，寂蔑终如斯。杜门清三径，坐槛临曲池。凫鹄啸俦侣，荷芰如参差。虽无田田叶，及尔泛涟漪。春华与秋实，庶子及家臣。王门所以贵，自古多俊民。离宫收杞梓，华屋富徐陈。平旦上林苑，日入伊水滨。书记既翩翩，赋歌能妙绝。相如恧温丽，子云惭笔札。骏足思长陂，此车畏危辙。愧兹山阳燕，空此河阳别。平原十日饮，中散千里游。渤海方淫滞，宜城谁献酬。屏居南山下，临此岁方秋。惜哉时不与，日暮无轻舟。"
"三妇艳词十一首","南北朝","陈叔宝","大妇避秋风，中妇夜床空。小妇初两髻，含娇新脸红。得意非霰日，可怜那可同。大妇西北楼，中妇南陌头。小妇初妆点，回眉对月钩。可怜还自觉，人看反更羞。大妇主缣机，中妇裁春衣。小妇新妆冶，拂匣动琴徽。长夜理清曲，馀娇且未归。大妇妒蛾眉，中妇逐春时。小妇最年少，相望卷罗帏。罗帏夜寒卷，相望人来迟。大妇上高楼，中妇荡莲舟。小妇独无事，拨帐掩娇羞。丈夫应自解，更深难道留。大妇初调筝，中妇饮歌声。小妇春妆罢，弄月当宵楹。季子时将意，相看不用争。大妇爱恒偏，中妇意常坚。小妇独娇笑，新来华烛前。新来诚可惑，为许得新怜。大妇酌金杯，中妇照妆台。小妇偏妖冶，下砌折新梅。众中何假问，人今最后来。大妇怨空闺，中妇夜偷啼。小妇独含笑，正柱作乌栖。河低帐未掩，夜夜画眉齐。大妇正当垆，中妇裁罗襦。小妇独无事，淇上待吴姝。鸟归花复落，欲去却踟蹰。大妇年十五，中妇当春户。小妇正横陈，含娇情未吐。所愁晓漏促，不恨灯销炷。"
"陇头水二首","南北朝","陈叔宝","塞外飞蓬征，陇头流水鸣。汉处扬沙暗，波中燥叶轻。地风冰易厚，寒深溜转清。登山一回顾，幽咽动边情。高陇多悲风，寒声起夜丛。禽飞暗识路，鸟转逐征蓬。落叶时惊沬，移沙屡拥空。回头不见望，流水玉门东。"
"折杨柳二首","南北朝","陈叔宝","杨柳动春情，倡园妾屡惊。入楼含粉色，依风杂管声。武昌识新种，官渡有残生。还将出塞曲，仍共胡笳鸣。长条黄复绿，垂丝密且繁。花落幽人径，步隐将军屯。谷暗宵钲响，风高夜笛喧。聊持暂攀折，空足忆中园。"
"洛阳道五首","南北朝","陈叔宝","喧哗照邑里，遨游出洛京。霜枝嫩柳发，水堑薄苔生。停鞭回去影，驻轴敞前甍。台上经相识，城下屡逢迎。踟蹰还借问，只重未知名。日光朝杲杲，照耀东京道。雾带城楼开，啼侵曙色早。佳丽娇南陌，香气含风好。自怜钗上缨，不叹河边草。建都开洛汭，中地乃城阳。纵横肆八达，左右辟康妆。铜沟飞柳絮，金谷落花光。忘情伊水侧，税驾河桥傍。百尺瞰金埒，九衢通玉堂。柳化尘里暗，槐色露中光。游侠幽并客，当垆京兆妆。向夕风烟晚，金羁满洛阳。青槐夹驰道，御水映铜沟。远望凌霄阙，遥看井干楼。黄金弹侠少，朱轮盛彻侯。桃花杂渡马，纷披聚陌头。"
"紫骝马二首","南北朝","陈叔宝","嫖姚紫塞归，蹀躞红尘飞。玉珂鸣广路，金络耀晨辉。盖转时移影，香动屡惊衣。禁门犹未闭，连骑恣相追。蹀躞紫骝马，照耀白银鞍。直去黄龙外，斜趋玄菟端。垂鞬还细柳，杨尘归上兰。红脸桃花色，客别重羞看。"
"舞媚娘三首","南北朝","陈叔宝","楼上多娇艳，当窗并三五。争弄游春陌，相邀开绣户。转态结红裙，含娇拾翠羽。留宾乍拂弦，托意时移柱。淇水变新台，春垆当夏开。玉面含羞出，金鞍排夜来。春日好风光，寻观向市傍。转身移佩响，牵袖起衣香。"
"七夕宴宣猷堂各赋一韵咏五物自足为十并牛女一首五韵物次第用得帐屏风案唾壶履 帐","南北朝","陈叔宝","锦作明玳床，黼垂光粉壁。带日芙蓉照，因吹芳芬拆。织成如缋采，琉璃畏风击。秦宫得绝超，汉座殊斑敌。已罗七俎满，兼逢百品易。张陈答赠言，梁室齐眉席。蕴仙此还异，掌漏翻非役。侍臣乃执捧，良宾乃投掷。贤舍观穴踵，瓜田睹蹑迹。矩步今有仪，用此前嘉客。"
"有所思","南北朝","陈叔宝","荡子好兰期，留人独自思。落花同泪脸，初月似愁眉。阶前看草蔓，窗中对网丝。不言千里别，复是三春时。杳杳与人期，遥遥有所思。山川千里间，风月两边时。相对春那剧，相望景偏迟。当由分别久，梦来还自疑。佳人在北燕，相望渭桥边。团团落日树，耿耿曙河天。愁多明月下，泪尽雁行前。别心不可寄，惟馀琴上弦。"
"关山月二首","南北朝","陈叔宝","秋月上中天，迥照关城前。晕缺随来减，光满应珠圆。带树还添桂，衔峰乍似弦。复教征戍客，长怨久连翩。戍边岁月久，恒悲望舒耀。城遥接晕高，涧风连影摇。寒光带岫徙，冷色含山峭。看时使人忆，为似娇娥照。"
"梅花落二首","南北朝","陈叔宝","春砌落芳梅，飘零上凤台。拂妆疑粉散，逐溜似萍开。映日花光动，迎风香气来。佳人早插髻，试立且裴徊。杨柳春楼边，车马飞风烟。连娉乌孙伎，属客单于毡。雁声不见书，蚕丝欲断弦。欲持塞上蕊，试立将军前。"
"自君之出矣六首","南北朝","陈叔宝","自君之出矣，霜晖当夜明。思君若风影，来去不曾停。自君之出矣，房空帷帐轻。思君如昼烛，怀心不见明。自君之出矣，不分道无情。思君若寒草，零落故心生。自君之出矣，尘网暗罗帷。思君如落日，无有暂还时。自君之出矣，绿草遍阶生。思君如夜烛，垂泪著鸡鸣。自君之出矣，愁颜难复睹。思君如蘖条，夜夜只交苦。"
"乌栖曲三首","南北朝","陈叔宝","陌头新花历乱生，叶里啼鸟送春情。长安游侠无数伴，白马骊珂路中满。金鞍向暝欲相连，玉面俱要来帐前。含态眼语悬相解，翠带罗裙入为解。合欢襦薰百和香，床中被织两鸳鸯。乌啼汉没天应曙，只持怀抱送郎去。"
"长相思二首","南北朝","陈叔宝","长相思。久相忆。关山征戍何时极。望风云。绝音息。上林书不归。回纹徒自织。羞将别后面。还似初相识。长相思。怨成悲。蝶萦草。树连丝。庭花飘散飞入帷。帷中看只影。对镜敛双眉。两见同见月。两别共春时。"
"独酌谣四首","南北朝","陈叔宝","独酌谣。独酌且独谣。一酌岂陶暑。二酌断风飙。三酌意不畅。四酌情无聊。五酌盂易覆。六酌欢欲调。七酌累心去。八酌高志超。九酌忘物我。十酌忽凌霄。凌霄异羽翼。任致得飘飘。宁学世人醉。扬波去我遥。尔非浮丘伯。安见王子乔。独酌谣。独酌起中宵。中宵照春月。初花发春朝。春花春月正徘徊。一尊一弦当夜开。聊奏孙登曲。仍斟毕卓杯。罗绮徒纷乱。金翠转迟回。中心本如水。凝志更同灰。逍遥自可乐。世语世情哉。独酌谣。独酌酒难消。独酌三两碗。弄曲两三调。调弦忽未毕。忽值出房朝。更似游春苑。还如逢丽谯。衣香逐娇去。眼语送杯娇。馀樽尽复益。自得是逍遥。独酌谣。独酌一尊酒。尊酒倾未酌。明月正当牖。是牖非圆瓮。吾乐非击缶。自任物外欢。更齐椿菌久。卷舒乃一卷。忘情且十斗。宁复语绮罗。因情即山薮。"
"五仙诗五首 保命府丞授诗","南北朝","周子良","华景辉琼林，清风散紫霄。仰携高真士，凌空驭绿轺。放彼朱霞馆，造此尘中僚。有缘自然会，不待心翘翘。太霞郁紫盖，景风飘羽轮。直造尘滓际，万秽浇我身。自非保仙子，安见今日人。过此未申岁，控景朝太真。冥缘虽有契，执德故须勤。写我萧闲馆，游彼尘喧际。骋景盖飞霄，寻此人间契。周生一何奇，能感玄人辙。无使凌云干，中随严霜折。灵风扇紫霞，景云散丹晖。八素不为迥，九垓何足巍。志业虽右□，习之亦成微。勖此今日事，今阙方共归。悬台凌紫汉，峻阶登绛云。华景飞形烛，七曜亦殊分。写此步尘秽，适彼超世君。勖哉二祀内，无令邪世闻。方为去来会，短辞何用纷。"
"答吴均诗三首","南北朝","周兴嗣","明灯照暗室，边韶对赵壹。但酌中山酒，唯甘江浦橘。风动云人箕，雨至月离毕。王丹赠不拜，是我相知日。惊凫起北海，仪凤飞上林。骞低不同翼，欢楚亦殊音。曀曀夕云起，落落晓星沈。李陵报苏武，但令知我心。昔别襄城村，同会长安市。谁学莱芜甑，本得王乔履。阶前养素鹤，池中饴赤鲤。一往玉壶上，兼复见箫史。"
"梁鞞舞歌三首 明之君","南北朝","周舍","赫矣明之君，我皇迈前古。机灵通日月，圣敬缔区宇。淮海无横波，文轨同一土。乐哉太平世，当歌复当舞。圣主应图箓，天下咸所归。端扆临赤县，宸居法紫微。遐方奉正朔，外户辟重扉。我君延万寿，福祚长巍巍。明君班五瑞，就日朝百王。充庭植鹭羽，钧天奏清商。本支同中岳，良臣安四方。盛明普日月，兆民乐未央。"
"荆州乐三首","南北朝","宗夬","迢递楼雉悬，参差台亲杂。城阙自相望，云霞纷飒沓。章华游猎去，纪郢从禽归。溶溶紫烟合，郁郁红尘飞。朝发江津路，暮宿灵溪道。平衢广且直，长杨郁袅袅。"
"四色诗四首","南北朝","范云","折柳青门外，握兰翠疏中。绿苹骋春日，碧渚澹时风。差池朱燕去，缤翻赤雁归。瀺灂丹鱼聚，联翻血鸟飞。素鳞飏北渚，白水杜南宛。献环润玉塞，归珠照琼辕。乌林叶将霣，墨池水就乾。玄豹藏暮雨，黑豹凌夜寒。"
"赠吴均诗三首","南北朝","柳恽","寒云晦沧洲，奔潮溢南浦。相思白露亭，永望秋风渚。心知别路长，谁谓若燕楚。关候日辽绝，如何附行旅。愿作野飞鸟，飘然自轻举。远游济伊洛，秣马度清漳。邯郸饶美女，艳色含春芳。鼓瑟未成曲，踏屣复翱翔。我本游客子，情爱在淮阳。新知谁不乐，念旧苦人肠。夕宿飞狐关，晨登碛砾坂。形为戎马倦，思逐征旗远。边城秋霰来，寒乡春风晚。始信陇雪轻，渐觉寒云卷。徭役命所当，念子加餐饭。"
"捣衣诗","南北朝","柳恽","孤衾引思绪，独枕怆忧端。深庭秋草绿，高门白露寒。思君起清夜，促柱奏幽兰。不怨飞蓬苦，徒伤蕙草残。役役滞风波，游人淹不归。亭皋木叶下，陇首秋云飞。寒园夕鸟集，思牖草虫悲。嗟矣当春服，安见御冬衣。鹤鸣劳永叹，采菉伤时暮。念君方远游，望妾理纨素。秋风吹绿潭，明月悬高树。佳人饰净容，招携从所务。步栏杳不极，离堂肃已扃。轩高夕杵散，气爽夜砧鸣。瑶华随步响，幽兰逐袂生。踟蹰理金翠，容与纳宵清。泛艳回烟彩，渊旋龟鹤文。凄凄合欢袖，冉冉兰麝芬。不怨杼轴苦，所悲千里分。垂泣送行李，倾首迟归云。"
"赠吴均诗二首","南北朝","柳恽","山桃落晚红，野蕨开初紫。云日自清明，苹芷齐霍靡。离念已郁陶，物华复如此。秋风度关陇，楚客奏归音。飒飒避霜叶，离离山塞禽。"
"和萧洗马画屏风诗二首 阳春发和气","南北朝","费昶","日静班姬门，风轻董贤馆。卷耳缘阶出，反舌登墙唤。蚕女桂枝钩，游童苏合弹。拂袖当留客，相逢莫相难。佳人在河内，征夫镇马邑。零露一朝团，中夜两垂泣。气爽床长冷，天寒针缕涩。红颜本暂时，君还讵相及。"
"行路难二首","南北朝","费昶","君不见长安客舍门。倡家少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。惟闻哑哑城上乌。玉阑金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。君不见人生百年如流电。心中坎壈君不见。我昔初入椒房时。讵减班姬与飞燕。朝逾金梯上凤楼。暮下琼钩息鸾殿。柏梁昼夜香。锦帐自飘飏。笙歌枣下曲。琵琶陌上桑。过蒙恩所赐。馀光曲沾被。既逢阴后不自专。复值程姬有所避。黄河千年始一清。微躯再逢永无议。蛾眉偃月徒自妍。傅粉施朱欲谁为。不如天渊水中鸟。双去双飞长比翅。"
"别义阳郡二首","南北朝","徐君茜","翔凤楼。遥望与云浮。歌声临树出。舞影入江流。叶落看村近。天高应向秋。饰面亭。妆成更点星。颊上红疑浅。眉心黛不青。故留残粉絮。挂看箔帘钉。"
"洛阳道二首","南北朝","徐陵","绿柳三春暗，红尘百戏多。东门向金马，南陌接铜驼。华轩翼葆吹，飞盖响鸣珂。潘郎车欲满，无奈掷花何。洛阳驰道上，春日起尘埃。濯龙望如雾，河桥渡似雷。闻珂知马蹀，傍幰见甍开。相看不得语，密意眼中来。"
"关山月二首","南北朝","徐陵","关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。月出柳城东，微云掩复通。苍茫萦白晕，萧瑟带长风。羌兵烧上郡，胡骑猎云中。将军拥节起，战士夜鸣弓。"
"乌栖曲二首","南北朝","徐陵","卓女红妆期此夜，胡姬沽酒谁论价。风流荀令好儿郎，偏能傅粉复薰香。绣帐罗帷隐灯烛，一夜千年犹不足。唯憎无赖汝南鸡，天河未落犹争啼。"
"长相思二首","南北朝","徐陵","长相思。望归难。传闻奉诏戍皋兰。龙城远。雁门寒。愁来瘦转剧。衣带自然宽。念君今不见。谁为抱腰看。长相思。好春节。梦里恒啼悲不泄。帐中起。窗前髻。柳絮飞还聚。游丝断复结。欲见洛阳花。如君陇头雪。"
"短歌二首","南北朝","徐谦","穷通皆是运，荣辱岂关身。不愿门前客，看时逢故人。意气青云里，爽朗烟霞外。不羡一囊钱，唯重心襟会。"
"宋章庙乐舞歌十五首 其十二 嘉胙乐殷淡","南北朝","殷淡","礼荐洽。福时昌。皇圣膺嘉祐。帝业凝休祥。居极乘景运。宅德瑞中王。澄明临四表。精华延八乡。洞海周声惠。彻宇丽乾光。灵庆缠世祉。鸿烈永无疆。大孝备，盛礼丰。神安留，嘉乐充。旋驾耸，泛青穹。延八虚，辟四空。蔼流景，肃行风。昭融教，缉风度。恋皇灵，结深慕。解羽县，辍华树。背璇除，端玉辂。流汪濊，庆国步。"
"宋章庙乐舞歌十五首 肃咸乐","南北朝","殷淡","彝承孝典，恭事严圣。浃天奉赆，罄壤齐庆。司仪具序，羽容夙彰。芬枝飏烈，黼构周张。助宝奠轩，酎珍充庭。璆县凝会，琄朱伫声。先期选礼，肃若有承。祗对灵祉，皇庆昭膺。尊事威仪，辉容昭叙。迅恭神明，粢盛牲俎。肃肃严宫，蔼蔼崇基。皇灵降祉，百祗具司。戒诚望夜，端列承朝。依微昭旦，物色轻宵。鸿庆遐鬯，嘉荐令芳。翊帝明德，永祚流光。维诚洁飨，维孝奠灵。敬芬黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神监孔昭，嘉是柔牷。肇禋戒祀，礼容咸举。六典饬文，九司昭序。牲柔既昭，牺刚既陈。恭涤惟清，敬事惟神。加笾再御，兼俎重荐。节动轩越，声流金县。奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容。傧僚赞列，肃肃雍雍。閟宫黝黝，复殿微微。璿除肃炤，釭璧彤辉。黼帟神凝，玉堂严馨。圜火夕耀，方水朝清。金枝委树，翠镫伫县。渟波澄宿，华汉浮天。恭事既夙，虔心有慕。仰降皇灵，俯宁休祚。皇朝鬯矣，孝容以昭。銮华羽迾，拂汉涵滈。申申嘉夜，翊翊休朝。行金景送，步玉风韶。师承祀则，肃对禋祧。帝容承祀，练时涓日。九重彻关，四灵宾室。肃唱函音，庶旄委佾。休灵告飨，嘉荐尚芬。玉瑚饰列，桂簋昭陈。具司选礼，翼翼振振。裸崇祀典，酎恭孝时。礼无爽物，信靡愧辞。精华孚鬯，诚监昭通。升歌翊节，下管调风。皇心履变，敬明尊亲。大哉孝德，至矣交神。幽瑞浚灵，表彰嫔圣。翊载徽文，敷光崇庆。上纬缠祥，中维饰咏。永属辉猷，联昌景命。表灵躔象，缵仪纬风。膺华丹耀，登瑞紫穹。训形霄宇，武彰宸宫。腾芬金会，写德声容。天枢凝耀，地纽俪辉。联光腾世，炳庆翔机。薰蔼中宇，景躔上微。玉颂镂德，金龠传徽。酾醴具登，嘉俎咸荐。飨洽诚陈，礼周乐遍。祝辞罢裸，序容辍县。跸动端庭，銮回严殿。神仪驻景，华汉亭虚。八灵案卫，三祗解途。翠盖耀澄，罼奕凝宸。玉镳息节，金辂怀音。式诚达孝，底心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。"
"艳歌行三首","南北朝","顾野王","夕台行雨度，朝梁照日辉。东城采桑返，南市数钱归。长歌挑碧玉，罢尘笑洛妃。欲知欢未尽，栖乌已夜飞。齐倡赵女尽妖妍，珠帘玉砌并神仙。莫笑人来最落后，能使君恩得度前。岂知洛渚罗尘步，讵减天河秋夕渡。妖姿巧笑能倾城，那思他人不憎妒。莲花藻井推芰荷，采菱妙曲胜阳阿。燕姬妍。赵女丽。出入王宫公主第。倚鸣瑟。歌未央。调弦八九弄。度曲两三章。唯欣春日永。讵愁秋夜长。歌未央。倚鸣瑟。轻风飘落蕊。乳燕巢兰室。结罗帷。玩朝日。窗开翠幔卷。收罢金星出。争攀四照花。竞戏三条术。"
"赞四君诗四首","南北朝","常景","长卿有艳才，直至不群性。郁若春烟举，皎如秋月映。游梁虽好仁，仕汉常称病。清贞非我事，穷达委天命。王子挺秀质，逸气干青云。明珠既绝俗，白鹄信惊群。才世苟不合，遇否途自分。空枉碧鸡命，徒献金马文。严君情沈静，立志明霜雪。味道综微言，端蓍演妙说。才屈罗仲口，位结李强舌。素尚迈金贞，清标陵玉彻。蜀江导清流，扬子挹馀休。含光绝后彦，覃思邈前修。世轻久不赏，玄谈物无求。当途谢权宠，置酒得闲游。"
"奉和湘东王应令诗二首 春宵","南北朝","庾肩吾","征人别未久，年芳复临牖。烛下夜缝衣，春寒偏着手。愿及归飞雁，因书寄高柳。邻鸡声已传，愁人竟不眠。月光侵曙后，霜明落晓前。萦鬟起照镜，谁忍插花钿。"
"八关斋夜赋四城门更作四首 第一赋韵东城门病","南北朝","庾肩吾","伏枕爱危光，痾缠生易折。无因雪岸草，虑反?山穴。消渴腠肠府，疼蹇婴肢节。如何促龄内，忧苦无暂缺。虚蕉诚易犯，危藤复将啮。一随柯已微，当年信长诀。已同白驹去，复类红花热。妍容一旦罢，孤灯行自设。绥心虽殊用，灭景宁优劣。一随业风尽，终归虚妄设。五阴诚为假，六趣宁有截。零落竟同归，忧思空相结。俗幻生影空，忧绕心尘曀。于兹排四缠，去矣求三涅。下学辈留心，方从窈冥别。已悲境相空，复作泡云灭。"
"道士步虚词十首","南北朝","庾信","浑成空教立，元始正图开。赤玉灵文下，朱陵真气来。中天九龙馆，倒景八风台。云度弦歌响，星移空殿回。青衣上少室，童子向蓬莱。逍遥闻四会，倏忽度三灾。东明九芝盖，北烛五云车。飘遥入倒景，出没上烟霞。春泉下玉溜，青鸟向金华。汉帝看桃核，齐侯问枣花。上元应送酒，来向蔡经家。归心游太极，回向入无名。五香芬紫府，千灯照赤城。凤林采珠实，龙山种玉荣。夏簧三舌响，春钟九乳鸣。绛河应远别，黄鹄来相迎。凝真天地表，绝想寂寥前。有象犹虚豁，忘形本自然。开经壬子世，值道甲申年。回云随舞曲，流水逐歌弦。石髓香如饭，芝房脆似莲。停鸾燕瑶水，归路上鸿天。洞灵尊上德，虞石会明真。要妙思玄牝，虚无养谷神。丹丘乘翠凤，玄圃御斑麟。移梨付苑吏，种杏乞山人。自此逢何世，从今复几春。海无三尺水，山成数寸尘。无名万物始，有道百灵初。寂绝乘丹气，玄明上玉虚。三元随建节，八景逐回舆。赤凤来衔玺，青鸟入献书。坏机仍成机，枯鱼还作鱼。栖心浴日馆，行乐止云墟。道生乃太乙，守静即玄根。中和炼九气，甲子谢三元。居心受善水，教学重香园。凫留报关吏，鹤去画城门。更以忻无迹，还来寄绝言。北阙临玄水，南宫生绛云。龙泥印玉策，大火炼真文。上元风雨散，中天歌吹分。灵驾千寻上，空香万里闻。地境阶基远，天窗影迹深。碧玉成双树，空青为一林。鹄巢堪炼石，蜂房得煮金。汉武多骄慢，淮南不小心。蓬莱入海底，何处可追寻。麟洲一海阔，玄圃半天高。浮丘迎子晋，若士避卢敖。经餐林虑李，旧食绥山桃。成丹须竹节，刻髓用芦刀。无妨隐士去，即是贤人逃。"
"上益州上柱国赵王诗二首","南北朝","庾信","铜梁影棠树，石镜写褰帷。两江如渍锦，双峰似画眉。穿荷低晚盖，衰柳挂残丝。风流盛儒雅，泉涌富文词。无因同子淑，暂得侍临淄。寂寞岁阴穷，苍茫云貌同。鹤毛飘乱雪，车毂转飞蓬。雁归知向暖，鸟巢解背风。寒沙两岸白，猎火一山红。愿想悬鹑弊，时嗟陋巷空。"
"拟咏怀诗二十七首","南北朝","庾信","步兵未饮酒，中散未弹琴。索索无真气，昏昏有俗心。涸鲋常思水，惊飞每失林。风云能变色，松竹且悲吟。由来不得意，何必往长岑。赭衣居傅岩，垂纶在渭川。乘舟能上月，飞幰欲扪天。谁知志不就，空有直如弦。洛阳苏季子，连衡遂不连。既无六国印，翻思二顷田。俎豆非所习，帷幄复无谋。不言班定远，应为万里侯。燕客思辽水，秦人望陇头。倡家遭强娉，质子值仍留。自怜才智尽，空伤年鬓秋。楚材称晋用，秦臣即赵冠。离宫延子产，羁旅接陈完。寓卫非所寓，安齐独未安。雪泣悲去鲁，凄然忆相韩。唯彼穷途恸，知余行路难。惟忠且惟孝，为子复为臣。一朝人事尽，身名不足亲。吴起常辞魏，韩非遂入秦。壮情已消歇，雄图不复申。移住华阴下，终为关外人。畴昔国士遇，生平知己恩。直言珠可吐，宁知炭可吞。一顾重尺璧，千金轻一言。悲伤刘孺子，凄怆史皇孙。无因同武骑，归守灞陵园。榆关断音信，汉使绝经过。胡笳落泪曲，羌笛断肠歌。纤腰减束素，别泪损横波。恨心终不歇，红颜无复多。枯木期填海，青山望断河。白马向清波，乘冰始渡河。置兵须近水，移营喜灶多。长坂初垂翼，鸿沟遂倒戈。的颅于此去，虞兮奈若何。空营卫青冢，徒听田横歌。北临玄菟郡，南戍朱鸢城。共此无期别，俱知万里情。昔尝游令尹，今时事客卿。不特贫谢富，安知死羡生。怀秋独悲此，平生何谓平。悲歌度燕水，弭节出阳关。李陵从此去，荆卿不复还。故人形影灭，音书两俱绝。遥看塞北云，悬想关山雪。游子河梁上，应将苏武别。摇落秋为气，凄凉多怨情。啼枯湘水竹，哭坏杞梁城。天亡遭愤战，日蹙值愁兵。直虹朝映垒，长星夜落营。楚歌饶恨曲，南风多死声。眼前一杯酒，谁论身后名。周王逢郑忿，楚后值秦冤。梯冲已鹤列，冀马忽云屯。武安檐瓦振，昆阳猛兽奔。流星夕照镜，烽火夜烧原。古狱饶冤气，空亭多枉魂。天道或可问，微兮不忍言。横流遘屯慝，上墋结重氛。哭市闻妖兽，颓山起怪云。绿林多散卒，清波有败军。智士今安用，忠臣且未闻。惜无万金产，东求沧海君。吉士长为吉，善人终日善。大道忽云乖，生民随事蹇。有情何可豁，忘怀固难遣。麟穷季氏罝，虎振周王圈。平生几种意，一旦冲风卷。六国始咆哮，纵横未定交。欲竞连城玉，翻徵缩酒茅。折骸犹换子，登爨已悬巢。壮冰初开地，盲风正折胶。轻云飘马足，明月动弓弰。楚师正围巩，秦兵未下崤。始知千载内，无复有申包。横石三五片，长松一两株。对君俗人眼，真兴理当无。野老披荷叶，家童扫栗跗。竹林千户封，甘橘万头奴。君见愚公谷，真言此谷愚。日晚荒城上，苍茫馀落晖。都护楼兰返，将军疏勒归。马有风尘气，人多关塞衣。阵云平不动，秋蓬卷欲飞。闻道楼船战，今年不解围。寻思万户侯，中夜忽然愁。琴声遍屋里，书卷满床头。虽言梦蝴蝶，定自非庄周。残月如初月，新秋似旧秋。露泣连珠下，萤飘碎火流。乐天乃知命，何时能不忧。愦愦天公晓，精神殊乏少。一郡催曙鸡，数处惊眠鸟。其觉乃于于，其忧惟悄悄。张仪称行薄，管仲称器小。天下有情人，居然性灵夭。在死犹可忍，为辱岂不宽。古人持此性，遂有不能安。其面虽可热，其心长自寒。匣中取明镜，披图自照看。幸无侵饿理，差有犯兵栏。拥节时驱传，乘亭不据鞍。代郡蓬初转，辽阳桑欲乾。秋云粉絮结，白露水银团。一思探禹穴，无用鏖皋兰。倏忽市朝变，苍茫人事非。避谗应采葛，忘情遂食薇。怀愁正摇落，中心怆有违。独怜生意尽，空惊槐树衰。日色临平乐，风光满上兰。南国美人去，东家枣树完。抱松伤别鹤，向镜绝孤鸾。不言登陇首，唯得望长安。斗麟能食日，战水定惊龙。鼓鞞喧七萃，风尘乱九重。鼎湖去无返，苍梧悲不从。徒劳铜雀妓，遥望西陵松。无闷无不闷，有待何可待。昏昏如坐雾，漫漫疑行海。千年水未清，一代人先改。昔日东陵侯，唯见瓜园在。怀抱独惛惛，平生何所论。由来千种意，并是桃花源。榖皮两书帙，壶卢一酒樽。自知费天下，也复何足言。萧条亭障远，凄惨风尘多。关门临白狄，城影入黄河。秋风别苏武，寒水送荆轲。谁言气盖世，晨起帐中歌。被甲阳云台，重云久未开。鸡鸣楚地尽，鹤唳秦军来。罗梁犹下礌，杨排久飞灰。出门车轴折，吾王不复回。"
"和炅法师游昆明池诗二首","南北朝","庾信","游客重相欢，连镳出上兰。值泉倾盖饮，逢花驻马看。平湖泛玉舳，高堰歇金鞍。半道闻荷气，中流觉水寒。秋光丽晚天，鹢舸泛中川。密菱障浴鸟，高荷没钓船。碎珠萦断菊，残丝绕折莲。落花催斗酒，栖乌送一弦。"
"奉和永丰殿下言志诗十首","南北朝","庾信","立德齐今古，资仁一毁誉。无机抱瓮汲，有道带经锄。处下唯名惠，能言本姓蘧。未论惊宠辱，安知系惨舒。王子从边服，临邛惜第如。星桥拥冠盖，锦水照簪裾。论文报潘岳，咏史答应璩。帐幕参三顾，风流盛七舆。茫茫实宇宙，与善定冯虚。大夫伤鲁道，君子念殷墟。程卿既开国，安平遂徙居。讵能从小隐，终然游太初。直城风日美，平陵云雾除。来往金张馆，弦歌许史闾。凤台迎弄玉，河阳送婕妤。五马遥相问，双童来夹车。托情忻六学，游目爱三馀。覆局能悬记，看碑解暗疏。讵尝游魏冉，?时说范雎。池水朝含墨，流萤夜聚书。兴云榆荚晚，烧薙杏花初。滮池侵黍稷，谷水播菑畲。六月蝉鸣稻，千金龙骨渠。含风摇古度，防露动林于。自怜循短绠，方欲问长沮。茂陵体犹瘠，淮阳疾未祛。翻疑承毒水，忽似遇昌菹。汉阳嗟欲尽，咎繇惧忽诸。弱龄参顾问，畴昔滥吹嘘。绿槐垂学市，长杨映直庐。连盟翻灭郑，仁义反亡徐。还思建邺水，终忆武昌鱼。崩堤压故柳，衰社卧寒樗。野鹤能自猎，江鸥解独渔。汉阴逢荷筱，缁林见杖挐。阮籍长思酒，嵇康懒著书。披林求木实，拂雪就园蔬。浊醪非鹤髓，兰肴异蟹蛆。野情风月旷，山心人事疏。徒知守瓴甓，空欲报璠玙。"
"咏画屏风诗二十五首","南北朝","庾信","侠客重连镳，金鞍被桂条。细尘鄣路起，惊花乱眼飘。酒醺人半醉，汗湿马全骄。归鞍畏日晚，争路上河桥。浮桥翠盖拥，平旦雍门开。石崇迎客至，山涛载妓来。水纹恒独转，风花直乱回。谁能惜红袖，宁用捧金杯。停车小苑外，下渚长桥前。涩菱迎拥楫，平荷直盖船。残丝绕折藕，芰叶映低莲。遥望芙蓉影，只言水底燃。昨夜鸟声春，惊鸣动四邻。今朝梅树下，定有咏花人。流星浮酒泛，粟瑱绕杯唇。何劳一片雨，唤作阳台神。逍遥游桂苑，寂绝到桃源。狭石分花径，长桥映水门。管声惊百鸟，人衣香一园。定知欢未足，横琴坐石根。三春冠盖聚，八节管弦游。石险松横植，岩悬涧竖流。小桥飞断岸，高花出迥楼。定须催十酒，将来宴五侯。高阁千寻起，长廊四注连。歌声上扇月，舞影入琴弦。涧水才窗外，山花即眼前。但愿长欢乐，从今尽百年。日晚金槌络，朱轩流水车。?拂缘堤柳，甍飘夹路花。定迎刘碧玉，将过阴丽华。非是高阳路，莫畏接䍦斜。徘徊出桂苑，徙倚就花林。下桥先劝酒，跂石始调琴。蒲低犹抱节，竹短未空心。绝爱猿声近，唯怜花径深。千寻木兰馆，百尺芙蓉堂。落日低莲井，行云碍芰梁。流水桃花色，春洲杜若香。就阶犹不进，催来上伎床。捣衣明月下，静夜秋风飘。锦石平砧面，莲房接杵腰。急节迎秋韵，新声入手调。寒衣须及早，将寄霍嫖姚。出没看楼殿，间关望绮罗。翔禽逐节舞，流水赴弦歌。细管吹丛竹，新杯卷半荷。南宫冠盖下，日暮风尘多。玉柙珠帘卷，金钩翠幔悬。荷香薰水殿，阁影入池莲。平沙临浦口，高柳对楼前。上桥还倚望，遥看采菱船。高阁千寻跨，重檐百丈齐。云度三分近，花飞一倍低。吹箫迎白鹤，照镜舞山鸡。何劳愁日暮，未有夜乌啼。河流值浅岸，敛辔暂经过。弓衣湿溅水，马足乱横波。半城斜出树，长林直枕河。今朝游侠客，不畏风尘多。度桥犹徙倚，坐石未倾壶。浅草开长埒，行营绕细厨。沙洲两鹤迥，石路一松孤。自可寻丹灶，何劳忆酒垆。上林春径密，浮桥柳路长。龙媒逐细草，鹤氅映垂杨。水似桃花色，山如甲煎香。白石春泉上，谁能待月光。白石春泉满，黄金新埒开。戚里车先度，兰池马即来。落花承舞席，春衫拭酒杯。行厨半路待，载妓一双回。将军息边务，校尉罢从戎。池台临戚里，弦管入新丰。浮云随走马，明月逐弯弓。比来多射猎，唯有上林中。三危上凤翼，九坂度龙鳞。路高山里树，云低马上人。悬岩泉溜响，深谷鸟声春。住马来相问，应知有姓秦。聊开郁金屋，暂对芙蓉池。水光连岸动，花风合树吹。春杯犹杂泛，细果尚连枝。不畏歌声尽，先看筝柱欹。洞灵开静室，云气满山斋。古松裁数树，盘根无半埋。爱静鱼争乐，依人鸟入怀。仲春徵隐士，蒲轮上计偕。今朝好风日，园苑足芳菲。竹动蝉争散，莲摇鱼暂飞。面红新著酒，风晚细吹衣。跂石多时望，莲船始复归。金鞍聚碛岸，玉舳泛中流。画鹢先防水，媒龙即负舟。沙城疑海气，石岸似江楼。崩槎时半没，坏舸或空浮。定是汾河上，戈船聊试游。竟日会春台，芙蓉承酒杯。水流平涧下，山花满谷开。行云数番过，白鹤一双来。水影摇丛竹，林香动落梅。直上山头路，羊肠能几回。"
"和侃法师三绝诗","南北朝","庾信","秦关望楚路，灞岸想江潭。几人应落泪，看君马向南。客游经岁月，羁旅故情多。近学衡阳雁，秋分俱渡河。回首河堤望，眷眷嗟离绝。谁言旧国人，到在他乡别。"
"送周尚书弘正诗","南北朝","庾信","交河望合浦，玄菟想朱鸢。共此无期别，知应复几年。离期定已促，别泪转无从。惟愁郭门外，应足数株松。"
"重别周尚书诗二首","南北朝","庾信","阳关万里道，不见一人归。唯有河边雁，秋来南向飞。河桥两岸绝，横歧数路分。山川遥不见，怀袖远相闻。"
"仙山诗二首","南北朝","庾信","金灶新和药，银台旧聚神。相看但莫怯，先师应识人。石软如香饭，铅销似熟银。蓬莱暂近别，海水遂成尘。"
"弄琴诗二首","南北朝","庾信","雉飞催晚别，乌啼惊夜眠。若交新曲变，惟须促一弦。不见石城乐，惟闻乌噪林。新声逐弦转，应得动春心。"
"伤往诗二首","南北朝","庾信","见月长垂泪，看花定敛眉。从今一别后，知作几年悲。镜尘言苦厚，虫丝定几重。还是临窗月，今秋迥照松。"
"春日离合诗二首","南北朝","庾信","秦青初变曲，未有逐琴心。明年花树下，月月来相寻。田家足闲暇，士友暂流连。三春竹叶酒，一曲鹍鸡弦。"
"示封中录诗二首","南北朝","庾信","贵馆居金谷，关扃隔藁街。冀君见果顾，郊间光景佳。高阶既激涧，广阁更交柯。葛巾久乖角，菊径简经过。"
"代人伤往诗二首","南北朝","庾信","青田松上一黄鹤，相思树下两鸳鸯。无事交渠更相失，不及从来莫作双。杂树本唯金谷苑，诸花旧满洛阳城。正是古来歌舞处，今日看时无地行。"
"周祀圜丘歌十二首 其六 云门舞","南北朝","庾信","献以诚，郁以清。山罍举，沈齐倾。惟尚飨，洽皇情。降景福，通神明。岁之祥，国之阳。苍灵敬，翠云长。象为饰，龙为章。乘长日，坯蛰户。烈云汉，迎风雨。六吕歌，云门舞。省涤濯，奠牲牷。郁金酒，凤凰樽。回天眷，顾中原。礼将毕，乐将阑。回日辔，动天关。翠凤摇，和鸾响。五云飞，三步上。风为驭，雷为车。无辙迹，有烟霞。畅皇情，休灵命。雨留甘，云馀庆。"
"周祀圜丘歌十二首 其二 皇夏","南北朝","庾信","旌回外壝，跸静郊门。千乘按辔，万骑云屯。藉茅无咎，扫地唯尊。揖让展礼，衡璜节步。星汉就列，风云相顾。取法于天，降其永祚。日至大礼，丰牺上辰。牲牢修牧，茧栗毛纯。俎豆斯立，陶匏以陈。大报反命，居阳兆日。六变鼓钟，三和琴瑟。俎奇豆偶，惟诚惟质。员玉已奠，苍币斯陈。瑞形成象，璧气含春。礼从天数，智总圜神。为祈为祀，至敬咸遵。七里是仰，八陛有凭。就阳之位，如日之升。思虔肃肃，致敬绳绳。祝史陈信，玄象斯格。惟类之典，惟灵之泽。幽显对扬，人神咫尺。长丘远历，大电遥源。弓藏高陇，鼎没寒门。人生于祖，物本于天。奠神配德，迄用康年。国命在礼，君命在天。陈诚惟肃，饮福惟虔。洽斯百礼，福以千年。钩陈掩映，天驷徘徊。雕禾饰斝，翠羽承罍。受斯茂祉，从天之来。六典联事，九司咸则。率由旧章，于焉允塞。掌礼移次，燔柴在焉。烟升玉帛，气敛牲牷。休气馨香，膋芳昭晰。翼翼虔心，明明上彻。玉帛礼毕，神人事分。严承乃眷，瞻仰回云。辇路千门，王城九轨。式道移候，司方回指。得一惟清，于万斯宁。受兹景命，于天告成。"
"周祀五帝歌十二首 其三 青帝云门舞","南北朝","庾信","甲在日，鸟中星。礼东后，奠苍灵。树春旗，命青史。候雁还，东风起。歌木德，舞震宫。泗滨石，龙门桐。孟之月，阳之天。亿斯庆，兆斯年。三光仪表正，四气风云同。戊已行初历，黄钟始变宫。平琮礼内镇，阴管奏司中。斋坛芝晔晔，清野桂冯冯。夕牢芬六鼎，安歌韵八风。神光乃超忽，嘉气恒葱葱。四时咸一德，五气或同论。犹吹凤凰管，尚对梧桐园。器圜居士厚，位总配神尊。始知今奏乐，还用我云门。"
"周祀五帝歌十二首 皇夏","南北朝","庾信","嘉玉惟芳，嘉币惟量。成形惟礼，禀色随方。神班其次，岁礼惟常。威仪抑抑，率由旧章。惟令之月，惟嘉之辰。司坛宿设，掌史诚陈。敢用明礼，言功上神。钩陈旦辟，阊阖朝分。旒垂象冕，乐奏山云。将回霆策，暂转天文。五运周环，四时代序。鳞次玉帛，循回樽俎。神其降之，介福斯许。帝出于震，苍德于神。其明在日，其位居春。劳以定国，功以施人。言从配祀，近取诸身。以炎为政，以火为官。位司南陆，享配离坛。三和实俎，百味浮兰。神其茂豫，天步艰难。肃灵兑景，承配秋坛。云高火落，露白蝉寒。帝律登年，金精行令。瑞兽霜耀，祥禽雪映。司藏肃杀，万宝咸宜。厥田上上，收功在斯。金行秋令，白帝朱宣。司正五雉，歌庸九川。执文之德，对越彼天。介以福祉，君子万年。"
"周祀五帝歌十二首 其十一 黑帝云门舞","南北朝","庾信","北辰为政玄坛，北陆之祀员官。宿设玄璜浴兰，坎德阴风御寒。次律将回穷纪，微阳欲动细泉。管犹调于阴竹，声未入于春弦。待归馀于送历，方履庆于斯年。地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。"
"周宗庙歌十二首 其四 皇夏","南北朝","庾信","庆绪千重秀，鸿源万里长。无时犹戢翼，有道故韬光。盛德必有后，仁义终克昌。明星初肇庆，大电久呈祥。克昌光上烈，基圣穆西藩。崇仁高涉渭，积德被居原。帝图张往迹，王业茂前尊。重芬德阳庙，罍庆寿陵园。百灵光祖武，千年福孝孙。雄图属天造，宏略遇群飞。风云犹听命，龙跃遂乘机。百二当天险，三分拒乐推。函谷风尘散，河阳氛雾晞。济弱沦风起，扶危颓运归。地纽崩还正，天枢落更追。原祠乍超忽，毕陇或绵微。终封三尺剑，长卷一戎衣。龙图基代德，天步属艰难。讴歌还受瑞，揖让乃登坛。升舆芒刺重，入位据关寒。卷舒云泛滥，游扬日浸微。出郑终无反，居桐竟不归。祀夏今惟旧，尊灵谥更追。若水逢降君，穷桑属惟政。不哉驭帝箓，郁矣当天命。方定五云官，先齐八风令。文昌气似珠，太史河如镜。南宫学已开，东观书还聚。文辞金石韵，毫翰风飙竖。清室桂冯冯，齐房芝诩诩。宁思玉管笛，空见灵衣舞。南河吐云气，北斗降星辰。百灵咸仰德，千年一圣人。书成紫微动，律定凤凰驯。六军命西土，甲子陈东邻。戎衣此一定，万里更无尘。烟云同五色，日月并重轮。流沙既西静，蟠木又东臣。凯乐闻朱雁，铙歌见白麟。今为六代祀，还得九疑宾。"
"周宗庙歌十二首 皇夏","南北朝","庾信","肃肃清庙，岩岩寝门。欹器防满，金人戒言。应朄悬鼓，崇牙树羽。阶变升歌，庭纷象舞。闲安象设，缉熙清奠。春鲔初登，新萍先荐。僾然入室，俨乎在位。凄怆履之，非寒之谓。永维祖武，潜庆灵长。龙图革命，凤历归昌。功移上墋，德耀中阳。清庙肃肃，猛虡煌煌。曲高大夏，声和盛唐。牲牷荡涤，萧合馨香。和銮戾止，振鹭来翔。永敷万国，是则四方。年祥辨日，上协龟言。奉酎承列，来庭骏奔。雕禾饰斝，翠羽承樽。敬殚如此，恭惟执燔。月灵兴庆，沙祥发源。功参禹迹，德赞尧门。言容典礼，褕狄徽章。仪形温德，令问昭阳。日月不居，岁时晼晚。瑞云缠心，閟宫惟远。礼殚祼献，乐极休成。长离前掞，宗祀文明。缩酌浮兰，澄罍合鬯。磬折礼容，旋回灵贶。受厘撤俎，饮福移樽。惟光惟烈，文子文孙。庭阕四始，筵终三荐。顾步阶墀，徘徊馀奠。六龙矫首，七萃警途。鼓移行漏，风转相乌。翼翼从事，绵绵四时。惟神降嘏，永言保之。"
"周五声调曲二十五首 宫调曲五首","南北朝","庾信","气离清浊割，元开天地分。三才初辨正，六位始成文。继天爰立长，安民乃树君。其明广如日，其泽厚如云。惟昔我文祖，拨乱拒讴歌。三分未抚运，八百不陵河。礼敷天下信，乐正神人和。风尘行息警，江海欲无波。我皇承下武，革命在君临。应图当舜玉，嗣德受尧琴。沈首多推运，阳城有让心。就日先知远，观渊早见深。玄精实委御，苍正乃皆平。履端朝万国，年祥庆百灵。玉帛咸观礼，华戎各在庭。凤响中夷则，天文正玉衡。皇基自天保，万物乃由庚。握衡平地纪，观象正天枢。祺祥钟赤县，灵瑞炳皇都。更受昭华玉，还披兰叶图。金波来白兔，弱木下苍乌。玉斗调元协，金沙富国租。青丘还扰圃，丹穴更巢梧。安乐新成庆，长生百福符。明明九族序，穆穆四门宾。阴陵朝北附，蟠木引东臣。涧途求版筑，溪源取钓纶。多士归贤戚，维城属茂亲。贵位连南斗，高荣据北辰。迎时乃推策，司职且班神。日月之所照，霜露之所均。永从文轨一，长无外户人。郁盘舒栋宇，峥嵘侔大壮。拱木诏林衡，全模徵梓匠。千栌绮翼浮，百栱长虹抗。北去邯郸道，南来偃师望。龙首载文㮰，云楣承武帐。居者非求隘，卑宫岂难尚。壮丽天下观，是以从萧相。帝游光出震，君明擅在离。岩廊惟眷顾，钦若尚无为。龙穴非难附，鸾巢欲可窥。具茨应不远，汾阳宁足随。烝民播植重，沟洫劬劳多。桑林还注雨，积石遂开河。明徵逢永命，平秩值年和。更有薰风曲，方闻晨露歌。移风广轩历，崇德盛唐年。成文兴大雅，出豫动钧天。黄钟六律正，阊阖八风宣。孤竹调阳管，空桑节雅弦。舞林鸾更下，歌山凤欲前。闻音能辨俗，听曲乃思贤。感物观治乱，心恒防未然。君子得其道，大平何有焉。止戈见于绝辔之野，称伐闻于丹水之征。信义俱存乃先忘食，五材并用谁能去兵。虽圣人之大宝曰位，实天地之大德曰生。泾渭同流清浊异能，琴瑟并御雅郑殊声。扰扰烝人声教不一，茫茫禹迹车轨未并。志在四海而尚恭俭，心包宇宙而无骄盈。言而无文行之不远，义而无立勤则无成。恻隐其心训以慈惠，流宥其过哀矜典刑。匡赞之士或从渔钓，云雨之才乍叹幽谷。寻芳者追深径之兰，识韵者探穷山之竹。克明其德贡以三事，树之风声言于九牧。协用五纪风若从事，农用八政甘作其谷。殊风共轨见之周南，异亩同颖闻之康叔。祁寒暑雨是无胥怨，天覆云油滋焉渗漉。幸无谢上古之淳人，庶可以封之于比屋。乾坤以含养覆载，日月以贞明照临。达人以四海为务，明君以百姓为心。水波澜者源必远，树扶疏者根必深。云雨取施无不洽，廊庙求才多所任。淳风布政常无欲，至道防人能变俗。求仁义急于水火，用礼让多于菽粟。屈轶无佞人可指，獬豸无繁刑可触。王道荡荡用无为，天下四人谁不足。圣人千年始一生，黄河千年始一清。摄提以之而从纪，玉烛于是而文明。东南可以补地阙，西北可以正天倾。浮鼋则东海可厉，运锸则南山可平。众仙就朝于瑶水，群帝受享于明庭。怀和则韎任并奏，功烈则钟鼎俱铭。三光以记物成形，四时以裁成正位。雷风大山岳之响，寒暑通阴阳之气。武功则六合攸同，文教则二仪经纬。有道则咸浴其德，好生则各繁其类。白日经天中则移，明月横汉满而亏。能亏能缺既无为，虽盈虽满则不危。开信义以为苑囿，立道德以为城池。周监二代所损益，郁郁乎文其可知。庖牺之亲临佃渔，神农之躬秉耕稼。汤则救旱而忧勤，禹则正冠而无暇。草上之风无不偃，君子之氓知可化。将欲比德于三皇，未始追踪于五霸。纤纤不绝林薄成，涓涓不止江河生。事之毫发无谓轻，虑远防微乃不倾。云官乃垂拱大君，凤历唯钦明元首。类上帝而禋六宗，望山川而朝群后。地镜则山泽俱开，《河图》则鱼龙合负。我之天纲莫不该，阊阖九关天门开。卿相则风云玄感，匡赞则星辰下来。既兴周室之三圣，乃举唐朝之八才。莘臣参谋于左相，大老教政于中台。其宜作则于明哲，故无崇信于奸回。正阳和气万类繁，君王道合天地尊。黎人耕植于义圃，君子翱翔于礼园。落其实者思其树，饮其流者怀其源。咎繇为谋不仁远，士会为政群盗奔。克宽则昆虫内向，彰信则殊俗宅心。浮桥有月支抱马，上苑有乌孙学琴。赤玉则南海输赆，白环则西山献琛。无劳凿空于大夏，不待蹶角于蹛林。"
"周五声调曲二十五首 羽调曲五首 其二十","南北朝","庾信","树君所以牧人，立法所以静乱。首恶既其南巢，元凶于是北窜。居休气而四塞，在光华而两旦。是以雨施作解，是以风行惟涣。周之文武洪基，光宅天下文思。千载克圣咸熙，七百在我应期。实昊天有成命，惟四方其训之。运平后亲之俗，时乱先疏之雄。逾桂林而驱象，济弱水而承鸿。既浮干吕之气，还吹入律之风。钱则都内贯朽，仓则常平粟红。火中乃寒乃暑，年和一风一雨。听钟磬念封疆，闻笙竽思蓄聚。瑶琨筱簜既从，怪石铅松即序。长乐善马成厩，水衡黄金为府。百川乃宗巨海，众星是仰北辰。九州攸同禹迹，四海合德尧臣。朝阳栖于鸣凤，灵畤牧于般麟。云玉叶而五色，月金波而两轮。凉风迎时北狩，小暑戒节南巡。山无藏于紫玉，地不爱于黄银。虽南征而北怨，实西略而东宾。既永清于四海，终有庆于一人。定律零陵玉管，调钟始平铜尺。龙门之下孤桐，泗水之滨鸣石。河灵于是让圭，山精所以奉璧。涤九川而赋税，乘三危而纳锡。北里之禾六穗，江淮之茅三脊。可以玉检封禅，可以金绳探册。终永保于鸿名，足扬光于载籍。太上之有立德，其次之谓立言。树善滋于务本，除恶穷于塞源。冲深其智则厚，昭明其道乃尊。仁义之财不匮，忠信之礼无繁。动天无有不届，唯时无幽不彻。作德心逸日休，作伪心劳日拙。自非刚克掩义，无所离于剿绝。"
"周五声调曲二十五首 商调曲四首 其八","南北朝","庾信","君以宫唱。宽大而谟明。臣以商应。闻义则可行。有熊为政。访道于容成。殷汤受命。委任于阿衡。忠其敬事。有罪不逃刑。诵其箴谏。言之无隐情。有刚有断。四方可以宁。既颂既雅。天下乃升平。专精一致。金石为之开。动其两心。妻子恩情乖。苟利社稷。无有不尽怀。昊天降佑。元首唯康哉。百川俱会。大海所以深。群材既聚。故能成邓林。猛虎在山。百兽莫敢侵。忠臣处国。天下无异心。昔我文祖。执心且危虑。驱剪豺狼。经营此天步。今我受命。又无敢逸豫。惟尔弼谐。各可知竞惧。礼乐既正。神人所以和。玉帛有序。志欲静干戈。各分符瑞。俱誓裂山河。今日相乐。对酒且当歌。道德以喻。听撞钟之声。神奸不若。观铸鼎之形。酆宫既朝。诸侯于是穆。岐阳或狩。淮夷自此平。若涉大川。言凭于舟楫。如和鼎实。有寄于盐梅。君臣一体。可以静氛埃。得人则治。何世无奇才。风力是举。而台阶序平。重黎既登。而天地位成。功无与让。铭太常之旌。世不失职。受骍毛之盟。辑瑞班瑞。穆穆于尧门。惟翰惟屏。膴膴于周原。功成而治。定礼乐斯存。复子而明。辟姬旦何言。"
"周祀方泽歌四首 昭夏","南北朝","庾信","报功阴泽，展礼玄郊。平琮镇瑞，方鼎升庖。调歌丝竹，缩酒江茅。声舒钟鼓，器质陶匏。列耀秀华，凝芳都荔。川泽茂祉，丘陵容卫。云饰山罍，兰浮泛齐。日至之礼，歆兹大祭。曰若厚载，钦明方泽。敢以敬恭，陈之玉帛。德包含养，功藏灵迹。斯箱既千，子孙则百。质明孝敬，求阴顺阳。坛有四陛，琮分八方。牲牷荡涤，萧合馨香。和銮戾止，振鹭来翔。威仪简简，钟鼓喤喤。声和孤竹，韵入空桑。封中云气，坎上神光。下元之主，功深盖藏。司筵撤席，掌礼移次。回顾封坛，恭临坎位。瘗玉埋俎，藏芬敛气。是曰就幽，成斯地意。"
"周大祫歌二首 昭夏","南北朝","庾信","律在夹钟，服居苍衮。杳杳清思，绵绵长远。就祭于合，班神于本。来庭有序，助祭有章。乐舞六代，宾歌二王。和铃以节，鞗革斯锵。齐宫馔玉，鍌斝浮金。洞庭钟鼓，龙门瑟琴。其乐已变，惟神是临。神惟显思，不言而令。玉帛之礼，敢陈庄敬。奉如弗胜，荐如受命。交于神明，悫于言行。"
"相和六引 宫引","南北朝","萧子云","宅中为君。声之始。气和而应。律生子。四宫既作。阴阳理。君臣数九。发凉风。三弦夷则。白藏通。克谐候管。和六同。蛰虫始振。音在斯。五声六律。旋相为。韶继夏心。备咸池。朱明在离。日长至。候气而动。徵为事。六乐成文。从之备。其音为物。登玄英。制留循短。位浊清。惟皇创则。和且平。"
"春别诗四首","南北朝","萧子显","翻莺度燕双比翼，杨柳千条共一色。但看陌上携手归，谁能对此空相忆。幽宫积草自芳菲，黄鸟芳树情相依。争风竞日常闻响，重花叠叶不通飞。当知此时动妾思，惭使罗袂拂君衣。江东大道日华春。垂杨挂柳扫清尘。淇水昨送泪沾巾。红妆宿昔已应新。衔悲揽涕别心知，桃花李花任风吹。本知人心不似树，何意人别似花离。"
"乌栖曲应令三首","南北朝","萧子显","握中清酒马脑钟，裾边杂佩琥珀龙。欲持寄君心不惜，共指三星今何夕。浓黛轻红点花色，还欲令人不相识。金壶夜水讵能多，莫持赊用比悬河。芳树归飞聚俦匹，犹有残光半山日。莫惮褰裳不相求，汉皋游女习飞流。"
"乐府三首 蜀国弦歌篇十韵","南北朝","萧纲","铜梁指斜谷，剑道望中区。通星上分野，作固下为都。雅歌因良宋，妙舞自巴渝。阳城嬉乐所，剑骑郁相趋。五妇行难至，百两好游娱。牲祈望帝祀，酒酹蜀侯姝。江妃纳重聘，卓女爱将雏。停弦时击爪，息吹更治朱。脱衫湔锦浪，回扇避阳乌。闻君握节返，贱妾下城隅。凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不至终。自知心所爱，出入仕秦宫。谁言连尹屈，更是莫敖通。轻轺缀皂盖，飞辔轹云骢。金鞍随系尾，衔璅映缠鬃。戈镂荆山玉，剑饰丹阳铜。左把苏合弹，旁持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝托松际，甘瓜蔓井东。拳拳恃君爱，岁暮望无穷。名都多丽质，本自恃容姿。荡子行未至，秋胡无定期。玉貌歇红脸，长颦串翠眉。奁镜迷朝色，缝针脆故丝。本异摇舟咎，何关窃席疑。生离谁拊背，溘死讵来迟。王嫱貌本绝，踉跄入毡帷。卢姬嫁日晚，非复少年时。转山犹可遂，乌白望难期。妾心徒自苦，旁人会见嗤。"
"陇西行三首 其二","南北朝","萧纲","陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。悠悠悬旆旌，知向陇西行。减灶驱前马，衔枚进后兵。沙飞朝似幕，云起夜疑城。回山时阻路，绝水亟稽程。往年郅支服，今岁单于平。方欢凯乐盛，飞盖满西京。"
"雁门太守行三首","南北朝","萧纲","轻霜中夜下，黄叶远辞枝。寒苦春难觉，边城秋易知。风急旌旗断，涂长铠马疲。少解孙吴法，家本幽并儿。非关买雁肉，徒劳皇甫规。陇暮风恒急，关寒霜自浓。枥马夜方思，边衣秋未重。潜师夜接战，略地晓摧锋。悲笳动胡塞，高旗出汉墉。勤劳谢功业，清白报迎逢。非须主人赏，宁期定远封。单于如未系，终夜慕前踪。三月杨花合，四月麦秋初。幽州寒食罢，郑国采桑疏。便闻雁门戍，结束事戎车。寄语金闺妾，勿怨寒床虚。鹅军攻日逐，燕骑荡康居。大宛归善马，小月送降书。"
"和湘东王横吹曲三首 折杨柳","南北朝","萧纲","杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并是为相思。洛阳佳丽所，大道满春光。游童初挟弹，蚕妾始提筐。金鞍照龙马，罗袂拂春桑。玉车争晚入，潘果溢高箱。贱妾朝下机，正值良人归。青丝悬玉镫，朱汗染香衣。骤急珂弥响，?多尘乱飞。彫菰幸可荐，故心君莫违。"
"江南思二首","南北朝","萧纲","江南有妙妓，时则应璿枢。月晕芦灰缺，秋还悬炭枯。含丹和九转，芳树荫千株。何辞天后诮，终是列仙都。桂楫晚应旋，历岸扣轻舷。紫荷擎钓鲤，银筐插短莲。人归浦口暗，那得久回船。"
"采莲曲二首","南北朝","萧纲","晚日照空矶，采莲承晚晖。风起湖难度，莲多摘未稀。棹动芙蓉落，船移白鹭飞。荷丝傍绕腕，菱角远牵衣。常闻蕖可爱，采撷欲为裙。叶滑不留綖，心忙无假薰。千春谁与乐，唯有妾随君。"
"代乐府三首 楚妃叹","南北朝","萧纲","幽闺情脉脉，漏长宵寂寂。草萤飞夜户，丝虫绕秋壁。薄笑夫为欣，微欢还成戚。金簪鬓下垂，玉箸衣前滴。遥看云雾中，刻桷映丹红。珠帘通晓日，金华拂夜风。欲知歌管处，来过安乐宫。季月双桐井，新枝杂旧株。晚叶藏栖凤，朝花拂曙乌。还看西子照，银床系辘轳。"
"雍州曲三首 南湖","南北朝","萧纲","南湖荇叶浮，复有佳期游。银纶翡翠钩，玉舳芙蓉舟。荷香乱衣麝，桡声随急流。岸阴垂柳叶，平江含粉堞。好值城旁人，多逢荡舟妾。绿水溅长袖，浮苔染轻楫。宜城断中道，行旅亟留连。出妻工织素，妖姬惯数钱。炊雕留上客，贳酒逐神仙。"
"有所伤三首","南北朝","萧纲","可叹不可思，可思不可见。馀弦断瑟柱，残朱染歌扇。寂寂暮檐响，黯黯垂帘色。唯有瓴甋苔，如见蜘蛛织。入林看碚礧，春至定无赊。何时一可见，更得似梅花。"
"蜀道难二首","南北朝","萧纲","建平督邮道，鱼复永安宫。若奏巴渝曲，时当君思中。巫山七百里，巴水三回曲。笛声下复高，猿啼万花谷。"
"和武帝宴诗二首","南北朝","萧纲","校尉开疏勒，将军定月支。南通新息柱，北届武阳碑。豫游戏马馆，教战昆明池。银塘泻清渭，铜沟引直漪。常从良家子，命中幽并儿。金鞍饰紫佩，玉燕帖青骊。车书今已共，愿奏云亭仪。祭壶今息鼓，董案或开帷。聊举青龙阵，正取绛宫时。犒兵随后拒，軷祭逐前师。军门初露节，步陈始分旗。"
"十空诗六首 如幻","南北朝","萧纲","汉安设大响，周穆置高台。三里生云雾，瞬息起冰雷。空持生识缚，徒用长心灾。慧人恒弃舍，庸识屡邅回。六尘俱不实，三界信悠哉。圆轮既照水，初生亦映流。溶溶如渍璧，的的似沈钩。非关顾兔没，岂是桂枝浮。空令谁雅识，还用喜腾猴。万累若消荡，一相更何求。叠嶂迥参差，连峰郁相拒。远闻如句咏，遥应成言语。竟无五声实，谁谓八音所。空成颠倒群，徒迷尘缚侣。悯哉火宅中，兹心良可去。秘驾良难辩，司梦并成虚。未验周为蝶，安知人作鱼。空闻延寿赋，徒劳岐伯书。潜令六识扰，安能二惑除。当须耳应满，然后会真如。朝光照皎皎，夕漏转骎骎。昼花斜色去，夜树有轻阴。并能兴眼入，俱持动惑心。息形影方止，逐物虑恒侵。若悟假名浅，方知实相深。精金宛成器，悬镜在高堂。后挂七龙网，前发四珠光。迥望疑垂月，傍瞻譬璧珰。仁寿含万类，淮南辩四乡。终归一亡有，何关至道场。"
"咏舞诗二首","南北朝","萧纲","戚里多妖丽，重聘蔑燕馀。逐节工新舞，娇态似凌虚。纳花承褶?，垂翠逐珰舒。扇开衫影乱，巾度履行疏。徒劳交甫忆，自有专城居。可怜称二八，逐节似飞鸿。悬胜河阳伎，暗与淮南同。入行看履进，转面望鬟空。腕动苕华玉，衫随如意风。上客何须起，啼乌曲未终。"
"和湘东王三韵诗二首 春宵","南北朝","萧纲","花树含春丛，罗帷夜长空。风声随筱韵，月色与池同。彩笺徒自襞，无信往云中。冬朝日照梁，含怨下前床。帷褰竹叶带，镜转菱花光。会时无人见，何用早红妆。"
"同庾肩吾四咏诗二首 莲舟买荷度","南北朝","萧纲","采莲前岸隈，舟子屡徘徊。荷披衣可识，风疏香不来。欲知船度处，当看荷叶开。相随照绿水，意欲重凉风。流摇妆影坏，钗落鬓花空。佳期在何许，徒伤心不同。"
"金闺思二首","南北朝","萧纲","游子久不返，妾身当何依。日移孤影动，羞睹燕双飞。自君之别矣，不复染膏脂。南风送归雁，聊以寄相思。"
"和萧侍中子显春别诗四首","南北朝","萧纲","别观蒲萄带实垂，江南豆莞生连枝。无情无意犹如此，有心有恨徒别离。可怜淮水去来潮。春堤杨柳覆河桥。泪痕未燥讵终朝。行闻玉佩已相要。桃红李白若朝妆，羞持憔悴比新芳。不惜暂住君前死，愁无西国更生香。"
"乌栖曲四首","南北朝","萧纲","芙蓉作船丝作䋏，北斗横天月将落。采桑渡头碍黄河，郎今欲渡畏风波。浮云似帐月成钩，那能夜夜南陌头。宜城酝酒今行熟，停鞍系马暂栖宿。青牛丹毂七香车，可怜今夜宿倡家。倡家高树乌欲栖，罗帏翠帐向君低。织成屏风金屈膝，牛唇玉面灯前出。相看气息望君怜，谁能含羞不自前。"
"东飞伯劳歌二首","南北朝","萧纲","翻阶蛱蝶恋花情，容华飞燕相逢迎。谁家总角歧路阴，裁红点翠愁人心。天窗绮井暧徘徊，珠帘玉箧明镜台。可怜年几十三四，工歌巧舞入人意。白日西落杨柳垂，含情弄态两相知。西飞迷雀东羁雉，倡楼秦女乍相值。谁家妖丽邻中止，轻妆薄粉光闾里。网户珠缀曲琼钩，芳茵翠被香气流。少年年几方三六，含娇聚态倾人目。馀香落蕊坐相催，可怜绝世为谁媒。"
"江南弄三首 江南曲","南北朝","萧纲","枝中上春并归。长扬扫地桃花飞。清风吹人光照衣。光照衣。景将夕。掷黄金。留上客。金门玉堂临水居。一嚬一笑千万馀。游子去还愿莫疏。愿莫疏。意何极。双鸳鸯。两相意。桂楫兰桡浮碧水。江花玉面两相似。莲疏藕折香风起。香风起。白日低。采莲曲。使君迷。"
"去丹阳尹荆州诗二首","南北朝","萧绎","骖驾乘驷马，谒帝朝承明。分符莅闽越，终然惭励精。副君垂奖盻，仁慈穆且敦。终朝陪北阁，清夜侍西园。降贵深知己，宁思食椹恩。未尝辞昼室，谁忍去轘辕。"
"和弹筝人诗二首","南北朝","萧绎","横筝在故帷，忽忆上弦时。旧柱未移处，银带手经持。悔道啼将别，教成今日悲。琼柱动金丝，秦声发赵曲。流徵含阳春，美手过如玉。"
"出江陵县还诗二首","南北朝","萧绎","游鱼迎浪上，雊雉向林飞。远村云里出，遥船天际归。朝出屠羊县，夕返仲宣楼。水满还侵岸，沙尽稍开流。"
"别荆州吏民诗二首","南北朝","萧绎","寄言谢桀黠，无乃气干云。安知霸陵下，复有李将军。莫言不汉远，烟霞隔数千。何必黄丞相，重应临颍川。"
"春别应令诗四首","南北朝","萧绎","昆明夜月光如练，上林朝花色如霰。花朝月夜动春心，谁忍相思不相见。试看机上交龙锦，还瞻庭里合欢枝。映日通风影珠幔，飘花拂叶度金池。不闻离人当重合，惟悲合罢会成离。门前杨柳乱如丝。直置佳人不自持。适言新作作纨诗。谁悟今成织素辞。日暮徙倚渭桥西，正见凉月与云齐。若使月光无近远，应昭离人今夜啼。"
"别诗二首","南北朝","萧绎","别罢花枝不共攀，别后书信不相关。欲觅行人寄消息，衣常潮水暝应还。三月桃花含面脂，五月新油好煎泽。莫复临地不寄人，谩道江中无估客。"
"幽逼诗四首","南北朝","萧绎","南风且绝唱，西陵最可悲。今日还蒿里，终非封禅时。人生逢百六，天道异贞恒。何言异蝼蚁，一旦损鲲鹏。松风侵晓哀，霜雰当夜来。寂寥千载后，谁畏轩辕台。夜长无岁月，安知秋与春。原陵五树杏，空得动耕人。"
"乌栖曲四首","南北朝","萧绎","沙棠作船桂为楫，夜渡江南采莲叶。复值西施新浣沙，共向江干眺月华。月华似璧星如佩，流影澄明玉堂内。邯郸九枝朝始成，金卮玉碗共君倾。交龙成锦斗凤纹，芙蓉为带石榴裙。日下城南两相望，月没参横掩罗帐。七彩隋珠九华玉，蛱蝶为歌明星曲。兰房椒阁夜方开，那知步步香风逐。"
"咏山涛王戎诗二首","南北朝","萧统","山公弘识量，早厕竹林欢。聿来值英主，身游廊庙端。位隆五教职，才周五品官。为君翻已易，居臣良不难。浚充如萧散，薄莫至中台。徵神归鉴景，晦行属聚财。嵇生袭玄夜，阮籍变青灰。留连追宴绪，垆下独徘徊。"
"子夜四时歌十六首 春歌四首","南北朝","萧衍","阶上香入怀，庭中花照眼。春心一如此，情来不可限。兰叶始满地，梅花已落枝。持此可怜意，摘以寄心知。朱日光素冰，黄花映白雪。折梅待佳人，共迎阳春月。花坞蝶双飞，柳堤鸟百舌。不见佳人来，徒劳心断绝。江南莲花开，红光覆碧水。色同心复同，藕异心无异。闺中花如绣，帘上露如珠。欲知有所思，停织复歭?。玉盘著朱李，金杯盛白酒。虽欲持自亲，复恐不甘口。含桃落花日，黄鸟营飞时。君住马已疲，妾去蚕欲饥。绣带合欢结，锦衣连理文。怀情入夜月，含笑出朝云。七彩紫金柱，九华白玉梁。但歌云不去，含吐有馀香。吹漏未可停，弦断当更续。俱作双丝引，共奏同心曲。当信抱梁期，莫听回风音。镜中两入髻，分明无两心。寒闺动黻帐，密筵重锦席。卖眼拂长袖，含笑留上客。别时鸟啼户，今晨雪满墀。过此君不返，但恐绿鬓衰。果欲结金兰，但看松柏林。经霜不堕地，岁寒无异心。一年漏将尽，万里人未归。君志固有在，妾躯乃无依。"
"欢闻歌二首","南北朝","萧衍","艳艳金楼女，心如玉池莲。持底报郎恩，俱期游梵天。南有相思木，合影复同心。游女不可求，谁能息空阴。"
"襄阳蹋铜蹄歌三首","南北朝","萧衍","陌头征人去，闺中女下机。含情不能言，送别沾罗衣。草树非一香，花叶百种色。寄语故情人，知我心相忆。龙马紫金鞍，翠眊白玉羁。照耀双阙下，知是襄阳儿。"
"白纻辞二首","南北朝","萧衍","朱丝玉柱罗象筵。飞琯促节舞少年。短歌流目未肯前。含笑一转私自怜。纤腰袅袅不任衣。娇怨独立特为谁。赴曲君前未忍归。上声急调中心飞。"
"十喻诗五首 幻诗","南北朝","萧衍","挥霍变三有，恍惚随六尘。兰园种五果，雕案出八珍。对见不可信，熟视事非真。空生四岳想，徒劳七识神。著幻是幻者，知幻非幻人。乱念瞩长原，例见望遥?。逶迤似江汉，泛滥若沧溟。金波扬素沫，银浪翻绿萍。远思如可取，近至了无形。热缘热惚逼，渴爱渴心生。物情异所异，世心同所同。状如薪遇火，亦似草行风。迷惑三界里，颠倒六趣中。五爱性洞远，十相法灵冲。皆从妄所妄，无非空对空。灵海自已极，沧流去无边。蜃蛤生异气，闼婆郁中天。青城接丹霄，金楼带紫烟。皆从望见起，非是物理然。因彼凡俗喻，此中玄又玄。甘寝随四坐，盖睡依五众。违从竞分诤，美恶相戏弄。出家为上首，入仕作梁栋。色已非真实，闻见皆灵洞。长眼出长夜，大觉和大梦。"
"古意诗二首","南北朝","萧衍","飞鸟起离离，惊散忽差池。嗷嘈绕树上，翩翩集寒枝。既悲征役久，偏伤垄上儿。寄言闺中妾，此心讵能知。不见松萝上，叶落根不移。当春有一草，绿花复垂枝。云是忘忧物，生在北堂陲。飞飞双蛱蝶，低低两差池。差池低复起，此芳性不移。飞蝶双复只，此心人莫知。"
"子夜歌二首","南北朝","萧衍","恃爱如欲进，含羞未肯前。朱口发艳歌，玉指弄娇弦。朝日照绮窗，光风动纨罗。巧笑茜两犀，美目扬双蛾。"
"江南弄七首 江南弄","南北朝","萧衍","众花杂色满上林。舒芳耀绿垂轻阴。连手躞蹀舞春心。舞春心。临岁腴。中人望。独踟蹰。美人绵眇在云堂。雕金镂竹眠玉床。婉爱寥亮绕红梁。绕红梁。流月台。驻狂风。郁徘徊。游戏五湖采莲归。发花田叶芳袭衣。为君艳歌世所希。世所希。有如玉。江南弄。采莲曲。绿耀克碧凋琯笙。朱唇玉指学凤鸣。流速参差飞且停。飞且停。在凤楼。弄娇响。间清讴。江南稚女珠腕绳。金翠摇首红颜兴。桂棹容与歌采菱。歌采菱。心未怡。翳罗袖。望所思。氛氲兰麝体芳滑。容色玉耀眉如月。珠佩婐?戏金阙。戏金阙。游紫庭。舞飞阁。歌长生。张乐阳台歌上谒。如寝如兴芳晻暧。容光既艳复还没。复还没。望不来。巫山高。心徘徊。"
"上云乐七首 凤台曲","南北朝","萧衍","凤台上。两悠悠。云之际。神光朝天极。华盖遏延州。羽衣昱耀。春吹去复留。桐柏真。升帝宾。戏伊谷。游洛滨。参差列凤管。容与起梁尘。望不可至。徘徊谢时人。方丈上。崚层云。挹八玉。御三云。金书发幽会。碧简吐玄门。至道虚凝。冥然共所遵。方诸上。上云人。业守仁。摐金集瑶池。步光礼玉晨。霞盖容长肃。清虚伍列真。玉龟山。真长仙。九光曜。五云生。交带要分影。大华冠晨缨。耇如玄罗。出入游太清。紫霜耀。绛雪飞。追以还。转复飞。九真道方微。千年不传。一传裔云衣。句曲仙。长乐游。洞天巡。会迹六门。揖玉板。登金门。凤泉回肆。鹭羽降寻云。鹭羽一流。芳芬郁氛氲。"
"讽真定公诗二首","南北朝","鹿悆","峄山万丈树，雕镂作琵琶。由此材高远，弦响蔼中华。援琴起何调，幽兰与白雪。丝管韵未成，莫使弦响绝。"
"凉州乐歌二首","南北朝","温子升","远游武威郡，遥望姑臧城。车马相交错，歌吹日纵横。路出玉门关，城接龙城坂。但事弦歌乐，谁道山川远。"
"宋明堂歌九首 迎神歌","南北朝","谢庄","地纽谧，乾枢回。华盖动，紫微开。旌蔽日，车若云。驾六龙，乘絪缊。晔帝京，辉天邑。圣祖降，五灵集。构瑶戺，耸珠帘。汉拂幌，月栖檐。舞缀畅，钟石融。驻飞景，郁行风。懋粢盛，洁牲牷。百礼肃，群司虔。皇德远，大孝昌。贯九幽，洞三光。神之安，解玉銮。景福至，万寓欢。维天为大。维圣祖是则。辰居万宇。缀旒下国。内灵八辅。外光四瀛。蒿宫仰盖。日馆希旌。复殿留景。重檐结风。刮楹接纬。达响承虹。设业设虚。在王庭。肇禋祀。克配乎灵。我将我享。维孟之春。以孝以敬。以立我烝民。参映夕，驷照晨。灵乘震，司青春。雁将向，桐始蕤。柔风舞，暄光迟。萌动达，万品新。润无际，泽无垠。龙精初见大火中，朱光北至圭景同。帝在在离寔司衡，水雨方降木槿荣。庶物盛长咸殷阜，恩覃四冥被九有。履建宅中宇，司绳御四方。裁化遍寒燠，布政周炎凉。景丽条可结，霜明冰可折。凯风扇朱辰，白云流素节。分至乘结晷，启闭集恒度。帝运缉万有，皇灵澄国步。百川如镜。天地爽且明。云冲气举。德盛在素精。木叶初下。洞庭始扬波。夜光彻地。翻霜照悬河。庶类收成。岁功行欲宁。浃地奉渥。罄宇承秋灵。岁月既晏方驰。灵乘坎德司规。玄云合晦鸟路。白云繁亘天涯。雷在地。时未光。饰国典。闭关梁。四节遍。万物殿。福九域。祚八乡。晨晷促。夕漏延。太阴极。微阳宣。鹊将巢。冰已解。气濡水。风动泉。蕴礼容，馀乐度。灵方留，景欲暮。开九重，肃五达。凤参差，龙已秣。云既动，河既梁。万里照，四空香。神之车，归清都。璇庭寂，玉殿虚。浚化凝，孝风炽。顾灵心，结皇思。"
"宋世祖庙歌二首 世祖孝武皇帝歌","南北朝","谢庄","帝锡二祖，长世多祜。于穆睿考，龚圣承矩。玄极驰驭，乾纽坠绪。辟我皇维，缔我宋宇。刷定四海，肇构神京。复礼辑乐，散马堕城。泽牣九有，化浮八瀛。庆云承掖，甘露飞甍。肃肃清庙，徽徽閟宫。舞蹈象德，笙磬陈风。黍稷非盛，明德惟崇。神其歆止，降福无穷。禀祥月辉，毓德轩光。嗣徽妫汭，思媚周姜。母临万宇，训蔼紫房。朱玄玉龠，式载琼芳。"
"述祖德诗二首","南北朝","谢灵运","达人贵自我，高情属天云。兼抱济物性，而不缨垢氛。段生藩魏国，展季救鲁民。弦高犒晋师，仲连却秦军。临组乍不緤，对圭宁肯分。惠物辞所赏，励志故绝人。苕苕历千载，遥遥播清尘。清尘竟谁嗣，明哲垂经纶。委讲辍道论，改服康世屯。屯难既云康，尊主隆斯民。中原昔丧乱，丧乱岂解已。崩腾永嘉末，逼迫太元始。河外无反正，江介有䠞圯。万邦咸震慑，横流赖君子。拯溺由道情，龛暴资神理。秦赵欣来苏，燕魏迟文轨。贤相谢世运，远图因事止。高揖七州外，拂衣五湖里。随山疏浚潭，傍岩艺枌梓。遗情舍尘物，贞观丘壑美。"
"酬从弟惠连诗","南北朝","谢灵运","寝瘵谢人徒，灭迹入云峰。岩壑寓耳目，欢爱隔音容。永绝赏心望，长怀莫与同。末路值令弟，开颜披心胸。心胸既云披，意得咸在斯。凌涧寻我室，散帙问所知。夕虑晓月流，朝忌曛日驰。悟对无厌歇，聚散成分离。分离别西川，回景归东山。别时悲已甚，别后情更延。倾想迟嘉音，果枉济江篇。辛勤风波事，款曲洲渚言。洲渚既淹时，风波子行迟。务协华京想，讵存空谷期。犹复惠来章，只足搅余思。傥若果归言，共陶暮春时。暮春虽未交，仲春善游遨。山桃发红萼，野蕨渐紫苞。嘤鸣已悦豫，幽居犹郁陶。梦寐伫归舟，释我吝与劳。"
"登临海峤初发彊中作与从弟惠连可见羊何共和之诗","南北朝","谢灵运","杪秋寻远山，山远行不近。与子别山阿，含酸赴修轸。中流袂就判，欲去情不忍。顾望脰未悁，汀曲舟已隐。隐汀绝望舟，骛棹逐惊流。欲抑一生欢，并奔千里游。日落当栖薄，系缆临江楼。岂惟夕情敛，忆尔共淹留。淹留昔时欢，复增今日叹。兹情已分虑，况乃协悲端。秋泉鸣北涧，哀猿响南峦。戚戚新别心，凄凄久念攒。攒念攻别心，旦发清溪阴。暝投剡中宿，明登天姥岑。高高入云霓，还期那可寻。傥遇浮丘公，长绝子徽音。"
"拟魏太子邺中集诗八首 魏太子","南北朝","谢灵运","百川赴巨海，众星环北辰。照灼烂霄汉，遥裔起长津。天地中横溃，家王拯生民。区宇既涤荡，群英必来臻。忝此钦贤性，由来常怀仁。况值众君子，倾心隆日新。论物靡浮说，析理实敷陈。罗缕岂阙辞，窈窕究天人。澄觞满金罍，连榻设华茵。急弦动飞听，清歌拂梁尘。莫言相遇易，此欢信可珍。家本秦川。贵公子孙。遭乱流寓。自伤情多。幽厉昔崩乱。桓灵今板荡。伊洛既燎烟。函崤没无象。整装辞秦川。秣马赴楚壤。沮漳自可美。客心非外奖。常叹诗人言。式微何由往。上宰奉皇灵。侯伯咸宗长。云骑乱汉南。宛郢皆扫荡。排雾属盛明。披云对清朗。庆泰欲重叠。公子特先赏。不谓息肩愿。一旦值明两。并载游邺京。方舟泛河广。绸缪清燕娱。寂寥梁栋响。既作长夜饮。岂顾乘日养。皇汉逢迍邅，天下遭氛慝。董氏沦关西，袁家拥河北。单民易周章，窘身就羁勒。岂意事乖己，永怀恋故国。相公实勤王，信能定蝥贼。复睹东都辉，重见汉朝则。馀生幸已多，矧乃值明德。爱客不告疲，饮燕遗景刻。夜听极星阑，朝游穷曛黑。哀哇动梁埃，急觞荡幽默。且尽一日娱，莫知古来惑。伊昔家临淄，提携弄齐瑟。置酒饮胶东，淹留憩高密。此欢谓可终，外物始难毕。摇荡箕濮情，穷年迫忧栗。末途幸休明，栖集建薄质。已免负薪苦，仍游椒兰室。清论事究万，美话信非一。行觞奏悲歌，永夜系白日。华屋非蓬居，时髦岂余匹。中饮顾昔心，怅焉若有失。贫居晏里闬，少小长东平。河兖当冲要，沦飘薄许京。广川无逆流，招纳厕群英。北渡黎阳津，南登宛郢城。既览古今事，颇识治乱情。欢友相解达，敷奏究平生。矧荷明哲顾，知深觉命轻。朝游牛羊下，暮坐括揭鸣。终岁非一日，传卮弄新声。辰事既难谐，欢愿如今并。唯羡肃肃翰，缤纷戾高冥。嗷嗷云中雁，举翮自委羽。求凉弱水湄，违寒长沙渚。顾我梁川时，缓步集颍许。一旦逢世难，沦薄恒羁旅。天下昔未定，托身早得所。官渡厕一卒，乌林预艰阻。晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。调笑辄酬答，嘲谑无惭沮。倾躯无遗虑，在心良已叙。河洲多沙尘，风悲黄云起。金羁相驰逐，联翩何穷已。庆云惠优渥，微薄攀多士。念昔渤海时，南皮戏清沚。今复河曲游，鸣葭泛兰汜。躧步陵丹梯，并坐侍君子。妍谈既愉心，哀弄信睦耳。倾酤系芳醑，酌言岂终始。自从食蓱来，唯见今日美。朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。西顾太行山，北眺邯郸道。平衢修且直，白杨信袅袅。副君命饮宴，欢娱写怀抱。良游匪昼夜，岂云晚与早。众宾悉精妙，清辞洒兰藻。哀音下回鹄，馀哇彻清昊。中山不知醉，饮德方觉饱。愿以黄发期，养生念将老。"
"东阳溪中赠答诗二首","南北朝","谢灵运","可怜谁家妇，缘流洗素足。明月在云间，迢迢不可得。可怜谁家郎，缘流乘素舸。但问情若为，月就云中堕。"
"隋王鼓吹曲十首 元会曲","南北朝","谢朓","二仪启昌历，三阳应庆期。圭贽纷成序，鞮译憬来思。分阶赩组练，充庭罗翠旗。觞流白日下，吹溢景云滋。天仪穆藻殿，万宇寿皇基。六宗禋配岳，五畤奠甘泉。整跸游九阙，清箫开八埏。锵锵玉銮动，溶溶金障旋。郊宫光已属，升柴礼既虔。福响灵之集，南岳固斯年。高宴颢天台，置酒迎风观。笙镛礼百神，钟石动云汉。瑶堂琴瑟惊，绮席舞衣散。威凤来参差，玄鹤起凌乱。已庆明庭乐，讵惭南风弹。江南佳丽地，金陵帝王州。逶迤带绿水，迢递起朱楼。飞甍夹驰道，垂杨荫御沟。凝笳翼高盖，叠鼓送华辀。献纳云台表，功名良可收。云枝紫微内，分组承明阿。飞艎溯极浦，旌节去关河。眇眇苍山色，沈沈寒水波。铙音巴渝曲，箫鼓盛唐歌。夫君迈惟德，江汉仰清和。凝霜冬十月，杀盛凉飙衰。原泽旷千里，腾骑纷往来。平罝望烟合，烈火从风回。殪兽华容浦，张乐荆山台。虞人昔有谕，明明时戒哉。选旅辞轘辕，弭节赴河源。日起霜戈照，风回连骑翻。红尘朝夜合，黄沙万里昏。寥戾清笳转，萧条边马烦。自勉辍耕愿，征役去何言。北梁辞欢宴，南浦送佳人。方衢控龙马，平路骋朱轮。琼筵妙舞绝，桂席羽觞陈。白云丘陵远，山川时未因。一为清吹激，潺湲伤别巾。天明开秀崿，澜光媚碧堤。风荡飘莺乱，云行芳树低。暮春春服美，游驾凌丹梯。升峤既小鲁，登峦且怅齐。王孙尚游衍，蕙草正萋萋。玉露沾翠叶，金凤鸣素枝。罢游平乐苑，泛鹢昆明池。旌旗散容裔，箫管吹参差。日晚厌遵渚，采菱赠清漪。百年如流水，寸心宁共知。"
"同沈右率诸公赋鼓吹曲名二首 芳树","南北朝","谢朓","早玩华池阴，复影沧洲枻。椅柅芳若斯，葳蕤纷可结。霜下桂枝销，怨与飞蓬折。不厕玉盘滋，谁怜终委绝。千里常思归，登台临绮翼。才见孤鸟还，未辨连山极。四面动清风，朝夜起寒色。谁知倦游者，嗟此故乡忆。"
"永明乐十首","南北朝","谢朓","帝图开九有，皇风浮四溟。永明一为乐，咸池无复灵。民和礼乐富，世清歌颂徽。鸿名轶卷领，称首迈垂衣。朱台郁相望，青槐纷驰道。秋云湛甘露，春风散芝草。龙楼日月照，淄馆风云清。储光温似玉，藩度式如琼。化洽鳀海君，恩变龙庭长。西北骛环裘，东南尽龟象。出车长洲苑，选族朝夕川。络络结云骑，奕奕泛戈船。燕驷游京洛，赵服丽有辉。清歌留上客，妙舞送将归。实相薄五礼，妙花开六尘。明祥已玉烛，宝瑞亦金轮。生蔑苎萝性，身与嘉惠隆。飞缨入华殿，屣步出重宫。彩凤鸣朝阳，玄鹤舞清商。瑞此永明曲，千载为金皇。"
"和何议曹郊游诗二首","南北朝","谢朓","春心澹容与，挟弋步中林。朝光映红萼，微风吹好音。江垂得清赏，山际果幽寻。未尝远离别，知此惬归心。流溯终靡已，嗟行方至今。江皋倦游客，薄暮怀归者。扬舲浮大川，惆怅至日下。靃靡青莎被，潺湲石溜泻。寄语持笙簧，舒忧愿自假。归途岂难涉，翻同江上夏。"
"奉和随王殿下诗十六首","南北朝","谢朓","高秋夜方静，神居肃且深。閒阶途广露，凉宇澄月阴。婵娟影池竹，疏芜散风林。渊情协爽节，咏言兴德音。暗道空已积，干直愧蓬心。星回夜未艾，洞房凝远情。云阴满池榭，中月悬高城。乔木含风雾，行雁飞且鸣。平台盛文雅，西园富群英。芳庆良永矣，君王嗣德声。眷此伊洛咏，载怀汾水情。顾已非丽则，恭惠奉仁明。观淄咏已失，怃然愧簪缨。神心遗魏阙，中想顾汾阳。肃景怀辰豫，捐玦剪山糃。时惟清夏始，云景暧含芳。月阴洞野色，日华丽池光。草合亭皋远，霞生川路长。端坐闻鹤引，静瑟怆复伤。怀哉泉石思，歌咏郁琼相。春塘多迭驾，言从伊与商。衮职眷英览，独善伊何忘。愿辍东都远，弘道侍云梁。睿心重离析，歧路清江隈。四面寒飙举，千里白云来。川长别管思，地迥翻旗回。还顾昭阳阙，超远章华台。置酒巫山日，为君停玉杯。桂楼飞绝限，超远向江歧。轻云霁广甸，微风散清漪。连连绝雁举，渺渺青烟移。严城乱芸草，霜塘凋素枝。气爽深遥瞩，豫永聊停曦。即已终可悦，盈尊且若斯。念深冲照广，业阐清化玄。端仪穆金殿，敷教藻琼筵。船湛轻帷蔼，磬转芳风旋。卷辔栖道树，方津棹法舷。归兴凭大造，昭途良易筌。玄冬寂修夜，天围静且开。亭皋霜气怆，松宇清风来。高琴时以思，幽人多感怀。幸藉汾阳想，岭首正徘徊。怆怆绪风兴，祁祁族云布。严气集高轩，稠阴结寒树。日月谬论思，朝夕承清豫。徒藉小山文，空揖章台赋。肃景游清都，修簪侍兰室。累榭疏远风，广庭丽朝日。穆穆神仪静，愔愔道言密。一餐系灵表，无吝科年历。清房洞已静，閒风伊夜来。云生树阴远，轩广月容开。宴私移烛饮，游赏藉琴台。风猷冠淄邺，衽舄愧唐枚。方池含积水，明月流皎镜。规荷承日泫，彯鳞与风泳。上善叶渊心，止川测动性。幸是方春来，侧点游濠盛。浮云西北起，飞来下高堂。合散轻帷表，飘舞桂台阳。遥阶收委羽，平地如夜光。眷言金玉照，顾惭兰蕙芳。炎光缺风雅，宗霸拯时伦。龙德待云雾，令图方再晨。岁远荒城思，霜华宿草陈。英威遽如是，徘徊歧路人。分悲玉瑟断，别绪金樽倾。风入芳帷散，缸华兰殿明。想折中园草，共知千里情。行云故乡色，赠此一离声。年华豫已涤，夜艾赏方融。新萍时合水，弱草未胜风。闺幽瑟易响，台迥月难中。春物广馀照，兰萱佩未穷。连漪映馀雪，严城限深雾。清寒起洞门，东风急池树。神居望已肃，徘徊举冲趣。栖归如迟咏，丘山不可屡。"
"赠王主簿诗二首","南北朝","谢朓","日落窗中坐，红妆好颜色。舞衣襞未缝，流黄覆不织。蜻蛉草际飞，游蜂花上食。一遇长相思，愿寄连翩翼。清吹要碧玉，调弦命绿珠。轻歌急绮带，含笑解罗襦。馀曲讵几许，高驾且踟蹰。徘徊韶景暮，惟有洛城隅。"
"夜听妓诗二首","南北朝","谢朓","琼闺钏响闻，瑶席芳尘满。要取洛阳人，共命江南管。情多舞态迟，意倾歌弄缓。知君密见亲，寸心传玉碗。上客光四座，佳丽直千金。挂钗报缨绝，堕珥答琴心。蛾眉已共笑，清香复入襟。欢乐夜方静，翠帐垂沈沈。"
"杂咏三首 镜台","南北朝","谢朓","玲珑类丹槛，苕亭似玄阙。对凤悬清冰，垂龙挂明月。照粉拂红妆，插花理云发。玉颜徒自见，常畏君情歇。发翠斜溪里，蓄宝宕山峰。抽茎类仙掌，衔光似烛龙。飞蛾再三绕，轻花四五重。孤对相思夕，空照舞衣缝。杏梁宾未散，桂宫明欲沈。暧色轻帏里，低光照宝琴。徘徊云髻影，的烁绮疏金。恨君秋月夜，遗我洞房阴。"
"迎神","南北朝","谢朓","清明畅，礼乐新。候龙景，练贞辰。阳律亢，阴晷伏。耗下土，荐穜稑。宸仪警，王度乾。嗟云汉，望昊天。张盛乐，奏云舞。集五精，延帝祖。雩有讽，禜有秩。膋鬯芬，圭瓒瑟。灵之来，帝阍开。车煜耀，吹徘徊。停龙?，遍观此。冻雨飞，祥云靡。坛可临，奠可歆。对氓祉，鉴皇心。"
"青帝","南北朝","谢朓","营翼日，鸟殷宵。凝冰泮，玄蛰昭。景阳阳，风习习。女夷歌，东皇集。奠春酒，秉青圭。命田祖，渥群黎。"
"黄帝","南北朝","谢朓","禀火自高明，毓金挺刚克。凉燠资成化，群芳载厚德。阳季勾萌达，炎徂溽暑融。商暮百工止，岁极凌阴冲。泉流疏已清，原隰甸已平。咸言祚惟亿，敦民保齐京。"
"黑帝","南北朝","谢朓","白日短，玄夜深。招摇转，移太阴。霜钟鸣，冥陵起。星回天，月穷纪。听严风，来不息。望玄云，黝无色。曾冰烈，积羽幽。飞雪至，天山侧。关梁闭，方不巡。合国吹，飨蜡宾。统微阳，究终始。百礼洽，万祚臻。"
"送神","南北朝","谢朓","敬如在，礼将周。神之驾，不少留。跃龙镳，转金盖。纷上驰，云之外。警七曜，诏八神。排阊阖，渡天津。有渰兴，肤寸积。雨冥冥，又终夕。俾栖粮，维万箱。皇情畅，景命昌。"
"赤帝","南北朝","谢朓","惟此夏德德恢台。两龙在御炎精来。火景方中南讹秩。靡草云黄含桃实。族云蓊郁温风扇。兴雨祁祁黍苗遍。"
"白帝","南北朝","谢朓","帝说于兑。执矩固司藏。百川收潦。精景应金方。嘉树离披。榆关命宾鸟。夜月如霜。金风方袅袅。商阴肃杀。万宝咸已遒。劳哉望岁。场功冀可收。"
"西陵遇风献康乐诗","南北朝","谢惠连","我行指孟春，春仲尚未发。趣途远有期，念离情无歇。成装候良辰，漾舟陶嘉月。瞻途意少悰，还顾情多阙。哲兄感仳别，相送越坰林。饮饯野亭馆，分袂澄湖阴。凄凄留子言，眷眷浮客心。回塘隐舻枻，远望绝形音。靡靡即长路，戚戚抱遥悲。悲遥但自弭，路长当语谁。行行道转远，去去情弥迟。昨发浦阳汭，今宿浙江湄。屯云蔽曾岭，惊风涌飞流。零雨润坟泽，落雪洒林丘。浮氛晦崖巘，积素惑原畴。曲汜薄停旅，通川绝行舟。临津不得济，伫楫阻风波。萧条洲渚际，气色少谐和。西瞻兴游叹，东睇起凄歌。积愤成疢痗，无萱将如何。"
"离合诗二首","南北朝","谢惠连","放棹遵遥途，方与情人别。啸歌亦何言，肃尔凌霜节。夫人皆薄离，二友独怀古。思笃子衿诗，山川何足苦。"
"秋胡行","南北朝","谢惠连","春日迟迟，桑何萋萋。红桃含夭，绿柳舒荑。邂逅粲者，游渚戏蹊。华颜易改，良愿难谐。系风捕影，诚知不得。念彼奔波，意虑回惑。汉女倏忽，洛神飘扬。空勤交甫，徒劳陈王。"
"齐太庙乐歌十六首 肃咸乐","南北朝","谢超宗","絜诚底孝，孝感烟霜。夤仪式序，肃礼绵张。金华树藻，肃哲腾光。殷殷升奏，严严阶庠。匪椒匪玉，是降是将。懋分神衷，翊佑传昌。肇祀严灵，恭礼尊国。达敬傅典，结孝陈则。芬涤既肃，牺牷既整。耸诚流思，端仪选景。肆礼伫夜，绵乐望晨。崇席皇鉴，用飨明神。清思眑眑，閟寝微微。恭言载感，肃若有希。芬俎具陈，嘉荐兼列。凝馨烟飏，分照星哲。睿灵式降，协我帝道。上澄五纬，下陶八表。涓辰选气，展礼恭祗。重闱月洞，层牖烟施。载虚玉鬯，载受金枝。天歌折飨，云舞罄仪。神惟降止，泛景凝羲。帝华永蔼，泯藻方摛。戏繇惟则，姬经式序。九司联事，八方承宇。銮迾静陈，缦乐具举。凝旒若慕，倾璜载伫。振振璇卫，穆穆礼容。载蔼皇步，式敷帝踪。清明既鬯，大孝乃熙。天仪睟怆，皇心俨思。既芬房豆，载絜牷牲。郁裸升礼，鋗玉登声。茂对幽岩，式奉徽灵。以享以祀，惟感惟诚。国昭惟茂，帝穆惟崇。登祥纬远，缔世景融。纷纶睿绪，庵蔚王风。明进厥始，浚哲文终。璇条夤蔚，琼源浚照。懋矣皇烈，载挺明劭。永言敬思，式恭惟教。休途良乂，荣光有耀。严宗正典，崇享肇禋。九章既禋，三清既陈。昭恭皇祖，承假徽神。贞佑伊协，卿蔼是邻。肃惟敬祀，絜事参芗。环袨像缀，缅密丝簧。明明烈祖，尚锡龙光。粤雅于姬，伊颂在商。神宫懋邺，明寝昌基。德凝羽缀，道鬯容辞。假我帝绪，懿我皇维。昭大之载，国齐之祺。道閟期运，义开藏用。皇矣睿祖，至哉攸纵。循规烈炤，袭矩重芬。德溢轩羲，道懋炎云。月灵诞庆，云瑞开祥。道茂渊柔，德表徽章。粹训宸中，仪形宙外。容蹈凝华，金羽传蔼。构宸抗宇，合轸齐文。万灵载溢，百礼以殷。朱弦绕风，翠羽停云。桂樽既涤，瑶俎既薰。升荐惟诚，昭礼惟芬。降祉遥裔，集庆氤氲。睿孝式鬯，飨敬爰偏。谛容辍序，佾文静县。辰仪耸跸，霄卫浮銮。旒帟云舒，翠华景抟。恭惟尚烈，休明再缠。国猷远蔼，昌图聿宣。"
"于安城答灵运诗","南北朝","谢瞻","条繁林弥蔚，波清源愈浚。华宗诞吾秀，之子绍前胤。绸缪结风徽，烟煴吐芳讯。鸿渐随事变，云台与年峻。华萼相光饰，嘤鸣悦同响。亲亲子敦余，贤贤五尔赏。比景后鲜辉，方年一日长。萎叶爱荣条，涸流好河广。徇业谢成操，复礼愧贫乐。幸会果代耕，符守江南曲。履运伤荏苒，遵途欢缅邈。布怀存所钦，我劳一何笃。肇允虽同规，翻飞各异概。迢递封畿外，窈窕承明内。寻途之既暌，即理理已对。丝路有恒悲，矧乃在吾爱。跬行安步武，铩翮周数仞。岂不识高远，违方往有吝。岁寒霜雪严，过半路愈峻。量己畏友朋，勇退不敢进。行矣励令猷，写诚酬来讯。"
"五苦诗五首 生苦","南北朝","释亡名","可患身为患，生将忧共生。心神恒独苦，宠辱横相惊。朝光非久照，夜独几时明。终成一聚土，强觅千年名。少日欣日益，老至苦年侵。红颜既罢艳，白发宁久吟。阶庭唯仰杖，朝府不胜簪。甘肥与妖丽，徒有壮时心。拔剑平四海，横戈却万夫。一朝床枕上，回转仰人扶。壮色随肌减，呻吟与痛俱。绮罗虽满目，愁眉独向隅。可惜凌云气，忽随朝露终。长辞白日下，独入黄泉中。池台既已没，坟陇向应空。唯当松柏里，千年恒劲风。谁忍心中爱，分为别后思。几时相握手，呜噎不能辞。虽言万里隔，犹有望还期。如何九泉下，更无相见时。"
"估客乐","南北朝","释宝月","郎作十里行，侬作九里送。拔侬头上钗，与郎资路用。有信数寄书，无信心相忆。莫作瓶落井，一去无消息。"
"估客乐","南北朝","释宝月","大艑珂峨头，何处发扬州。借问艑上郎，见侬所欢不。初发扬州时，船出平津泊。五两如竹林，何处相寻博。"
"咏山诗三首","南北朝","释惠标","灵山蕴丽名，秀出写蓬瀛。香炉带烟上，紫盖入霞生。雾卷莲峰出，岩开石镜明。定知丘壑里，并伫白云情。蛾眉信重险，天目本仙居。金华抱丹灶，玉笥蕴神书。幽人披薜荔，怨妾采蘼芜。紫岩无暮雨，何时送故夫。丹霞拂层阁，碧水泛蓬莱。鳌岫含烟耸，莲崖照日开。松门夹细叶，石磴染新苔。能令平子见，淹留未肯回。"
"咏水诗三首","南北朝","释惠标","曾添疏勒井，经涌贰师营。玉津花色亮，银溪锦碛明。舟如空里泛，人似镜中行。持将符上善，利得动高情。骊泉紫阙映，珠浦碧沙沉。岸阔莲香远，流清云影深。风潭如拂镜，山溜似调琴。请君看皎洁，知有澹然心。长川落日照，深浦漾清风。弱柳垂江翠，新莲夹岸红。船行疑泛迥，月映似沉空。愿逐琴高戏，乘鱼入浪中。"
"咏霍将军北伐诗","南北朝","虞羲","拥旄为汉将，汗马出长城。长城地势险，万里与云平。凉秋八九月，虏骑入幽并。飞狐白日晚，瀚海愁云生。羽书时断绝，刁斗昼夜惊。乘墉挥宝剑，蔽日引高旌。云屯七萃士，鱼丽六郡兵。胡笳关下思，羌笛陇头鸣。骨都先自詟，日逐次亡精。玉门罢斥堠，甲第始修营。位登万庾积，功立百行成。天长地自久，人道有亏盈。未穷激楚乐，已见高台倾。当令麟阁上，千载有雄名。"
"登歌二首","南北朝","褚渊","惟王建国，设庙凝灵。月荐流典，时祀晖经。瞻宸僾思，雨露追情。简日筮晷，閟奠升文。金罍渟桂，冲幄舒薰。备僚肃列，驻景开云。至飨攸极，睿孝惇礼。具物咸絜，馨声合体。气昭扶幽，眇慕缠远。迎丝惊促，送佾留晚。圣衷践候，节改增怆。妙感崇深，英徽弥亮。"
"代葛沙门妻郭小玉作诗二首","南北朝","鲍令晖","明月何皎皎，垂幌照罗茵。若共相思夜，知同忧怨晨。芳华岂矜貌，霜露不怜人。君非青云逝，飘迹事咸秦。妾持一生泪，经秋复度春。君子将遥役，遗我双题锦。临当欲去时，复留相思枕。题用常著心，枕以忆同寝。行行日已远，转觉思弥甚。"
"吴歌二首","南北朝","鲍照","夏口樊城岸，曹公却月楼。观见流水还，识是侬泪流。人言荆江狭，荆江定自阔。五雨了无闻，风声那得达。"
"采菱歌七首","南北朝","鲍照","骛舲驰桂浦，息棹偃椒潭。箫弄澄湘北，菱歌清汉南。弭榜搴蕙荑，停唱纫薰若。含伤拾泉花，萦念采云萼。暌阔逢暄新，凄怨值妍华。愁心不可荡，春思乱如麻。要艳双屿里，望美两洲间。袅袅风出浦，容容日向山。烟曀越嶂深，箭迅楚江急。空抱琴中悲，徒望近关泣。缄叹凌珠渊，收慨上金堤。春芳行歇落，是人方未齐。思今怀近忆，望古怀远识。怀古复怀今，长怀无终极。"
"幽兰五首","南北朝","鲍照","倾辉引暮色，孤景留思颜。梅歇春欲罢，期渡往不还。帘委兰蕙露，帐含桃李风。揽带昔何道，坐令芳节终。结佩徒分明，抱梁辄乖忤。华落知不终，空愁坐相误。眇眇蛸挂网，漠漠蚕弄丝。空惭不自信，怯与君画期。陈国郑东门，古今共所知。长袖暂徘徊，驷马停路歧。"
"中兴歌十首","南北朝","鲍照","千冬迟一春，万夜视朝日。生平值中兴，欢起百忧毕。中兴太平运，化清四海乐。祥景照玉台，紫烟游凤阁。碧楼含夜月，紫殿争朝光。彩墀散兰麝，风起自生芳。白日照前窗，玲珑绮罗中。美人掩轻扇，含思歌春风。三五容色满，四五妙华歇。已输春日欢，分随秋光没。北出湖边戏，前还苑中游。飞縠绕长松，驰管逐波流。九月秋水清，三月春花滋。千金逐良日，皆竞中兴时。穷泰已有分，寿夭复属天。既见中兴乐，莫持忧自煎。襄阳是小地，寿阳非帝城。今日中兴乐，遥冶在上京。梅花一时艳，竹叶千年色。愿君松柏心，采照无穷极。"
"侍宴覆舟山诗二首","南北朝","鲍照","息雨清上郊，开云照中县。游轩越丹居，晖烛集凉殿。凌高跻飞楹，追焱起流宴。?苑含灵群，岩庭藏物变。明辉烁神都，丽气冠华甸。目远幽情周，醴洽深恩遍。繁霜飞玉闼，爱景丽皇州。清跸戒驰路，羽盖伫宣游。神居既崇盛，嵓崄信环周。礼俗陶德声，昌会溢民讴。惭无胜化质，谬从云雨浮。"
"登庐山诗二首","南北朝","鲍照","悬装乱水区，薄旅次山楹。千岩盛阻积，万壑势回萦。巃嵷高昔貌，纷乱袭前名。洞涧窥地脉，耸树隐天经。松磴上迷密，云窦下纵横。阴冰实夏结，炎树信冬荣。嘈囋晨鹍思，叫啸夜猿清。深崖伏化迹，穹岫閟长灵。乘此乐山性，重以远游情。方跻羽人途，永与烟雾并。访世失隐沦，从山异灵士。明发振云冠，升峤远栖趾。高岑隔半天，长崖断千里。氛雾承星辰，潭壑洞江汜。崭绝类虎牙，巑岏象熊耳。埋冰或百年，韬树必千祀。鸡鸣清涧中，猿啸白云里。瑶波逐穴开，霞石触峰起。回互非一形，参差悉相似。倾听凤管宾，缅望钓龙子。松桂盈膝前，如何秽城市。"
"赠故人马子乔诗六首","南北朝","鲍照","踯躅城上羊，攀隅食玄草。俱共日月辉，昏明独何早。夕风飘野箨，飞尘被长道。亲爱难重陈，怀忧坐空老。寒灰灭更燃，夕华晨更鲜。春冰虽暂解，冬水复还坚。佳人舍我去，赏爱长绝缘。欢至不留日，感物辄伤年。松生陇坂上，百尺下无枝。东南望河尾，西北隐昆崖。野风振山籁，朋鸟夜惊离。悲凉贯年节，葱翠恒若斯。安得草木心，不怨寒暑移。种橘南池上，种杏北池中。池北既少露，池南又多风。早寒逼晚岁，衰恨满秋容。湘滨有灵鸟，其字曰鸣鸿。一挹缯缴痛，长别远无双。皎如川上鹄，赫似握中丹。宿心谁不欺，明白古所难。凭楹观皓露，洒酒荡忧颜。永念平生意，穷光不忍还。淹留徒攀桂，延伫空结兰。双剑将别离，先在匣中鸣。烟雨交将夕，从此遂分形。雌沉吴江里，雄飞入楚城。吴江深无底，楚阙有崇扃。一为天地别，岂直限幽明。神物终不隔，千祀傥还并。"
"还都道中诗三首","南北朝","鲍照","悦怿遂还心，踊跃贪至勤。鸣鸡戒征路，暮息落日分。急流腾飞沫，回风起江濆。孤兽啼夜侣，离鸿噪霜群。物哀心交横，声切思纷纭。叹慨诉同旅，美人无相闻。风急讯湾浦，装高偃樯舳。夕听江上波，远极千里目。寒律惊穷蹊，爽气起乔木。隐隐日没岫，瑟瑟风发谷。鸟还暮林喧，潮上水结洑。夜分霜下凄，悲端出遥陆。愁来攒人怀，羁心苦独宿。久宦迷远川，川广每多惧。薄止闾边亭，关历险程路。霮䨴冥寓岫，濛昧江上雾。时凉籁争吹，流荐浪奔趣。恻焉增愁起，搔首东南顾。茫然荒野中，举目皆凛素。回风扬江泌，寒□栖动树。太息终晨漏，企我归飙遇。"
"拟古诗八首","南北朝","鲍照","鲁客事楚王，怀金袭丹素。既荷主人恩，又蒙令尹顾。日晏罢朝归，舆马塞衢路。宗党生光辉，宾仆远倾慕。富贵人所欲，道得亦何惧。南国有儒生，迷方独沦误。伐木清江湄，设罝守毚兔。十五讽诗书，篇翰靡不通。弱冠参多士，飞步游秦宫。侧睹君子论，预见古人风。两说穷舌端，五车摧笔锋。羞当白璧贶，耻受聊城功。晚节从世务，乘障远和戎。解佩袭犀渠，卷帙奉卢弓。始愿力不及，安知今所终。幽并重骑射，少年好驰逐。毡带佩双鞬，象弧插雕服。兽肥春草短，飞鞚越平陆。朝游雁门上，暮还楼烦宿。石梁有馀劲，惊雀无全目。汉虏方未和，边城屡翻覆。留我一白羽，将以分虎竹。凿井北陵隈，百丈不及泉。生事本澜漫，何用独精坚。幼壮重寸阴，衰暮反轻年。放驾息朝歌，提爵止中山。日夕登城隅，周回视洛川。街衢积冻草，城郭宿寒烟。繁华悉何在，宫阙久崩填。空谤齐景非，徒称夷叔贤。伊昔不治业，倦游观五都。海岱饶壮士，蒙泗多宿儒。结发起跃马，垂白对讲书。呼我升上席，陈觯发瓢壶。管仲死已久，墓在西北隅。后面崔嵬者，桓公旧冢庐。君来诚既晚，不睹崇明初。玉琬徒见传，交友义渐疏。束薪幽篁里，刈黍寒涧阴。朔风伤我肌，号鸟惊思心。岁暮井赋讫，程课相追寻。田租送函谷，兽藁输上林。河渭冰未开，关陇雪正深。笞击官有罚，呵辱吏见侵。不谓乘轩意，伏枥还至今。河畔草未黄，胡雁已矫翼。秋蛩挟户吟，寒妇成夜织。去岁征人还，流传旧相识。闻君上陇时，东望久叹息。宿昔改衣带，旦暮异容色。念此忧如何，夜长忧向多。明镜尘匣中，宝瑟生网罗。蜀汉多奇山，仰望与云平。阴崖积夏雪，阳谷散秋荣。朝朝见云归，夜夜闻猿鸣。忧人本自悲，孤客易伤情。临堂设樽酒，留酌思平生。石以坚为性，君勿惭素诚。"
"绍古辞七首","南北朝","鲍照","橘生湘水侧，菲陋人莫传。逢君金华宴，得在玉几前。三川穷名利，京洛富妖妍。恩荣难久恃，隆宠易衰偏。观席妾凄怆，睹翰君泫然。徒抱忠孝志，犹为葑菲迁。昔与君别时，蚕妾初献丝。何言年月驶，寒衣已捣治。绦绣多废乱，篇帛久尘缁。离心壮为剧，飞念如悬旗。石席我不爽，德音君勿欺。瑟瑟凉海风，竦竦寒山木。纷纷羁思盈，慊慊夜弦促。访言山海路，千里歌别鹤。弦绝空咨嗟，形音谁赏录。辛苦异人状，美貌改如玉。徒畜巧言鸟，不解心款曲。孤鸿散江屿，连翩遵渚飞。含嘶衡桂浦，驰顾河朔畿。攒攒劲秋木，昭昭净冬晖。窗前涤欢爵，帐里缝舞衣。芳岁犹自可，日夜望君归。凭楹玩夜月，迥眺出谷云。还山路已远，往海不有群。徘徊清淮汭，顾慕广江濆。物情乖喜歇，守操古难闻。三越丰少姿，容态倾动君。开黛睹容颜，临镜访遥途。君子事河源，弥祀阙还书。春风扫地起，飞尘生绮疏。文袿为谁设，罗帐空卷舒。不怨身孤寂，但念星隐隅。暖岁节物早，万萌迎春达。春风夜㛹娟，春雾朝晻霭。软兰叶可采，柔桑条易捋。怨咽对风景，闷瞀守闺闼。天传愁民命，含生但契阔。忧来无行伍，历乱如覃葛。"
"学刘公干体诗五首","南北朝","鲍照","欲宦乏王事，结主远恩私。为身不为名，散书徒满帷。连冰上冬月，披雪拾园葵。圣灵烛区外，小臣良见遗。曀曀寒野雾，苍苍阴山柏。树回雾萦集，山寒野风急。岁物尽沦伤，孤贞为谁立。赖树自能贞，不计迹幽涩。胡风吹朔雪，千里度龙山。集君瑶台上，飞舞两楹前。兹晨自为美，当避艳阳天。艳阳桃李节，皎洁不成妍。荷生绿泉中，碧叶齐如规。回风荡流雾，珠水逐条垂。彪炳此金塘，藻耀君王池。不愁世赏绝，但畏盛明移。白日正中时，天下共明光。北园有细草，当昼正含霜。乖荣顿如此，何用独芬芳。抽琴为尔歌，弦断不成章。"
"夜听妓诗二首","南北朝","鲍照","夜来坐几时，银汉倾露落。澄沧入闺景，葳蕤被园藿。丝管感暮情，哀音绕梁作。芳盛不可恒，及岁共为乐。天明坐当散，琴酒驶弦酌。兰膏消耗夜转多，乱筵杂坐更弦歌。倾情逐节宁不苦，特为盛年惜容华。"
"秋夜诗二首","南北朝","鲍照","夜久膏既竭，启明旦未央。环情倦始复，空闺起晨装。幸承天光转，曲影入幽堂。徘徊集通隙，宛转烛回梁。帷风自卷舒，帘露视成行。岁役急穷晏，生虑备温凉。丝纨夙染濯，绵绵夜裁张。冬雪旦夕至，公子乏衣裳。华心爱零落，非直惜容光。愿君剪众念，且共覆前觞。遁迹避纷喧，货农栖寂寞。荒径驰野鼠，空庭聚山雀。既远人世欢，还赖泉卉乐。折柳樊场圃，负绠汲潭壑。霁旦见云峰，风夜闻海鹤。江介早寒来，白露先秋落。麻垄方结叶，瓜田已扫箨。倾晖忽西下，回景思华幕。攀萝席中轩，临觞不能酌。终古自多恨，幽悲共沦铄。"
"咏双燕诗二首","南北朝","鲍照","双燕戏云崖，羽翰始差池。出入南闺里，经过北堂陲。意欲巢君幕，层楹不可窥。沉吟芳岁晚，徘徊韶景移。悲歌辞旧爱，衔泪觅新知。可怜云中燕，旦去暮来归。自知羽翅弱，不与鹄争飞。寄声谢飞鹄，往事子毛衣。琐心诚贫薄，叵吝节荣衰。阴山饶苦雾，危节多劲威。岂但避霜雪，当儆野人机。"
"字谜三首","南北朝","鲍照","二形一体，四支八头。四八一八，飞泉仰流。乾之一九，只立无偶。坤之二六，宛然双宿。"
"代白纻舞歌词四首","南北朝","鲍照","吴刀楚制为佩袆。纤罗雾縠垂羽衣。含商咀徵歌露晞。珠履飒沓纨袖飞。凄风夏起素云回。车怠马烦客忘归。兰膏明烛承夜晖。桂宫柏寝拟天居。朱爵文窗韬绮疏。象床瑶席镇犀渠。雕屏匼匝组帷舒。秦筝赵瑟挟笙竽。垂珰散佩盈玉除。停觞不御欲谁须。三星参差露沾湿。弦悲管清月将入。寒光萧条候虫急。荆王流叹楚妃泣。红颜难长时易戢。凝华结藻久延立。非君之故岂安集。池中赤鲤庖所捐。琴高乘去腾上天。命逢福世丁溢恩。簪金藉绮升曲筵。恩厚德深委如山。洁诚洗志期暮年。乌白马角宁足言。"
"代白纻曲二首","南北朝","鲍照","朱唇动。素腕举。洛阳少童邯郸女。古称渌水今白纻。催弦急管为君舞。穷秋九月荷叶黄。北风驱雁天雨霜。夜长酒多乐未央。春风澹荡侠思多。天色净绿气妍和。桃含红萼兰紫芽。朝日灼烁发园华。卷幌结帷罗玉筵。齐讴秦吹卢女弦。千金顾笑买芳年。"
"拟行路难十八首","南北朝","鲍照","奉君金卮之美酒，玳瑁玉匣之雕琴。七彩芙蓉之羽帐，九华蒲萄之锦衾。红颜零落岁将暮，寒光宛转时欲沉。愿君裁悲且减思，听我抵节行路吟。不见柏梁铜雀上，宁闻古时清吹音。洛阳名工铸为金博山。千斫复万镂。上刻秦女携手仙。承君清夜之欢娱。列置帏里明烛前。外发龙鳞之丹彩。内含麝芬之紫烟。如今君心一朝异。对此长叹终百年。璿闺玉墀上椒阁，文窗绣户垂罗幕。中有一人字金兰，被服纤罗蕴芳藿。春燕差池风散梅，开帏对景弄禽雀。含歌揽涕恒抱愁，人生几时得为乐。宁作野中之双凫，不愿云间之别鹤。泻水置平地。各自东西南北流。人生亦有命。安能行叹复坐愁。酌酒以自宽。举杯断绝歌路难。心非木石岂无感。吞声踯躅不敢言。君不见河边草。冬时枯死春满道。君不见城上日。今暝没尽去。明朝复更出。今我何时当得然。一去永灭入黄泉。人生苦多欢乐少。意气敷腴在盛年。且愿得志数相就。床头恒有沽酒钱。功名竹帛非我事。存亡贵贱付皇天。对案不能食。拔剑击柱长叹息。丈夫生世会几时。安能蝶躞垂羽翼。弃置罢官去。还家自休息。朝出与亲辞。暮还在亲侧。弄儿床前戏。看妇机中织。自古圣贤尽贫贱。何况我辈孤且直。愁思忽而至。跨马出北门。举头四顾望。但见松柏园。荆棘郁樽樽。中有一鸟名杜鹃。言是古时蜀帝魂。声音哀苦鸣不息。羽毛憔悴似人髡。飞走树间啄虫蚁。岂忆往日天子尊。念此死生变化非常理。中心恻怆不能言。中庭五株桃。一株先作花。阳春夭冶二三月。从风簸荡落西家。西家思妇见悲惋。零泪沾衣抚心叹。初我送君出户时。何言淹留节回换。床席生尘明镜垢。纤腰瘦削发蓬乱。人生不得恒称意。惆怅徙倚至夜半。剉蘖染黄丝。黄丝历乱不可治。昔我与君始相值。尔时自谓可君意。结带与我言。死生好恶不相置。今日见我颜色衰。意中索寞与先异。还君金钗玳瑁簪。不忍见之益愁思。君不见蕣华不终朝。须臾淹冉零落销。盛年妖艳浮华辈。不久亦当诣冢头。一去无还期。千秋万岁无音词。孤魂茕茕空陇间。独魄徘徊绕坟基。但闻风声野鸟吟。岂忆平生盛年时。为此令人多悲悒。君当纵意自熙怡。君不见枯箨走阶庭。何时复青著故茎。君不见亡灵蒙享祀。何时倾杯竭壶罂。君当见此起忧思。宁及得与时人争。人生倏忽如绝电。华年盛德几时见。但令纵意存高尚。旨酒嘉肴相胥燕。持此从朝竟夕暮。差得亡忧消愁怖。胡为惆怅不能已。难尽此曲令君忤。今年阳初花满林，明年冬末雪盈岑。推移代谢纷交转，我君边戍独稽沈。执袂分别已三载，迩来寂淹无分音。朝悲惨惨遂成滴，暮思绕绕最伤心。膏沐芳馀久不御，蓬首乱鬖不设簪。徒飞轻埃舞空帷，粉筐黛器靡复遗。自生留世苦不幸，心中惕惕恒怀悲。春禽喈喈旦暮鸣。最伤君子忧思情。我初辞家从军侨。荣志溢气干云霄。流浪渐冉经三龄。忽有白发素髭生。今暮临水拔已尽。明日对镜复已盈。但恐羁死为鬼客。客思寄灭生空精。每怀旧乡野。念我旧人多悲声。忽见过客问何我。宁知我家在南城。答云我曾居君乡。知君游宦在此城。我行离邑已万里。今方羁役去远征。来时闻君妇。闺中孀居独宿有贞名。亦云悲朝泣闲房。又闻暮思泪沾裳。形容憔悴非昔悦。蓬鬓衰颜不复妆。见此令人有馀悲。当愿君怀不暂忘。君不见少壮从军去。白首流离不得还。故乡窅窅日夜隔。音尘断绝阻河关。朔风萧条白云飞。胡笳哀急边气寒。听此愁人兮奈何。登山远望得留颜。将死胡马迹。宁见妻子难。男儿生世轗轲欲何道。绵忧摧抑起长叹。君不见柏梁台。今日丘墟生草莱。君不见阿房宫。寒云泽雉栖其中。歌妓舞女今谁在。高坟垒垒满山隅。长袖纷纷徒竞世。非我昔时千金躯。随酒逐乐任意去。莫令含叹下黄垆。君不见冰上霜。表里阴且寒。虽蒙朝日照。信得几时安。民生故如此。谁令摧折强相看。年去年来自如削。白发零落不胜冠。君不见春鸟初至时。百草含青俱作花。寒风萧索一旦至。竟得几时保光华。日月流迈不相饶。令我愁思怨恨多。诸君莫叹贫。富贵不由人。丈夫四十强而仕。余当二十弱冠辰。莫言草木委冬雪。会应苏息遇阳春。对酒叙长篇。穷途运命委皇天。但愿樽中九酝满。莫惜床头百个钱。直得优游卒一岁。何劳辛苦事百年。"
"代淮南王二首","南北朝","鲍照","淮南王。好长生。服食练气读仙经。琉璃药碗牙作盘。金鼎玉匕合神丹。合神丹。戏紫房。紫房彩女弄明珰。鸾歌凤舞断君肠。朱城九门门九开。愿逐明月入君怀。入君怀。结君佩。怨君恨君恃君爱。筑城思坚剑思利。同盛同衰莫相弃。"
"古意诗二首","南北朝","颜之推","十五好诗书，二十弹冠仕。楚王赐颜色，出入章华里。作赋凌屈原，读书夸左史。数从明月燕，或侍朝云祀。登山摘紫芝，泛江采绿芷。歌舞未终曲，风尘暗天起。吴师破九龙，秦兵割千里。狐兔穴宗庙，霜露沾朝市。璧入邯郸宫，剑去襄城水。未获殉陵墓，独生良足耻。悯悯思旧都，恻恻怀君子。白发窥明镜，忧伤没余齿。宝珠出东国，美玉产南荆。隋侯曜我色，卞氏飞吾声。已加明称物，复饰夜光名。骊龙旦夕骇，白虹朝暮生。华彩烛兼乘，价值讵连城。常悲黄雀起，每畏灵蛟迎。千刃安可舍，一毁难复营。昔为时所重，今为时所轻。愿与浊泥会，思将垢石并。归真川岳下，抱润潜其荣。"
"五君咏五首 阮步兵","南北朝","颜延之","阮公虽沦迹，识密鉴亦洞。沈醉似埋照，寓辞类托讽。长啸若怀人，越礼自惊众。物故不可论，途穷能无恸。中散不偶世，本自餐霞人。形解验默仙，吐论知凝神。立俗迕流议，寻山洽隐沦。鸾翮有时铩，龙性谁能驯。刘伶善闭关，怀清灭闻见。鼓钟不足欢，荣色岂能眩。韬精日沉饮，谁知非荒宴。颂酒虽短章，深衷自此见。仲容青云器，实禀生民秀。达音何用深，识微在金奏。郭奕已心醉，山公非虚觏。屡荐不入官，一麾乃出守。向秀甘淡薄，深心托毫素。探道好渊玄，观书鄙章句。交吕既鸿轩，攀嵇亦凤举。流连河里游，恻怆山阳赋。"
"宋南郊登歌三首 夕牲歌","南北朝","颜延之","夤威宝命，严恭帝祖。表海炳岱，系唐胄楚。灵鉴浚文，民属睿武。奄受敷锡，宅中拓宇。亘地称皇，罄天作主。月竁来宾，日际奉土。开元正首，礼乐交举。六典联事，九官列序。有牷在涤，有洁在俎。以荐王衷，以答神祜。维圣飨帝，维孝飨亲。皇乎备矣，有事上春。礼行宗祀，敬达郊礼。金枝中树，广乐四陈。陟配在京，降德在民。奔精照夜，高燎炀晨。阴明浮烁，沈咏深沦。告成大报，受釐元神。月御按节，星驱扶轮。遥兴远驾，曜曜振振。"
"秋胡行","南北朝","颜延之","椅梧倾高凤，寒谷待鸣律。影响岂不怀，自远每相匹。婉彼幽闲女，作嫔君子室。峻节贯秋霜，明艳侔朝日。嘉运既我从，欣愿自此毕。燕居未及好，良人顾有违。脱巾千里外，结绶登王畿。戒徒在昧旦，左右来相依。驱车出郊郭，行路正威迟。存为久离别，没为长不归。嗟余怨行役，三陟穷晨暮。严驾越风寒，解鞍犯霜露。原隰多悲凉，回飙卷高树。离兽起荒蹊，惊鸟纵横去。悲哉游宦子，劳此山川路。超遥为此别，日月方向除。孰知寒暑积，黾勉风荣枯。岁暮临空房，凉风起坐隅。寝兴日己远，白露生庭芜。勤役从归愿，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。年往诚思劳，路远阔音形。虽为五载别，相与昧平生。舍车遵往路，凫藻驰目成。南金岂不重，聊自意所轻。义心多苦调，密比金玉声。高节难久淹，劫来空复辞。迟迟前途尽，依依造门基。上堂拜嘉庆，入室问何之。日暮行采归，物色桑榆时。美人望昏至，惭叹前相持。有怀谁能已，聊用申苦难。离居殊年载，一别阻河关。春来无时豫，秋至恒早寒。明发动愁心，闺中起长叹。惨凄岁方晏，日落游子颜。高张生绝弦，声急由调起。自昔枉光尘，结言固终始。如何久为别，百行愆诸己。君子失明义，谁与偕没齿。愧彼行露诗，甘之长川汜。"
"美女篇二首","南北朝","魏收","楚襄游梦去，陈思朝洛归。参差结旌旆，掩霭顿骖騑。变化看台曲，骇散属川沂。仍令赋神女，俄闻要虙妃。照梁何足艳，升霞反奋飞。可言不可见，言是复言非。□□□□□，我帝更朝衣。擅宠无论贱，入爱不嫌微。智琼非俗物，罗敷本自稀。居然陋西子，定可比南威。新吴何为误，旧郑果难依。甘言诚易污，得失定因机。无憎药英妒，心赏易侵违。"
