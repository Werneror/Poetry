题目,朝代,作者,内容
乌夜啼·儿时居故都，庭中玉兰经雨零落，辄亲拾之，不忍见其委泥沙也。戊戌流寓香岛，忽于友人处见玉兰满枝，感而谱此1958,近现代末当代初,劳思光,閒庭曲槛流霞。旧时家。记得雨中亲拾玉兰花。红羊劫。青衫客。负琼葩。一样可怜颜色在天涯。
八声甘州 三十自寿,近现代末当代初,张伯驹,几兴亡无恙旧河山，残棋一枰收。负陌头柳色，秦关百二，悔觅封侯。前事都随逝水，明月怯登楼。甚五陵年少，骏马貂裘。玉管珠弦欢罢，春来人自瘦，未减风流。问当年张绪，绿鬓可长留？更江南、落花肠断，望连天、烽火遍中州。休惆怅、有华筵在，仗酒销愁。
踏莎行 送寒云宿霭兰室,近现代末当代初,张伯驹,银烛垂消，金钗欲醉，荒鸡数动还无睡。梦回珠幔漏初沈，夜寒定有人相忆。酒后情肠，眼前风味，将离别更嫌憔悴。玉街归去暗无人，飘摇密雪如花坠。
浪淘沙,近现代末当代初,张伯驹,香雾湿汍澜，乍试衣单。小楼消息雨珊珊。斜捲珠帘人病起，无奈春寒。愁思已无端，又减华颜。年年几见月团圆。燕子不来花落去，莫倚阑干。
人月圆 晚归和寒云韵,近现代末当代初,张伯驹,戍楼更鼓声迢递，小院月来时。绮筵人散，珠弦罢响，酒剩残卮。锦屏寒重，帘波弄影，花怨春迟。愁多何处，江南梦好，难慰相思。
浪淘沙 金陵怀古,近现代末当代初,张伯驹,春水远连天。潮去潮还。莫愁湖上雨如烟。燕子归来寻旧垒，王谢堂前。玉树已歌残，空说龙蟠。斜阳满地莫凭阑。往代繁华都已矣，只剩江山。
虞美人 将有吴越之行筵上别诸友,近现代末当代初,张伯驹,离怀易共韶光老，总是欢时少。西风昨夜损华颜，不及春花秋月自年年。一身载得愁无数，都付江流去。别筵且复按红牙，明日青衫飘泊又天涯。
浪淘沙,近现代末当代初,张伯驹,零露欲成团，北斗阑干。乱虫泣语夜凉天。窗外西风吹又急，怕到秋残。瘦减带围宽，添上炉檀。捲帘犹自怯轻寒。一病沈郎如小别，谢了芳兰。
如梦令,近现代末当代初,张伯驹,寂寞黄昏庭院，软语花阴立遍。湿透凤头鞋，玉露寒、侵苔藓。休管，休管，明日天涯人远。
调笑令,近现代末当代初,张伯驹,明月，明月。明月照人离别。柔情似有还无，背影偷弹泪珠。珠泪，珠泪，落尽灯花不睡。
卜算子,近现代末当代初,张伯驹,落叶掩重门，桂子香初定。今夜月明分外寒，照彻双人影。薄袂倚虚廊，天外银河耿。街鼓无声未肯眠，忘却霜华冷。
浣溪沙 其一,近现代末当代初,张伯驹,飒飒霜寒透碧纱，可堪锦瑟怨年华，风前独立鬓丝斜。宛转柔情都似水，飘摇残梦总如花。人间何处不天涯。
浣溪沙 其二,近现代末当代初,张伯驹,霜压高城画角寒。黄花满地雁横天。无边凄咽晚风前。落叶打门声似雨，残灯支枕夜如年，那堪憔悴为秋怜。
摸鱼儿 同南田登万寿山,近现代末当代初,张伯驹,试登临、秋怀飘渺，长空澄澈如浣。关河迢递人千里，目断数行新雁。杨柳岸，犹瘦曳烟丝，似诉闲愁怨。天低水远。正黄叶纷纷，白芦瑟瑟，一片斜阳晚。空怀感，到处离宫荒馆，消歇燕娇莺婉。旧时翠辇经行处，惟有碧苔苍藓。君不见，残弈局，频年几度沧桑换。兴亡满眼，只山色余青，湖光剩绿，待付谁家管。
八声甘州,近现代末当代初,张伯驹,忆长安春夜骋豪游，走马拥貂裘。指银瓶索酒，当筵看剑，往事悠悠。三月莺花已倦，一梦觉扬州。襟上啼痕在，犹滞清愁。又是登临怀感，听数声渔笛，落雁汀洲。看残烟堆叶，零乱不胜秋。碧天长、白云无际，盼归期、帆影送轻鸥。倚阑处、才斜阳去，月又当楼。
摊破浣溪沙,近现代末当代初,张伯驹,相见时难别也难，背人无语怨春残。忍忆旧时回首地，泪偷弹。眉叶懒描螺黛浅，鬓云愁映镜花寒。细雨一楼人寂寂，捲珠帘。
生查子,近现代末当代初,张伯驹,去年相见时，花好银蟾缺。明月正团圞，又奈人离别。相逢复几时，还望花如雪。再别再相逢，明镜生华发。
浣溪沙,近现代末当代初,张伯驹,隔院笙歌隔寺钟，画阑北畔影西东，断肠人语月明中。小别又逢金粟雨，旧欢却忆玉兰风，相思两地总相同。
念奴娇 中秋寄内,近现代末当代初,张伯驹,无人庭院，坠夜霜、湿透闲阶堆叶。月是团圞今夜好，可奈个人离别。倚遍云阑，立残花径，触绪添凄咽。满身清露，更谁低问凉热。记得去年今日，盈盈双袖，满地明如雪。只影那堪重对此，美景良辰虚设。玉漏无声，银灯息焰，总是愁时节。谁家歌管，任他紫玉吹彻。
蝶恋花 其一,近现代末当代初,张伯驹,眼底江山零落尽，愁雨愁风，更是重阳近。乌帽青衫尘扑鬓，重思往事眉痕晕。孤馆凄凉灯一寸，睡也无聊，醒又无聊甚。明日朱颜成瘦损，夜长不管离人恨。
蝶恋花 其二,近现代末当代初,张伯驹,欲诉离怀音信杳，雁影双双，又过西楼了。惆怅亭皋秋渐老，天涯遍是红心草。纵说江南无限好，病酒疼花，暗损人年少。总为多情成懊恼，去时知悔来时早。
蝶恋花 其三,近现代末当代初,张伯驹,深掩云屏山六扇，对语东风，依旧双双燕。小院酒阑人又散，斜阳犹恋残花面。流水一分春一半，有限年华，却是愁无限。禁得日来情缱绻，任教醉也凭谁劝。
尉迟杯 伟卿病甚送其归里,近现代末当代初,张伯驹,归时路，又日晚、杜宇啼深树。无边芳草凄迷，绿到天涯何处。东风应恨，吹不散、浓雰暗南浦。共销魂、且进离尊，阳关休唱西去。回首旧梦成尘，犹恋此黄昏，一霎相聚。泪向君前双双落，肠断处、飞花乱舞。如今是、萧条别院，步芳径、斜阳独自语。记当时、剩袂零襟，梦魂空想前侣。
东风第一枝 春雪,近现代末当代初,张伯驹,落地声微，沾衣力软，风欺弱絮无主。蓦催万树花开，旋湿一庭翠妩。熏炉重熨，恁禁得、轻寒如许。待捲帘、双燕来时，应共落梅衔去。灯黯黯、小楼雨误。泥滑滑、玉街路阻。怕消剩粉江山，暗融糁银院宇。檐声凄断，怨身世、不胜高处。问谁怜、零霰残霙，借乞宿阴留护。
长亭怨 重九西山看红叶寄南田,近现代末当代初,张伯驹,扫残叶、西风门掩。犹记春时，海棠开宴。烛照红妆，夜深花睡影零乱。回思前梦，空陈迹，成秋苑。酒醒雁声沉，问唤起、离愁何限。凄黯，只知佳节近，不道看花人远。茱萸插帽，纵风雨、登高还懒。最怕是、旧地重游，又尘涴、青衫泪满。对十里霜红，独向斜阳留恋。
桂枝香 岁暮同蔼仁南田华甫夜话时山茶水仙并开去年风景犹如昨日词以写之,近现代末当代初,张伯驹,云留月榭，正戍鼓谯楼，寒更初下。小院重门深闭，酒阑歌罢。去年风景依稀似，弄幽姿、冬花低亚。丹砂堆锦，玉盘剪雪，对人如画。记春日、贪欢到夏。认前度刘郎，又归来也。值此江关岁晚，奈何良夜。十年尘梦随流水，更西窗、剪灯同话。不知身外，长安弈局，一劫犹打。
鹧鸪天 甲戌正月下旬偕韵绮同西明夜至无锡借灯笼入梅园宿次日冒雨登鼋头渚望太湖归谱此词,近现代末当代初,张伯驹,为惜疏香此小留，碎阴满地语声柔。花光照眼还如雪，湖水拍天欲上楼。风细细，雨飕飕。计程明日又苏州。客中过了春多少，只替春愁不自愁。
高阳台 西湖春感,近现代末当代初,张伯驹,万绿凝烟，千红泣雨，我来春已堪怜。楼外阴阴，倚阑莫捲帘看。裙腰不见当时路，最伤心、苏小坟前。雨缠绵、春去无声，花落无言。明朝酒醒逢寒食，怅客中风月，劫后湖山。柳下笙歌，销魂第六桥边。旧时燕子犹相识，又双双、飞上湖船。莫留连，处处啼莺，处处啼鹃。
霓裳中序第一 西山赏雪归作,近现代末当代初,张伯驹,江山倏换色，万象无声都一白，桥下流冰潺潺。看亘野玉田，凌空银壁，荆关画笔。唳朔风、飞雁迷迹。恁阑望、一天黯淡，更莫辨南北。清寂，埋愁三尺。玉街暗、繁云冻逼，归车难识旧宅。又夜永如年，酒寒无力，烛盘红泪滴。梦里觉梅花扑鼻。铜瓶冷、竹窗萧瑟，月影映丛碧。
清平乐 诸暨至金华道中,近现代末当代初,张伯驹,酒痕诗意，梦里都难记。帽影红尘摇玉辔，马上春风如醉。李花开后桃花，送人直到金华。但愿年年花好，不妨人在天涯。
浪淘沙 广州至汉口飞机上作,近现代末当代初,张伯驹,乱雨湿江天，晓雾漫漫。万峰叠翠到人前。归梦又随春去也，日近长安。百丈响风鸢。俯视云烟。岳阳城下浪花翻。一镜空濛三万顷，飞过君山。
秋霁 中秋同韵绮鹤孙西明泛舟昆明湖赏月迟景荣吹笛王瑞芝操弦和之,近现代末当代初,张伯驹,千里婵娟，与玉阙琼楼，共一颜色。寒似层冰，皎如圆镜，照来水天双澈。一叶剪碧，荇飘翠带鱼盈尺。隔树阴蛩语，长桥横卧少人迹。歌板暗诉，怨抑沉沉，夜阑秋声，都入瑶笛。倚兰桡、临流顾影，人间未应有今夕，疑是广寒天上客。素娥何处，应似桂殿同游，满身清露，去时还湿。
鹧鸪天 西湖旅夜,近现代末当代初,张伯驹,二月春寒未放晴，炉香烟细冷云屏。灯花照影愁先觉，湖水摇窗梦不成。一阵阵，一声声，斜风细雨到天明。问人夜睡何曾着，燕子无须唤客醒。
兰陵王 金陵客中依清真韵,近现代末当代初,张伯驹,晚烟直，春草无人自碧。吴门外、官道夕阳，怕见青青柳丝色。红尘望故国，谁识？飘零旧客。来时路、天外片帆，不尽江流泪千尺。萍踪问前迹。又酒剩空尊，花落残席。小楼夜雨过寒食。忆十里迢递，几番寒暖，亭长亭短又一驿。念家在天北。悲恻，恨凝积。叹客意阑珊，归梦沈寂。芳春有尽愁无极。听卖杏深巷，唤饧长笛。寒宵孤枕，更漏断，似泪滴。
西河 金陵怀古答南田依清真韵,近现代末当代初,张伯驹,形胜地，兴亡梦里谁记。寒流北望接天低，怒潮又起。归帆去棹送征人，斜阳冉冉无际。曲阑畔，曾共倚，桃叶渡口船系。当年第宅剩春风，燕泥故垒。昔游回首几经年，应知愁似江水。绿杨白板旧酒市，想枇杷、花下门里，换了繁华人世。只秦淮、片月凄凉，相对曾照南朝，歌声里。
菩萨蛮,近现代末当代初,张伯驹,乱红转眼随春去，只余满院黄昏雨。妆罢倚阑干，琵琶和泪弹。玉颜人易妒，更为多情误。妾命薄如花，愿郎休去家。
金缕曲 题寒云词后,近现代末当代初,张伯驹,一刹成尘土。忍回头、红毹白雪，同场歌舞。明月不堪思故国，满眼风花无主。听哀笛、声声凄楚。铜雀春深销霸气，算空余、入洛陈王赋。忆属酒，对眉妩。江山依旧无今古。看当日、君家厮养，尽成龙虎。歌哭王孙寻常事，芳草天涯歧路。漫托意、过船商贾。何逊白头飘零久，问韩陵、片石谁堪语。争禁得，泪如雨。
临江仙,近现代末当代初,张伯驹,帘影故家池馆，笛声旧日江城。一春深院少人行。微风花乱落，小雨草丛生。驿路千山千水，戍楼三点三更。繁华回忆不分明。离尊人自醉，残烛梦初醒。
浪淘沙慢 恨别依清真韵,近现代末当代初,张伯驹,晚春近、烟迷路柳，树隐云堞。南浦年年草发。愁歌进酒一阕。正缀雪、丁香初绾结，曲阑外、忍与轻折。念久客归人今又去，情怀倍凄绝。悲切。远天望里空阔。兄渡口烟波停桡处，北去江水咽。记执手沾巾，花里离别，笛声渐竭。更水程山驿，疏星残月，闲馆云屏遮重叠。罗衣解、暗香未歇。问消息、菱花圆又缺。晓来看、昨夜东风，甚作剧，吹残满架蔷薇雪。
六州歌头 登黄山天都峰绝顶,近现代末当代初,张伯驹,擎天拔地，声势走雷霆。俯台荡，睨衡岱，摘辰星，接通明。造化融元气，钟神秀，东南坼，撑半壁，排云雾，划昏暝。翼翼乘风，直上四天外，极望蒙溟。看银涛出没，长啸万峰青。岩壑齐鸣。暗魂惊。渐流霞灿，残烟断，斜晖晚，月华生。收万象，归神照，证飞生，缅容成。来日方多难，悯虫劫，吊愚氓。巢燕幕，酣龙战，竞蛮争。依恋每瞻北斗，铜驼泣、荆棘神京。欲呼河汉水，一为洗膻腥，寰宇澄清。
南浦,近现代末当代初,张伯驹,欲行还住，似乌衣、旧燕已无家。过眼风流人物，尘劫幻虫沙。底事相争鹬蚌，问茫茫、天意一长嗟。向燕台酹酒，新亭洒泪，风雨吊黄花。回忆当年全盛，更何堪、镜里梦繁华。旧时凄凉谁诉，肠断又天涯。叹息皇都冠冕，只空余、山色蓟门斜。忍伤心重看，云中城阙噪栖鸦。
双双燕 咏新燕依梦窗韵,近现代末当代初,张伯驹,掠烟剪水，参差趁东风，乍窥庭户。香巢觅定，相认应非前度。杨柳楼台静锁，问门掩、梨花何处。江南又是残春，怕说天涯同住。轻举，乌衣翠羽。帘捲待归来，乱红如雨。新妆初试，解向玳筵歌舞。凭寄离思倦绪，念身世、飘零谁诉。还愁更对夕阳，一片江山无语。
扬州慢 归故都感作和白石韵,近现代末当代初,张伯驹,云驿星津，雨轮风楫，倦游早计归程。豁迎眸一发，认故国山青。向谁洒、伤时涕泪，洗戈银汉，何日销兵？敛西风残照，余晖，犹恋高城。少年俊侣，奈如今、潘鬓堪惊。纵万里乘槎，千金买赋，难慰深情。回首十年前事，疏帘外、酒醒钟声。祗愁如春水，无人随去随生。
淡黄柳 记游苏州和白石韵,近现代末当代初,张伯驹,垂杨岸曲，路入飞花陌。小雨轻阴寒恻恻。旧侣今番又到，惟有春风笑相识。念孤寂，他乡几寒食。掩苔径，那家宅，正桃红染尽胭脂色。莫倚桥栏，近来人瘦，怕照春波影碧。
惜红衣 忆游西湖和白石韵,近现代末当代初,张伯驹,水贴轻云，风熏丽日，暗添吟力。细浪平波，奁函净澄碧。浓妆淡抹，沉醉得、南来词客。喧寂，秾李冶桃，闹春光消息。车尘巷陌，倦游归来，征衫酒痕藉。贪欢不恋旧国，隔天北。为想柳边花外，能有几番游历。待甚时重到，轻载一船山色。
角招 赏菊和白石韵,近现代末当代初,张伯驹,比花瘦。罗衣耐西风又到疏柳。紫翠明远岫。别院曲阑，随处垂手。经年别久，几负得、黄华盈亩。傲骨凌霜，问肯共、桃李斗芳菲，向东皇低首。独有，绮筵舞袖，延秋暂住，花面颜争秀。燕声歌自溜。易得匆匆，重阳时候，登临念旧。恁醉醒、何堪残酒。静理琴弦独奏。又寒雁、过西楼，人归后。
征招 柬香雪西明沪上和白石韵,近现代末当代初,张伯驹,关河冷落西风里，离怀易悲秋士。景物异前时，看江山如此。天涯人倦矣，应知有莼鲈乡思。别后江南，酒痕征泪，满衣都是。故旧半飘零，重相忆、全非眼前风味。夜雨又西窗，冷云屏十二，世情徒尔尔。早消尽、欢场豪致。念残岁，满地烽烟，奈欲归无计。
凄凉犯 故都寒冱梅种难活去岁江南归来载取四株种植庭前只活一本纸窗草荐勤加护持词以纪之和白石韵,近现代末当代初,张伯驹,美人载得同归去，伊谁为缔红索。作花管领，安排纸帐，画阑楼角。霜寒忒恶。倚修竹、衣单袖薄。似明妃、胡天不惯，抱恨向沙漠。闻道江南事，尘劫初惊，暗消欢乐。怕辜胜赏，想东风、早经零落。唤住冰魂，好重叠、龙绡护着。有前盟、卧雪晚岁肯负约。
翠楼吟 焦山怀古和白石韵,近现代末当代初,张伯驹,北固南徐，江天一览，当年榜书宸赐。巡游曾驻跸，忆箫鼓、龙舟繁吹。螺鬟双峙。倚粲阁崇楼，飞丹流翠，春波丽。浪花帆影，鲤鱼风细。此地，独属焦生，笑紫髯雄据，直如儿戏。白云人事远，望烟树、迷离千里。梵钟禅味。祗梦逐潮声，愁销江气。危阑外，海门东下，一天晴霁。
长亭怨慢 大梁,近现代末当代初,张伯驹,记前梦、鸿泥花絮。旧巷师师，月明窥户。李主前身，道君今问在何许。雪天回首，空目断，离宫树。怨曲谱山亭，忆剩得、缠绵如此。薄暮。望樊楼不见，绕树乱鸦无数。前朝去矣，只荒漠、夕阳留付。甚作赋、早减邹枚，旧宾客、梁园谁主。算只有登高怀远，河流如缕。
暗香 岳阳楼和白石声韵,近现代末当代初,张伯驹,四天一色。问几人到此，偷听吹笛。万顷银涛，直上乘槎斗能摘。三醉楼头事杳，长留得、君山仙笔。更望极、玉界琼田，帆影落杯席。南国，梦却寂。剩数点黛痕，翠竹丛积。暮花暗泣，绡毂明珰耿相忆。应是湘娥倚处，但照彻、孤光寒碧。看镜里、飞过也，朗吟记得。
疏影 七里泷严子陵钓台和白石声韵,近现代末当代初,张伯驹,澄江净玉。唱数声欸乃，岩下初宿。十里苍烟，三尺清波，空山自响风竹。几人雪涕追皋羽，看对矗、双台南北。倚瘦筇、直上孤峰，顾觉此身高独。争羡羊裘避世，素丝坐钓久，千籁俱绿。赤帝歌风，白水图云，那抵岩家茅屋。鸬鹚一片惊飞处，又乍起、笛声渔曲。早此时、尽息尘心，已入九峰绡幅。
凄凉犯 壮岁入秦从戎虽滥得勋赏狗尾羊头殊不抵画眉妆阁也和白石声韵,近现代末当代初,张伯驹,玉骢翠陌。封侯悔、秦关忆赋离索。酒家醉饮，飞花路外，秦笳城角。残愁镇恶，向烟晚、情怀淡薄。望当年、樊川杜曲，迤逦剩荒漠。追念长安事，宝马貂裘，晚来游乐。少年队里，想英姿、射雕双落。误我羊头，怎怀念、春闺梦着。盼归期、绿尽路柳负后约。
角招 故都侨寓几换沧桑岁月不留中午倏过残夕灯影感慨万端歌以遣之和白石声韵,近现代末当代初,张伯驹,暗消瘦。何堪问、当年汉殿人柳。倦看云恋岫。半着已输，休问棋手。王城梦久，早负却、锄云梅亩。一室秋灯缥渺，向残夕忆春华，几沧桑回首。还有，玉颜翠袖，朱楼买醉，人共唐花秀。泪辞明烛溜。易得悲欢，黄昏时候，风光似旧。念一往、情怀如酒，锦瑟凄凉自奏。劝哀乐、莫关心，中年后。
枕上 时弟履坦字道平殁，年仅二十 乙丑,近现代末当代初,徐震堮,南北东西外，哀鸣总一声。微虫尔何感？万念不能平。翅折霜前雁，心干秋后萤。都将两行泪，并作此时情。
孤怀,近现代末当代初,徐震堮,倚树听秋暝，颓光忽在袂。平烟际远林，澹入昏鸦背。感物难自名，将非情为累？俯仰无好怀，草木有衰态。霜叶坠如潮，饥蝉鸣亦懒。蹉跎失旧赏，俯仰成孤对。方寸变荣枯。孰亡而孰在？寥寥空宇中，绵思逐遥籁。
鲛人歌,近现代末当代初,徐震堮,持起青天月，照出沧海心。下有鲛人织绡骊宫阴。朝一机，暮一机，鲛人织绡泪作丝。泪珠已竭，织绡成匹，鲛人心苦无人识。大海上，闻有蓬莱、方丈三神山，金银宫阙照耀洪波间。琪花瑶草相回环，姑射仙人冰雪颜。我胡不见空往还？大海上，何所见？但见奔云蹑电昼晦冥，黑风掀浪波千层。中有海豚吹血腥，海神叁目驱水行。帆倾樯折出复没，长江下瞰波涛黑。亦有人间父母心，割肝裂肺顾不得。大海之怒安可测！悲海客，海客良可哀，乘风跋浪天边来。扶桑日出东南隈，梦中幻出金银台。血肉沉埋千丈底，姓名灭没无人记。海水为坟墓，天风作挽歌。海客之梦今醒未？吁嗟海客兮奈尔何！鲛人歌，声凄恻。朝朝海边歌，夜夜机上织。妆得海客梦中黄金丝，织作冰绡寸寸裂。持赠君，君不识。
论诗,近现代末当代初,徐震堮,诗自人心生，里巷有风雅。日读《三百篇》，知是谁作者？屈宋已文胜，益降为扬马。陵夷至六代，礼失求诸野。迩来千余年，李杜号中兴。三唐及二宋，人以诗家名。南渡杨与陆，课诗衡石程。动辄一万首，欲读吁可胜。言多失真意，诗多失性灵。
雨后溪行,近现代末当代初,徐震堮,疏星堕水光炯炯，湿风欺树晚逾猛。古柳作势欲趁人，十步之外如鬼影。病叶饱雨声酸嘶，背寒一一下故枝。暝坐了不闻烟响，压船一卷枯僧诗。
春愁曲,近现代末当代初,徐震堮,新月挂树巢痕孤，隔窗弦语惊栖乌。楼深帘卷风不定，江天梦堕春模糊。暝烟暗湿西园草，一尺凉云满秋抱。门外马嘶声渐殷，井鸦忽报鱼天晓。玉珰缄札无人投，蛾眉坐被鸾镜羞。琴长瑟短不可道，锦屏蜡泪量春愁。
秋怀,近现代末当代初,徐震堮,艰如危栈陟骡纲，疾似浮云蓦雁觜。当时遥望三神山，到手不值一杯水。十年残梦泊团焦，柳巷西风耐寂寥。败绿疏黄俱可意，桐阴研墨写《离骚》。
题蔡韶声《荻秋访旧图》,近现代末当代初,徐震堮,西风亠水吹秋黄，云邪树邪俱混茫。中流点鹭冲寒光，伊何人者浮短舟双？既非桃花漫引武陵榜，或恐夜雪忽发剡溪狂。郑国鸡鸣风雨晦，秦人露白蒹葭苍。岸边星散渔人庄，鸭脚蔽屋遥可望。中有书声出琅琅，吾知此士非寻常。弟兄各占东西屋，宾客无分上下床。酒伴同邀秋浦月，诗题远寄华子岗。昔闻荻秋先生此曾住，至今俗世犹敦庞。点瑟之轩雪鸥阁，三百年来谁颉颃？许家昆季能继起，风流无忝文采邦。蔡侯静者真无双，一身苦为铅椠忙。故乡文献半零落，欲从灰死回光芒。前年访旧到北港，作图记事增慨慷。吾观此画非漫与，知君好古心难降。卷图还君意寂寞，明日相从寻漫郎。焉得卜筑清漳旁，张南周北刘中央。一笑梦落松影窗。
十二月二十三日对雪,近现代末当代初,徐震堮,暗云贴水疑无缝，秃树当风强作声。今日清寒才到骨，一帘飞雪画江城。
苦雨,近现代末当代初,徐震堮,门外知无寸土乾，梦中檐瀑作风湍。湿云忽逗斜阳影，一树拳鸦当叶看。
马耆寺,近现代末当代初,徐震堮,城东马耆寺，尽日掩禅扉。万绿声中去，斜阳不满衣。
和陶（录一）,近现代末当代初,徐震堮,画水不能声，画云不能飞。君看纸上字，岂识心中悲。墙头一叶落，独与飘风依。我坐庭砌间，怅然望其归。流光忽飞逝，须发行变衰。居世良不乐，始心何多违？
咏怀示梦招丁丑 上海,近现代末当代初,徐震堮,绮语常愁法秀呵，壮怀未奋鲁阳戈。皋桥赁庑生涯薄，汐社联吟感慨多。《述酒》有篇聊复尔，画兰无地欲如何。凭挥一掬神州泪，来和燕台击筑歌。
初发上海己卯 九月,近现代末当代初,徐震堮,易地仍为客，中原尚用兵。不辞牛马走，稍远蟪蛄声。日照鲸波阔，风催雁足轻。飘然千里去，浩荡白鸥情。
将抵江口,近现代末当代初,徐震堮,亭午赫炎曦，溪回路愈窄。小舟数十人，行李相填塞。崖仄树欹根，湍分沙露脊。篙师立水中，推挽不能尺。村店隔疏林，市桥逗行客。饥雷方殷肠，汗雨已淋额。或驰逐担夫，或下争箪筏。宿昔轮蹄间，焉知道路剧。
侵晓坐人力车赴溪口,近现代末当代初,徐震堮,车灯摇倦影，残月犹挂树。孤客梦亦惊，侵晓抱行具。虫吟草露秋，鸟度林风曙。远岫列髻鬟，朝光与之遇。纷然瑶圃开，苍翠接霞屦。日出山市喧，溪回村渡屡。茶亭暂小留，疏粝亦可饫。缅矣桃源情，尘劳迹何遽。
自丽水赴龙泉道中（四首录二） 其一,近现代末当代初,徐震堮,两山夹我上青天，我怪山行缓不前。一笑已凌万山顶，那知山在白云边。
自丽水赴龙泉道中（四首录二） 其二,近现代末当代初,徐震堮,一句吟成路百回，浓青老赤画屏开。忽然行尽松涛涧，又到前山对面来。
闻长沙大捷用双井韵,近现代末当代初,徐震堮,虾夷突骑遍南朔，四海三年伫捷书。欢声肸蚃腾九有，郾城一战摧乌珠。园陵白露阙扫除，侧身北海犹惄如。安得岳阳不日下，楼船飞渡洞庭湖。
烈士词 其一,近现代末当代初,徐震堮,少年挟弹走燕台，烈士头衔唾手来。一笑赫衣辞诏狱，可怜绛灌尽粗才。
烈士词 其二,近现代末当代初,徐震堮,惯似蛾眉不让人，几回覆雨又翻云。桥陵弓剑归天上，从此谯周是老臣。
烈士词 其三,近现代末当代初,徐震堮,曲里琴心不自持，琵琶湖上说相思。当筵宛转《回波》唱，老去犹堪舞柘枝。
敌陷萧山，诸、绍告警,近现代末当代初,徐震堮,落日西兴战血斑，漫天风火接严滩。江头白雁潮无信，坐上《黄獐》曲未阑。一旅犹能存夏祀，五千谁与保稽山？越中子弟多豪俊，跃马何当拔帜还？
春雨连朝，山楼独坐 其一 庚辰,近现代末当代初,徐震堮,积雨空林烟火迟，小窗静赏《辋川》诗。山楼日日翻书坐，屋角垂杨绿几丝。
春雨连朝，山楼独坐 其二 庚辰,近现代末当代初,徐震堮,绕墙田水响潺潺，深树人家昼掩关。莫道半春无事过，雨窗日对米家山。
泊十六铺,近现代末当代初,徐震堮,车轮生脚脚生根，解缆三朝尚在门。夷馆灯光仍照镜，高楼海色已消魂。鸥波浩荡鱼千里，虎口颠连虱一裈。去昼迟迟应怪我，可怜怀抱向谁论？
十月廿四日纪事二首 其一,近现代末当代初,徐震堮,十月二十四，岁在庚辰秋。晨泊闽海外，倦程始一休。怪石列虎豹，荒波绝凫鸥。去岸尚州里，极望徒凝眸。亭午关吏至，侣以戎服俦。姓名苦盘诘，行李恣爬搜。日昃风波恶，欲去皆不由。独许小艇送，亦见遇我优。大副苦相阻，恶浪大如牛。何为冒此险？曷不须臾留？我侪勇贪程，久蛰同傫囚。闻言曾不顾，箱箧已盈舟。馀地才容膝，拱坐如猿猴。同行十余辈，默对无献酬。况复船骨朽，岁久忘漆髹。上漏雨簌簌，傍罅风飕飕。解缆不数里，訇然浪打头。柁工失主使，一覆几难收。欲退不可得，欲前道路修。鼓勇卒盲进，性命轻阳侯。移时天昏黑，风急雨更稠。海若故相嬲，舞船如舞毬。或缓如陨羽，或急如转旒。或作失手坠，万丈深渊投。俄然奋一掷，跳空若云浮。四壁共啾唧，欲唤鲠在喉。机声出后舱，轧轧增煎忧。老郭痛而呻，惊呼出暗陬。林子低眉坐，默祷天垂庥。我坐执其手，谅不遗我不。鬼伯去我咫，微闻鼻息咻。了知必不活，焉能无冀求。男儿死有地，岂屑壑与沟。嗟我历百险，亦为升斗谋。此时灯影下，道远思悠悠。妻子夜不寐，转侧风雨愁。安知千里外，乃逐波臣游！忽然心断绝，步步临九幽。偶尔浪稍定，又觉生意抽。生死俄万变，眩转盘中骰。舟子亦旁皇，疾进无他筹。时时探首望，沉绵冀自瘳。良久风势挫，不与先时侔。忽闻岸上语，失喜相挽搂。二鼓到海口，四无灯火楼。觳觫立檐下，相顾如病鹙。投止得贤主，进我粥一瓯。人情穷易好，气血皆和柔。夜深上小阁，单枕无衾裯。梦中屡起坐，塞耳风涛齁。
十月廿四日纪事二首 其二,近现代末当代初,徐震堮,咫尺惊涛窟，初回已逝魂。乍看灯火影，真觉肺肝温。雨气寒侵障，潮声夜到门。梦中犹作恶，惭愧主人恩。
校门前新置警报钟,近现代末当代初,徐震堮,四海苍生战血鲜，荒村鸡犬亦骚然。青山浑似僧闲坐，定里霜钟六百年。
闻松涛,近现代末当代初,徐震堮,卮酒何能荡百哀，荒居云物苦崔嵬。斜阳影里科头坐，合眼萧萧万马来。
朦胧中作山居诗,近现代末当代初,徐震堮,层绿何峨峨，山光凑短扉。开卷得昔梦，心与太古齐。不念夜鹤怨，不忧朝麇饥。哦诗松下窗，白云如可梯。
村居杂诗（录二） 其一,近现代末当代初,徐震堮,桕叶红于染，漫山斗晚霞。笑渠桃与李，但作女郎花。
村居杂诗（录二） 其二,近现代末当代初,徐震堮,春风百样花，秋光才一树。斜照如有情，徘徊不能去。
十二月二十九日始得家书，别家已二月矣,近现代末当代初,徐震堮,当年出门游，累月无一书。无书亦不忆，心知两何如。今我隔山海，慰情唯一纸。斜封字数行，到手千金比。开缄何所有？闵我行路难。又说家中事，旁皇起长叹。小儿不见爹，念爹常在口。牵娘出门望，待爹来吃酒。岂独儿忆爹，我亦念而翁。衰年走风雪，所为救困穷。世乱迫饥驱，不得依骨肉。有家难坐守，有书难坐读。
一九四零年除夕,近现代末当代初,徐震堮,稍喜风光到客边，桃符柏酒亦成妍。深杯月堕山河影，梦枕春回战伐年。贫倚诗书为息壤，狂随弦管舞钧天。明朝拂拭凌云笔，伫写铙歌纪凯旋。
庚辰旧历除夕,近现代末当代初,徐震堮,风雪天涯路，寒毡此夜情。家书灯下写，客梦酒边成。贫累亲头白，娇怜女颊赪。江城又新岁，行乐忆时平。
春风 辛巳,近现代末当代初,徐震堮,一日一换眼，春风吹麦苗。我家玉雪儿，回首床栏高。
连雨久不得沪上书 其一,近现代末当代初,徐震堮,山楼十日雨，湿菌生牛屋。墙柳摇新黄，园莽森寒束。朝筇踏径泥，夜枕喧檐瀑。单觞寂不御，旧帙翻已熟。所思其如何，窗枝媚幽独。苦迟尺一书，夕梦淞波绿。
连雨久不得沪上书 其二,近现代末当代初,徐震堮,前度别君时，念当千里行。高斋坐秋雨，离思忽已盈。千钧压愁担，决去转觉轻。子笑挽我坐，小留待晚晴。今来千里外，春雨暗山城。挑灯梦蛾绿，复此夜窗听。今雨非夕雨，今情逾昔情。得书尚不易，见面何由能。
闲步至苦槠湾村舍人家小坐,近现代末当代初,徐震堮,久雨苦昏垫，晴鸠唤杖藜。茆茨八九家，适与幽襟期。野香岭路半，斜照松门西。四山围匼匝，一径通逶迤。篱边桃蕊红，树里山禽啼。樵响落晴翠，麦风度远陂。淹留茶梦惬，惝恍花源迷。耕凿长子孙，勿言生事微。
登佛山石壁寺用敖臞翁《洗竹简诸公》韵,近现代末当代初,徐震堮,阴崖凿翠开户牗，攀林踏磴时一来。鸾骖鹤驾意不远，市声到此风吹回。山川聚米吾能画，奔凑朝东如阵马。砂瓶自煮岩窦泉，便不吟诗已潇洒。道人手种苍龙成，晴檐忽堕风雨声。溪南月出晚天净，白云一片来无名。
书事 （三首） 其一,近现代末当代初,徐震堮,越国山川乏霸才，江潮呜咽使心哀。朝廷久作珠崖弃，父老犹望玉辇回。转舳奔轺肥驵侩，锦衣花帽照舆儓。析骸易子寻常事，桑孔如今在上台。
书事 （三首） 其二,近现代末当代初,徐震堮,仗钺谁曾料敌情，符离心学竟何成。三年不作包桑计，一夕如闻扫萚声。蹋鞠穿营原倜傥，借筹前席亦纵横。从渠舌在犹能掉，四郡残黎半死生。
书事 （三首） 其三,近现代末当代初,徐震堮,杼轴争歌大小东，过江烽火逼天红。腐儒欲献龙川策，诸将休誇马邑功。恃敌不来宁可久，今吾能往亦终穷。百年兴复关人事，海峤安危仗数公。
答柳子青 其一,近现代末当代初,徐震堮,雁后花前只费才，江关摇落赋心哀。铜仙泪滴秋盘冷，玉垒春随梦枕回。岂有文章能报国，仍从屈宋作陪儓。灯窗虫语相料理，惭愧风流继《玉台》。
答柳子青 其二,近现代末当代初,徐震堮,陇首云飞万古情，朱弦戛响韵天成。箧中烟月卑吴体，笛里关河变楚声。横舍开尊春邂逅，高斋说剑意纵横。山城岁晚谁堪语？叹绝襟期鲁两生。
答柳子青 其三,近现代末当代初,徐震堮,闲花寂历委篱东，乌桕门前叶渐红。诗客有时寻郑老，醉乡何地著无功。偶吟白石当招隐，日对青山只固穷。一卧沧江移岁月，聊能饱饭和陶公。
翌日月下徐步又得诗,近现代末当代初,徐震堮,天与我清景，空山助晚凉。溪流前夜雨，月堕一林霜。惊鹊翻寒影，伧尨吠隙光。谁家宿舂急，岁暮意茫茫。
秋日山居即事（录一）,近现代末当代初,徐震堮,高下山村路，秋光集短筇。寺门红叶画，溪碓白云舂。坐石敲新句，镌苔识旧松。晚来几案上，随意两三峰。
山楼杂兴,近现代末当代初,徐震堮,松馆凉韵流，披衣觉天曙。开窗呼白云，不见青山处。天公故好奇，办此惊人句。梦中风雨声，夜半负之去。寒泉漱坏渠，馀霏湿村路。霜叶不复妍，秋光亦成故。常患有此身，未能无所住。天末摇落心，日对萧萧树。
山村,近现代末当代初,徐震堮,竹里见山村，流泉漱石根。波暄浮鸭子，篱破织龙孙。坏树云为衲，寒巢叶当门。年丰人更瘦，卧犬咒空盆。
筇边,近现代末当代初,徐震堮,筇边村舍静，檐叶堕纷纷。暖日三间屋，高松一半云。墙根堆桕实，盘粒散鸡群。倘许留残步，相从话夕曛。
得女颖书,近现代末当代初,徐震堮,阿颖今年小，书来解忆吾。随兄勤占毕，教弟辨之无。扑蝶双趺赤，涂鸦满觜乌。干戈贫更甚，烂熳惜群雏。
读《亭林集》（录一）,近现代末当代初,徐震堮,万里山川老担簦，梦中腥血染觚棱。东风自绿秦淮水，寒食何人拜孝陵。
独立,近现代末当代初,徐震堮,衰草城南路，西风满袖凉。苍茫成独立，徙倚又斜阳。九畹徙滋蕙，三年亦树桑。欲从田父语，荷蒉过吾旁。
枯树,近现代末当代初,徐震堮,百尺苍龙蜕，昂然立半崖。根空全穴蚁，叶尽不藏鸦。到死身犹直，迎寒雪作花。羞教北朝客，词赋斗才华。
乡心,近现代末当代初,徐震堮,骨肉常千里，干戈积五年。缄书封涕泪，写梦寄山川。海气东南恶，乡心日夜悬。逢人问消息，相对一茫然。
松涛,近现代末当代初,徐震堮,月色满窗纸，波涛空际来。全惊乡梦破，顿唤客愁回。急响梢林雨，狂驱转壑雷。几人高枕卧，能免陆沉哀。
瓶梅,近现代末当代初,徐震堮,小阁轻冰外，梅花照眼新。未消残夜酒，独对远山春。翠袖迎寒浅，瑶姿入梦真。还将何逊笔，一赋洛川神。
答臞翁见赠,近现代末当代初,徐震堮,小阁双松倚夕曛，萧然鸾鹤与为群。袖中黄岳知无恙，诗思闲于岭上云。
雪窗读《檀弓》效柳仪曹,近现代末当代初,徐震堮,羁怀不足言，偶坐成幽绝。灯下理《檀弓》，悠然尽数叶。溪流沙岸冰，风堕松枝雪。意足皆可欣，何事庄与列。
初春季思招饮，和养臞先生,近现代末当代初,徐震堮,能与桃花作主人，西街老屋未全贫。一晴到眼春无价，数客哦诗句有神。稍觉三杯初下鬲，浑忘六籍几经秦。东风酒面鱼鳞起，平世安知此乐真。
移榻竹楼，瞬将三月，素心晨夕，兴复不浅,近现代末当代初,徐震堮,葺竹为楼得苟完，超然燕处胜荣观。敢期桤木三年大，稍喜松风六月寒。隐几哦诗同魏衍，杖藜冲雨过苏端。墙根老荠青堪笔，一任邻家蝶作团。
春分后一日与诸公登万松岭，经周漈村至佛山石壁寺共饭 其一,近现代末当代初,徐震堮,一条筇竹杖，扶我上层颠。磴道无几里，高松皆百年。崖开深见屋，春半已闻蝉。斗绝中峰影，寺门峰影边。
春分后一日与诸公登万松岭，经周漈村至佛山石壁寺共饭 其二,近现代末当代初,徐震堮,石壁何年凿，岩花閟古春。客来飞鸟外，寺与白云邻。煮茗寒潭水，衔杯佛座尘。萧萧数竿竹，相对坐忘身。
四月一日游南山中，至竹坑，就村舍人家借爨，醉饱而归，诗以纪之,近现代末当代初,徐震堮,乱石如棱不容足，松风一径趋深谷。竹坑唯见竹萧萧，十亩青光映茅屋。亭午到村腹殷雷，排门叫笑求醽醁。须臾乞火张行厨，率尔醵钱为饮局。村醪泻椀堆珠红，新笋行盘截肪玉。兴酣策杖凌翠微，白日欲堕松门西。少年意气忽如在，杖头片片晴云飞。王翁酒后醉双颊，笑扑群儿如扑蝶。倒冠落佩林间卧，明日喧传山贼过。
漫兴,近现代末当代初,徐震堮,孤枕千岩里，愁边换岁华。春风过茅屋，老树著藤花。地僻兼无梦，书来始忆家。东皋笞笠晚，樽酒话天涯。
月夜山岗独步,近现代末当代初,徐震堮,小楼初夜月，高树半山阴。蛙噪陂田静，灯昏板屋深。废书缘偶念，策杖遂孤寻。踯躅岗头路，天涯寤寐心。
与敬老、臞翁、季思共赋风雨龙吟楼诗，以“未知明年又在何处”分韵，得“未”字“又”字 其一,近现代末当代初,徐震堮,身世老行縢，干戈戢犹未。岂期馆舍华，取足风雨蔽。窈窕西南峰，墙头露半髻。趺坐看夕阳，托想青霞际。山光落砚池，虫想出幽砌。阑干万里心，剩此孤吟地。草堂昔有诗，竹楼亦有记。适来岂无情，事往忽如寄。大书飞鸟堂，暂得宾主意。微雨溪上来，满楼松柏气。
与敬老、臞翁、季思共赋风雨龙吟楼诗，以“未知明年又在何处”分韵，得“未”字“又”字 其二,近现代末当代初,徐震堮,山中十日晴，水落溪身瘦。篱蔓坼红芳，风畦绿翻皱。岭色连远空，松阴转晴昼。翻思春夜时，雨脚床头漏。
与敬老、臞翁、季思共赋风雨龙吟楼诗，以“未知明年又在何处”分韵，得“未”字“又”字 其三,近现代末当代初,徐震堮,空际走波涛，梦里蛟龙斗。非无去国悲，幸免居夷陋。往者二三子，清景不可又。危楼百尺高，皂帽三年旧。狂言颇骇俗，心事终悠谬。欲刺东海船，去种南山豆。
送臞翁入景宁山中，取简斋“微波喜摇人，久立待其定”二句分韵，得“波”字 其一 “其”字,近现代末当代初,徐震堮,离堂暗风雨，客路纷干戈。翁今负戴去，发兴青林阿。薰风入高柳，菡萏已凌波。惜不数日留，共倾池上荷。文成读书处，飞瀑漱烟萝。回首竹间楼，秀句无人哦。白石聊可煮，紫芝谁当歌。陶公云忘世，慷慨咏荆轲。
送臞翁入景宁山中，取简斋“微波喜摇人，久立待其定”二句分韵，得“波”字 其二 “其”字,近现代末当代初,徐震堮,乾坤日凋瘵，多士留夸毗。平生悃款意，未敢隘伯夷。通介两龃龉，进退一然疑。朗朗百间屋，汪汪千顷陂。鸡鸣觏君子，谈笑何温其。白日不觉晚，青山相与期。梅风薰小阁，萝月照行衣。送君自崖返，悲来吟《式微》。
过季思斋，闻县前池荷盛开，闲步往观，用简斋《葆真池》韵,近现代末当代初,徐震堮,熏风过陋巷，不解原宪病。床堆覆瓿书，壁挂谈玄柄。荷香浮县门，忽动窥园兴。亭午涨街尘，负此一栏静。万嫭倚娇云，醉鬟扶不正。三年越女留，一笑明珠赠。尚想翠衣人，临流对妆镜。小轩日未斜，高柳蝉初定。微波不可通，坐失华年盛。筇杖落岩州，太息山河剩。桃叶唯古愁，竹枝发新咏。荒斋坐晚凉，归梦逐烟艇。
寇氛日亟，分校有迁闽之议，将去坊下，感时抚事，慨然于怀，取后山“吾生能几日，此地费三年”为韵（录四） 其一,近现代末当代初,徐震堮,楼上一山云，楼下半畦水。稻叶浮清光，陂田风日美。言亦不必听，耳亦不必洗。便觉箕颍间，去人亦无几。
寇氛日亟，分校有迁闽之议，将去坊下，感时抚事，慨然于怀，取后山“吾生能几日，此地费三年”为韵（录四） 其二,近现代末当代初,徐震堮,烽火照三州，悲歌忽变徵。报秦剑术疏，出塞鼓声死。万里倚长城，百金皆选士。哀哉一昔间，鱼烂竟至此。
寇氛日亟，分校有迁闽之议，将去坊下，感时抚事，慨然于怀，取后山“吾生能几日，此地费三年”为韵（录四） 其三,近现代末当代初,徐震堮,骨肉信浮沉，关河梦迢递。羁迟负米心，逼侧画兰地。望远自生愁，哀时徒陨涕。初闻马邑谋，遽作珠崖弃。
寇氛日亟，分校有迁闽之议，将去坊下，感时抚事，慨然于怀，取后山“吾生能几日，此地费三年”为韵（录四） 其四,近现代末当代初,徐震堮,窗前两松树，上有天蔚蓝。寻诗阑角风，我与松为三。昔年别乡井，复别妻与男。今当别汝去，惯别愁亦谙。
夏日山楼即兴,近现代末当代初,徐震堮,燕子斜阳国，萧闲剩此楼。敲诗同铸剑，得酒拟封侯。地偪山围梦，灯衰月变秋。瘐郎愁极目，风景小园收。
眉仲见赤，遂宿风雨龙吟楼，谈诗至夜分,近现代末当代初,徐震堮,青山我久要，朝暮同一楼。明月如佳客，颇分清夜愁。君来宿云际，偶为山光留。晏坐待月上，一灯凉胜秋。云归石气静，松暝溪喧收。村尨息蜀吠，队蛤扬楚咻。心静超喧寂，清谈废献酬。沉冥遂独往，窈眇怀前修。公才小江海，高浪驾轻舟。我似幽涧泉，劣容荇藻浮。平生慕梅柳，未暇事韩欧。君当恕斥鴳，不解鲲鹏游。
射鸭谣读报载浦城农民熊登明冤单，诗以纪之，二人三命，冤单中语,近现代末当代初,徐震堮,老翁生子能当门，妇腹彭亨行抱孙。饭牛屋角秋阳暖，浴鸭门前塘水浑。锦毛黄角尾短短，鸭鸭自呼朝伏卵。戎装靺鞈施施来，公然取鸭无人管。乡愚不识兵吏尊，夫前妇后相追奔。前行一怒枪出匣，回身射人如射鸭。鸭声已远人惊呼，卧地者谁妇与夫。呜呼，两人三命复何有，恨渠不死倭奴手。公曹善射真英雄，何不并杀无儿翁！
荒街行作于松溪,近现代末当代初,徐震堮,空山老蟾衔半城，荒街石板停履声。颓坊废额夹道立，黄昏如入墟墓行。丹青剥落横楣字，但有方书留姓氏。枝间病鹤遗故巢，屋角嫠蛛织秋思。借问貂蝉几叶孙？苇帘破灶傍祠门。斜辉未敛灯如豆，此是千年古屋魂。
重返风雨龙吟楼，晤敬老、臞翁，时眉仲适至，因留小饮,近现代末当代初,徐震堮,双松不改色，云去鹤飞回。聊对旧时月，共倾今夜杯。天低压梦破，溪渴咒泉来。蜗角山河剩，当欢且莫哀。
种菜曲,近现代末当代初,徐震堮,锦里先生饥欲死，霜园自斸手脚紫。赋诗夸说未全贫，芋栗犹能活妻子。平生不读计然书，沼吴霸越终无如。登坛讲画道今古，奇胸涌气惊狂愚。临邛市上雕龙手，一朵芙蕖压春酒。箧中尘锁《封禅书》，夜夜挑灯权子母。
喜敬老见过,近现代末当代初,徐震堮,楼外青山不费招，一阑风叶影萧萧。南邻王老时相忆，藜杖琤然过板桥。
忆小儿,近现代末当代初,徐震堮,小儿未五龄，识字颇了了。随地兵戈间，焉得常提抱。妈妈家里劳，姊姊学堂早。听尔绕床嬉，喧呼索梨枣。别来逾一年，蔬食愁不饱。念我玉雪儿，心心视春草。春草碧如丝，村园胡蝶迟。何时置膝上，教尔读爷诗。
畲客诗,近现代末当代初,徐震堮,大梁王气清如水，刘豫田翁作天子。中原老将悲填膺，遂入西山采薇死。瘴雨蛮箐七百年，子孙长戴槃弧天。短衣椎紒朱离语，老向南荒种石田。诗翁避地来栖止，旧族余风见惊哆。酒边垂泪话山河，自说先人身姓李。朅来耕凿起田园，嬴蹶刘颠了不闻。谁知一梦华胥后，又见虾夷入国门。吁嗟乎，满地风烟昏日色，殷顽何处逃锋镝？我闻此语心骨惊，天水遗民作畲客。
辛苦,近现代末当代初,徐震堮,竹叶尊空芋火残，湿云如梦傍栏干。小楼一夜潺潺雨，辛苦梅花共岁寒。
新柳 癸未,近现代末当代初,徐震堮,东风有约过山城，一树娇黄弄晚晴。咫尺江南春不到，胡笳吹作玉关声。
剑池,近现代末当代初,徐震堮,三尺寒潭水，仍传跃冶金。山川销霸气，花鸟入微吟。越绝何年事，荆轲一片心。市人多带剑，不复笑淮阴。
望断 其一,近现代末当代初,徐震堮,强雨苍梧处，归魂不可招。几人歌帝力，何日破天骄。旧事千秋节，悲风万里桥。仍将孤客泪，一寄冶城潮。
望断 其二,近现代末当代初,徐震堮,望断南枝信，沉吟有所思。渐看花落尽，长恨燕来迟。芳草巴人国，空山白帝祠。年年寒食节，再拜杜鹃诗。
秋夕,近现代末当代初,徐震堮,四邻虫语寂，独坐旅愁滋。偶作空山客，闲吟瘦岛诗。夜风落微石，疏雨滴秋池。自起吹灯卧，萧萧雁过时。
饮罢,近现代末当代初,徐震堮,小窗饮罢欲栖鸦，正有愁心逐暮笳。灯背疏篱虫响出，门临高树月痕遮。百忧且置人间事，四海难安梦里家。闻道淮南老诗伯，打包犹阻赤城霞。
岩居杂兴,近现代末当代初,徐震堮,风林月上迟，影落岩下屋。瓦陇敲松子，泠然如戛玉。钧天忽我遗，了了忆残曲。过雨闻鸺鹠，邻媪梦中哭。风高露气重，石冻山容肃。起视西南云，苕苕不可触。寒潭有夜渔，岸火然薪竹。我亦杵臼操，瓶储舂隔宿。
红叶,近现代末当代初,徐震堮,共趁晴寒日日来，秋光为我小徘徊。黄绵拥背牛栏侧，一树霜红照酒杯。
岩居,近现代末当代初,徐震堮,围灯虫语秋，断籁集虚听。缺月挂檐牙，开门雨初定。荒陂蹄迹乱，落叶埋行径。默念云中僧，敲冰炊破甑。茅庵无寸土，系在芦圌柄。日月如博投，晨昏唯一枰。霜空倦鹘还，澹澹数峰暝。我梦堕泬寥，林寒一声磬。
十月,近现代末当代初,徐震堮,十月山城燕影凉，戍楼吹角背斜阳。芙蓉小院香篝冷，万里西风梦正长。
月明,近现代末当代初,徐震堮,月明呼起葛陂龙，醉倚琼楼十二重。回首六朝秋色里，白云深处不闻钟。
周祭,近现代末当代初,徐震堮,山形如熨斗，一径通厏牙。暗水落层陂，渟泓古祠下。人家松栎围，秋梦绿无罅。但恐流花溪，时来问津者。
风雨龙吟楼,近现代末当代初,徐震堮,一楼风雨晴，帘卷南山影。午夜读《阴符》，波涛来隔岭。霜皮三百树，拄此尧禹天。会待春雷发，蛟龙惊昼眠。
再赋风雨龙吟楼诗 其一,近现代末当代初,徐震堮,杜公去草堂，暂与豺虎避。展转复归来，有如锥入地。收京定何时，北望风尘曀。篱破井已堙，欲留故无计。柏庭风露寒，念我根与蒂。岁时阙蒸尝，有子亦如弃。涛声竹阁虚，缺月窥梦呓。剪烛抄旧诗，宵寒添半臂。小儿紫凤衣，门巷及春未？兀坐对江梅，乡愁入凝睇。
再赋风雨龙吟楼诗 其二,近现代末当代初,徐震堮,松回溪上云，入我窗间岫。坐久日影移，饥鼠喧晴昼。岩居薇蕨荒，三年矧多又。一卷郊岛诗，旁人笑寒瘦。盍簪得石交，闻道吾已后。相忘寂寞滨，所安固无陋。幽寻蜡屐同，险韵尖叉斗。抱柱终不移，缨冠宁忘救。虚檐鳞甲飞，合眼风雨骤。百蛰会有苏，惊雷已其候。
宿鸬鹚步,近现代末当代初,徐震堮,扁舟夜泊严陵背，台下清江谁不爱。羊裘五月钓沧浪，一丘幸落风尘外。山青云白只依然，虎斗龙争又几年。此日西台来野哭，却教樵猎避兵船。
杂诗,近现代末当代初,徐震堮,子卿北海时，目断上林苑。羝乳会有时，所悲玄发变。日对牛与羊，浩歌无人见。同酒虽盈樽，顾影谁能劝？汉月落向西，胡尘来扑面。定有椎紒人，沉吟送秋雁。
杂诗（录一）,近现代末当代初,徐震堮,寂寂岩中居，十年与世隔。风雷绕涧户，蛟龙挂其侧。器用唯陶匏，秉心愚且直。岂徒鸟兽群，实慕皇王德。独抱震馀琴，调古无人识。淳风不可回，世乱人相食。一弹文王操，三叹清庙瑟。仿佛见其人，黮然颀而黑。
战后游海宁,近现代末当代初,徐震堮,禹王宫殿没烟萝，十载惊心战伐过。终古胥涛流不尽，满城禾黍月明多。
湖上秋日 其一,近现代末当代初,徐震堮,虚堂风引隔湖钟，秋在西南八九峰。五尺瘦藤闲挂臂，溪山只觉欠从容。
湖上秋日 其二,近现代末当代初,徐震堮,开窗日日对群凫，惊去还来不用呼。比拟燕莺心性别，惯随红叶到西湖。
悯旱,近现代末当代初,徐震堮,黄淮比岁势纵横，又见湘吴旱象成。三伏炎蒸连赤地，万方水火此苍生。年饥空仰秦人籴，民散仍逃汉鼎烹。闻道微凉生殿阁，诸公踊跃正论兵。
秋来屡饮宛春龙山寓斋，因题其霜红簃,近现代末当代初,徐震堮,爱君窗户对江开，割取秋光入酒杯。霜树高低堆谷暗，风帆历乱际天来。一廛足了梁鸿事，《九辨》能兴楚客哀。他日龙山征故实，补亡休遣老坡咍。
张苍水墓,近现代末当代初,徐震堮,泪荷犹作露盘倾，谁荐寒泉奠两楹。异代穹碑过客读，斜阳废圃野人耕。一成莫遂回天愿，九死空存蹈海名。长与栖霞作邻并，青山终古属田横。
与好楼、眉仲、心叔泛舟西溪（录二） 其一,近现代末当代初,徐震堮,铅华洗尽出天姿，樊榭当年总费诗。若把西溪比西子，苧萝村里浣纱时。
与好楼、眉仲、心叔泛舟西溪（录二） 其二,近现代末当代初,徐震堮,秋草祠荒话旧游，词场百辈尽风流。小楼弹指斜阳入，浑被芦花笑白头。
秋夜有怀,近现代末当代初,徐震堮,几日西风满槿楥，云罗万里雁盘桓。也知海国逢兹夕，遥望星河压故园。路入屏山秋曲折，月扶廊叶影潺湲。一灯支起湖天梦，宿羽跳波故作喧。
三年（五首录三） 其一,近现代末当代初,徐震堮,三年经苦战，四海尽闲田。户出添都马，人输助国钱。但知山可撼，肯信海难填。自古兵犹火，焚身亦可怜。
三年（五首录三） 其二,近现代末当代初,徐震堮,梁窦当朝宁，嗟君志亦荒。一时无赖贼，尽化夥颐王。硕鼠过三岁，哀鸿遍四方。纵无刘项在，民已欲偕亡。
三年（五首录三） 其三,近现代末当代初,徐震堮,军国征求急，其如骨髓枯。俄空上苑鹿，化作满天蚨。画虎翻成犬，亡秦岂谓胡。他时麟阁上，应为若曹图。
赋得“苦送春随人去天涯”七言四韵，得“人”字 丙辰,近现代末当代初,徐震堮,一片花飞委路尘，杜鹃啼后更无春。楼高易放斜阳入，道远偏怜草色新。满目云山供怅望，几回风雨送归人。清阴莫挽流光住，蝶乱蜂狂只怆神。
读史,近现代末当代初,徐震堮,求田萧相犹难免，辟谷留侯仅得容。终始武乡无惑志，方知先主是真龙。
读史 其一,近现代末当代初,徐震堮,射虎南山一老兵，封侯何事羡韩彭？将军若遇高皇帝，未必能逃五鼎烹。
丙辰纪事 其一,近现代末当代初,徐震堮,太息山陵未掩藏，孰知魑魅在萧墙。新声竞奏《桑条曲》，神柄潜归偃月堂。何止蛟龙愁失水，却教狐鼠极跳梁。诸公不定安邦计，涂炭苍生恐未央。
丙辰纪事 其二,近现代末当代初,徐震堮,迅扫欃枪得未曾，喜看寰宇复清澄。天行威令风雷动，地泱阳和草木欣。休讶六军齐左袒，只缘四海盼中兴。纤儿枉作拿云梦。千丈冰山一夕崩。
长风公园湖上偶坐,近现代末当代初,徐震堮,十亩平湖镜面宽，绕湖树影绿团团。偶携书即占阴坐，新作亭宜隔水看。应物无心多忘事，营身无术只偷安。一丘一壑徒虚愿，剩把闲情托岁寒。
忆旧游 台城秋柳,近现代末当代初,徐震堮,问绿阴旧梦，弱絮前生，几度芳菲。寂寞台城下，伴江蓠岸芷，相对依依。泪凝往时眉妩，愁影落青溪。纵千种风情，水边沙外，几度斜晖。乌啼白门路，剩草没宫墙，尘锁朱扉。为舞春风久，叹哀蝉曲破，憔悴罗衣。旧衾漫思铜辇，幽恨化云归。但冷月荒波，年年故国秋雁飞。
锁窗寒,近现代末当代初,徐震堮,远浦沉蓝，横云翳碧，莽然平楚。南飞倦影，断续怕将书误。溯寥天，劲风送秋，暮阑倚笛临江渚。但冷云万叠，沉沉江水，夕阳无语。羁旅。田愁绪。便闭了重门，避愁无处。楼孤地迥，梦到穿针庭宇。奈酒醒罗袂自寒，暗帘又锁高馆雨。待缄情寄与沧波，日夜东流去。
霜叶飞 谒明陵用梦窗韵,近现代末当代初,徐震堮,帝京遗绪空山里，萧萧风起陵树。庙门杯酒酹沧桑，天半神灵雨。但寂寞金支翠羽，荒祠谁拜衣冠古。望淡日觚棱，剩拂拭残碑藓字，托情豪素。因念画壁前朝，朱轮贵里，故国兴废谁赋。女萝山鬼冷秋坟，付与残僧语。算独客牢愁万缕，疲驴归趁斜阳去。背暮山、重回望，殿阁微茫，乱云深处。
临江仙,近现代末当代初,徐震堮,镇日情怀如中酒，依依绕砌闲行。忽随胡蝶到中庭。夕阳红薄，花影不分明。长记那回高阁上，倚栏同看双星。如今相望隔重城。绮窗朱户，留月照银屏。
高阳台,近现代末当代初,徐震堮,泪印书鸦，尘惊筝雁，赚人终是年年。吹絮帘阴，东风摇梦成烟。柳丝系得斜阳住，甚亭台换了啼鹃。又无端，旧事零星，都到尊前。如今暗雨衰灯外，但飘零酒盏，掩抑朱弦。海思云愁，不堪料量吟笺。红楼咫尺关情地，寄瑶华、枉托芝田。太凄凉，燕语黄昏，第几阑边。
兰陵王 春暮述怀示宛春,近现代末当代初,徐震堮,过寒食。帘外东风晚急。扶愁起、留眼看春，无奈出光去如掷。天涯况是客。凄抑。吴船夜笛。凭阑处、商女后庭，烟影离离旧淮碧。江关赋萧瑟。更水面飘歌，灯外欹帻。沧波一梦头堪白，伤十载书剑，异乡风雨，江花江草弄怨色。甚天上消息。岑寂。翠尊侧。叹鬓怯繁枝，诗冷瑶席。斜阳独立青芜国。九竹院孤枕，石林双屐。相思何许，问燕子，倘记得。
木兰花慢,近现代末当代初,徐震堮,听荒城雾角，正千里、阵云遮。问满地江湖，连天烽火，何处京华。惊沙。回旋大野，算十年、开遍战场花。多少锦衣绣?，谁吟杜老兵车。交加。风雪绕夭斜。肠断后栖鸦。叹汉月何年，青山一发，残泪飘笳。天涯。旧人尚在，恐江南、燕子已无家。回首冷云江上，愁闻商女琵琶。
三姝媚 十二月八日宵发梅城,近现代末当代初,徐震堮,扁舟归梦短。正空山烟平，暮江潮满。悄倚霜尊，拂敝裘茸帽，酒怀零乱。月冷千鬟，留汝伴、荒江春远。照眼沧波，听水听风，算今都惯。支枕寒宵刚半。觉露气穿窗，布衾慵暖。自起推篷，指万峰高下，帆随泷转。俯仰岚光，应笑我吟湘人倦。剩欲狂歌铜斗，深杯自劝。
曲玉管 与宛春别半岁矣，一旦把晤，喜欢无量。去后作此寄之，并示微昭，抚时感事，不觉言之骚屑也,近现代末当代初,徐震堮,冻草荒阑，拳鸦曲苑，东风几日吹尘鬓。一笑空堂欹帻，箫鼓春城，暂愁醒。眼底论交，尊前说梦，探芳岁月吟边冷。别后清淮风月，官柳江亭，向人青。话雨灯床，共当日题襟俦侣，只今苦恨情多，惟馀秀句飘零。感平生。况庾郎愁赋，目断江南千里，萧萧旗影。草草辛盘，鹤唳心惊。
六幺令 书宛春扇,近现代末当代初,徐震堮,市桥灯飐，共醉他乡夕。沉沉绕楼风雨，摇暝烟丝碧。赢得春寒压鬓，江上暮潮急。酒杯荒涩，苍茫俯仰，海水枯桑并弦泣。莫道相看年少，早是风尘客。感慨花近高楼，愁眼惊春入。付与绿窗勘梦，掩抑红牙拍。故人应识，黏朱贴翠，总是关河乱离色。
念奴娇 同蜚云、微昭、宛春游烟雨楼,近现代末当代初,徐震堮,棹歌声里，算年年、闲却湖山尊俎。冰簟疏帘觞咏地，一镜香红迟暮。卧柳侵桥，凉波没桨，楼外阴阴树。酒边吟望，旧盟应有鸥鹭。坐久韵落歌蝉，茶烟鬓影，梦入芙蓉浦。但恐画塘秋讯早，叶叶暝云吹雨。竹阁诗声，灯床禅味，谁唱旗亭句。题襟人散，后时风月尘土。
秋霁,近现代末当代初,徐震堮,烟冷吴皋，甚一夜西风，岸柳五色。草阁云平，雁帘花暝，怒潮到门犹力。故园暂息，半庭日下梧揪碧。感旧国，谁省侧身天地杜陵客。芳树徙燕，旧幕巢鸟，短歌长谣，无限凄寂。叹如今、秋衾索梦，空廊听雨恍头白。江阻水深行不得。目断天外，遥念杳杳旌旗，暮烽山县，乱笳霜驿。
醉翁操,近现代末当代初,徐震堮,参差。谁思。佳期。折江蓠。将遗。东南始霜微波违。美人翩独来迟。生别离。瑶瑟怨芳时。苦忆君，恨君未知。素鸾欲下，恍惚生疑。碧云桂水，多事朝朝锦机。江有枫兮愁漪。媵寸鳞兮何辞。相思斑竹枝。霜风吹罗衣。归去梦犀帷。玉楼筝冷无雁飞。
绮寮怨 悼宛扬,近现代末当代初,徐震堮,莫问华堂双燕，旧巢风雨声。记那日、细草春场，丝鞭袅、买醉旗亭。相看征衫未脱，荒途里、倦客眼谁青。甚别来、淡月空梁，人何在，败壁蛛网盈。望远乍回雁程。招魂漫唱，那堪梦断瑶京。水驿霜灯，有邻笛，倚愁听。芳洲易生兰杜，试采撷、若为情。花飞故城，东风醒醉地，无泪零。
烛影摇红 甲子除夕，时避地平湖，用梦窗元夕微雨韵,近现代末当代初,徐震堮,红烛他乡，画屏先逗春痕浅。围炉博簺夜如年，语笑谁家院。此际乡情更暖。数归期、檐梅摘遍。灯昏酒酢，乌帽尘侵，黄甘香溅。虬箭声中，霜笳不敌琼箫怨。一街细雨湿香泥，寂寞何人见。阑外痴云未散。梦天涯、东风近远。明朝倘有，海角春来，珠帘齐卷。
西子妆,近现代末当代初,徐震堮,愁里笛声，酒边塔影，冷落连山朝雾。断桥来去马蹄香，待重寻烧痕迷堍。残鸦倦舞。料不为斜阳稍住。几回游，怪旧时衣袂，缁尘如许。心期误。客枕惊春，梦醒山月去。隔年飘泪为看花，又东风满城瑶树。鸾笺觅句。算为此溪山休赋。最难禁，独自空帘卧雨。
梦芙蓉,近现代末当代初,徐震堮,湖霞飘散绮。记鸥边棹过，绀波十里。倚岩花暝，诗思乱鸦外。岸风欺客醉，青山流梦吴被。几日归来，应猿愁鹤怨，潭月夜深起。早是香寒袖底。吹笛中洲，散落江莲佩。锦漪无畔，罗袜旧尘洗。酒杯分涧翠，霜襟渐引秋意。唤起琴高，倩明珰寄远，清泪堕寒水。
金缕曲 哭弟履坦字道平，卒年二十,近现代末当代初,徐震堮,落地为兄弟。分此生蛩蛩駏駏，百年相倚。谁道浮萍无根草，聚散匆匆如此。忍便把、双亲抛弃。乍看吾侪成长了，令衰年又洒思儿泪。肠已断，哀犹未。四海子由今已矣。问几年心肝呕尽，都成何事。满架遗书空埃蠹，赢得亲朋雪涕。更心事、不堪提起。一叶茫茫人海大，算孤单入世真无计。行自念，痛予季。
八声甘州,近现代末当代初,徐震堮,指冻云城阙阵鸦回，珠帘月如弓。正梦啼秋水，酒悲高阁，霜枕来鸿。苦恨星寒剑涩，一叶感飘风。千万蓬山路，青鸟难通。莫问旧时阑楯，早梁空尘冷，憔悴珍丛。唤炉峰小雁，魂影隔冥濛。似仙人、观枰柯烂，现海山、弹指彩云空。人天感、听残灯外，街鼓鼕鼕。
鹧鸪天 舟次富阳,近现代末当代初,徐震堮,拂拂船旗指富春。一楼浓翠占斜曛。晚寒小市催帆落，淡画疏林带水昏。新感慨，旧游人。何时稳作一廛氓。西湖乍别严滩近，终与青山隔一尘。
谒金门 桐江旅舍雨眺,近现代末当代初,徐震堮,江上雨。遮却乱山无数。云水荒荒留不住。扁舟何处去。楼枕寒潮欲暮。樯燕向人饥舞。检点征衫颜色故。客愁烟外树。
唐多令,近现代末当代初,徐震堮,暝色夺归鸦。秋风引断笳。任愁云糊住窗纱。黄叶声多灯影薄，又魂绕，旧天涯。魂绕旧天涯。珠帘燕子家。有当时春水春霞。一片夕阳烘涕泪，照江山，去帆斜。
点绛唇,近现代末当代初,徐震堮,桃李城东，花花叶叶风吹树。半春无雨。蜡屐寻诗去。垂柳双扉，记买饧萧处。今无主。旧欢如絮。分付流莺语。
虞美人,近现代末当代初,徐震堮,浓阴惯傍阑干角。尽日垂罗幕。客窗随分换春衫。匝地飞花江北与江南。无端梦入青溪路。一片桃花雨。橹枝声里夕阳斜。几处楼台如画晚寒些。
后庭宴,近现代末当代初,徐震堮,去不多时，旧曾来处。事如春梦都无据。阑干寸寸是离情，楼前错种相思树。翻怜梦境分明，长遣柔肠萦住。嘘寒送暖，总属闲言语。絮影满空帘，东风欺白纻。
雨中花,近现代末当代初,徐震堮,屏上青芜心事误。知梦里、寻春何处。冻柳无姿，乱鸦如墨，遮断来时路。彩笔题诗浑欲许。枉添得、相思凭据。对镜花枝，入帷月色，没个分明语。
如梦令,近现代末当代初,徐震堮,昨夜客窗梦到。一半醒来忘了。无梦已多时，何苦相逢草草。休恼。休恼。付与灯昏月小。
临江仙,近现代末当代初,徐震堮,如梦秋光何处也，重阳未有黄花。苍苔细雨野人家。下帷听落叶，倚杖候归鸦。哀乐年年都惯了，而今无计消他。小窗合眼便天涯。携将新涕泪，来洒旧筝琶。
青玉案,近现代末当代初,徐震堮,东风吹老江潭树。一叶叶，随波去。多谢连江萍与絮。相看一例，涛翻浪卷，流向无人处。闹红深处帘栊暮。桃李春光等闲度。作计昌狂真自误。梦中啼唤，醒来犹怕，难向人前语。
鹊踏枝,近现代末当代初,徐震堮,十里垂杨飘古瓦。处处园亭，处处笙歌社。白纻春衫人似画。桃花乱扑闲车马。一笑归来春已谢。往事茫茫，付与深灯话。默数星光帘不下。半钩新月榆青罅。
水龙吟 杨花,近现代末当代初,徐震堮,才开便怨飘零，无风尽日濛濛坠。斜阳院宇，浅寒城郭，白茫茫地。魂怯难留，路长愁省，梦轻无系。任狂随画毂，低窥绣户，浑不是，凌云意。回眼芳菲何许，笑匆匆、满园桃李。春阴帘外，一声啼鴂，繁华无蒂。化作浮萍，连江东去，是侬归计。问世间何物，供人留恋，洒无端泪。
惜秋华 题宛春霜红簃填词图,近现代末当代初,徐震堮,岸帻听烟，指疏黄倦碧，西风林馆。雁阵破霜，书空暗缄瑶怨。萧寒恰称诗情，带几笔沙平崖断。谁知有，丹青难画，绮怀零乱。江上俊游远。记湖楼赌韵，醉题纨扇。缬眼冷红，犹作秾华相看。重来桂陌停车，已输却春光一半。愁展。比残鸦鬓秋惊换。
西江月 初见燕到,近现代末当代初,徐震堮,指点巢痕如故，年年归讯无愆。尊前相见便相怜。燕子于人何远。旧梦关情芳草，新愁对影飞绵。天涯地角一回旋。又到翠阴庭院。
临江仙,近现代末当代初,徐震堮,绕郭村村幽事，不教风雨相妨。唯将疏病送流光。一樽留客共，双屐为春忙。未改年时旧癖，宵宵枕藉书囊。四更斜月转吟窗。梦醒还似梦，花影欲扶床。
青玉案,近现代末当代初,徐震堮,轻衫小杖随花住。道春在，花多处。落照家家归燕语。疏篱矮屋，炊烟几缕，淡画溪边树。人言三泖多佳处。甚日呼船去听雨。十里烟波鸥作主。渔蓑理罢，云帆沙鸟，收入襄阳句。
定风波,近现代末当代初,徐震堮,枳棘篱头野雀喧。小庭生意自欣然。屋外无山晴更好。添了。斜阳一树晚来看。料理清狂原不负。知否。人间难得睡乡宽。明约看花侬更懒。先办。三杯卯酒压春寒。
踏莎行 哭刘子庚夫子。夫子于前岁夏殁于北平,近现代末当代初,徐震堮,词卷苍凉，儒冠侘傺。先生头白京尘底。一棺万事总成空，天涯归骨知何地。袖墨犹新，楹书谁寄。江南愁杀闲桃李。西州花发旧经过，十年三下师门泪。
玉楼春,近现代末当代初,徐震堮,支颐默数桥南树。策策阵鸦摧急雨。青溪寂寞柳弯腰，几日西风吹不去。虫窗驼坐愁如絮。黄叶声中惊得句。一重树影一重帘，最是秋来难画处。
满庭芳,近现代末当代初,徐震堮,梦叠山青，诗催雁瘦，板桥霜迹初新。未衰杨叶，风影落衡门。一片凉喧绕屋，推书起，茗椀无温。空帘外，啼螀渐引，丝雨织篱根。殷勤。凭汝说，寒縢上格，暗水添痕。怅满怀明月，抛掷何人。笑煞闲愁燕子，十年计、错种龙鳞。沉吟许，寒添半臂，觅句倚灯唇。
最高楼,近现代末当代初,徐震堮,关情处，缘浅转情多。对面隔山河。恼渠明镜团圞月，思君流水去来波。一天愁，无处顿，问双蛾。花太妩、尚馀春几尺，人欲渠、懒题笺十色。心宛转，影婆娑。绿阴终作他家树，青梅休唱小时歌。说相思，灰尽也，冷难呵。
洞仙歌 重阳前一日作,近现代末当代初,徐震堮,桐阶倦立，早重阳近也。未有黄花补篱罅。好秋光、都付寒日疏棂，鸦影里、一片萧萧叶下。故乡亲友少，零雁无行，休道茱萸醉堪把。佳节若为酬，衰袂西风，凭高泪、为谁轻洒。待闭上重门梦年时，又蓦地惊雷，满城车马。
浪淘沙慢 烟雨楼记游,近现代末当代初,徐震堮,市桥外，湖风送暝，岸柳摇碧。霜力初酣素陌，诗情正绕画楫。知坼绣楼台移曲折，倚危阑、绿影扶屐。揽四面烟波暮帘卷，空明荡愁睫。闲立。嫩凉暗逗林隙。早鹭老荷枯横塘冷，向晚湖水急。巡翠罨长堤，风影如织。去鸿未息，鸣橹声中，一片晴霞红湿。唤起归舟迎寒入，鸥程阻、胜游顿隔。但回首、清晖留梦忆。更休问、角里长街，甚处觅，一楼独借斜阳色。
摸鱼子 感秋,近现代末当代初,徐震堮,倚新凉、小楼吹暝，斜阳都在高处。鸡冠鸭脚依然好，闲煞灌园心绪。凭问取。甚畅好、秋光苦恋啼鸦树。鸣蛩替语。道画楫双舟，闹红门巷，梦里不能去。钟鸣后，门外西风又怒。篱头暮雨如注。挑灯自写安仁赋。烟墨零星谁谕。仍倦旅。怪新雁、寒暄不到闲庭宇。韶华过羽。笑铅椠生涯，歌呼岁月，此事定何如。
清平乐,近现代末当代初,徐震堮,楼居无恙。爱作神仙想。一片飞花随水漾。触起年时惆怅。而今梦断平芜。满城烟雨模糊。门外颠风如虎，问君睡得成无。
临江仙,近现代末当代初,徐震堮,老树不风偏有韵，淡烟浅画成图。高城斗转入平芜。长空一鸟下，孤塔乱云扶。范水模山都著迹，何人得见真吾。最分明处最模糊。夕阳如琥珀，写得此诗无。
瑞鹧鸪,近现代末当代初,徐震堮,缫丝风雨强登临，折得桃花不自簪。一样凄凉家国事，十分珍惜岁时心。眼前芳草无行路，身外浮云入浪吟。到处闲愁先我在，却缘相避转相寻。
千秋岁,近现代末当代初,徐震堮,诗无一句。却有愁千缕。浑不解，愁来处。夕阳秋井塌，人影长于树。吟望久，寻钟一路沿花去。池畔逢僧语。小立看萍聚。沙岸晚，初过雨。城东黄叶寺，又被诗留住。归鸟尽，一声磬落无人许。
蓦山溪 北书至，有感，却寄,近现代末当代初,徐震堮,看花迸泪，惯到残春病。门掩绿苔深，正愁绝、天涯芳讯。杜鹃声里，强起倚阑干，寒犹凝。红成阵，寂寞江南景。烽烟北望，寸寸关河影。慷慨筑声哀，甚荆高、风流顿尽。平原绣出，笑煞卖浆家，长剑耿，孤檠静，我辈生涯定。
鹧鸪天,近现代末当代初,徐震堮,白袷青灯雨屋深。惜花还惜少年心。玉箫声里春风句，几度低徊独自吟。云曳白，柳拖金。身闲无事且登临。万千空际蟠旋想，争似昭文不鼓琴。
月华清 戊寅1938闰七月之望，白露始降，避地沪堧，已逾半载，诵杜陵“露从今夜白，月是故乡明”之句，为之黯然,近现代末当代初,徐震堮,客枕迎凉，虫窗款夕，酒杯吟事都懒。租庑光阴，忽忽素秋将半。溯归心残梦河山，顿闲泪、暗蛩庭院。愁畔。有谁家怨笛，雁帘孤捲。今夜清光还满。奈露湿梧宫，草迷萤苑。菱唱江南，凄入倚楼心眼。倩笳声唤起城乌，问何处、旧巢堪恋。魂远。傍西风茅屋，绕枝千转。
念奴娇 用东坡居士韵，继宛春作,近现代末当代初,徐震堮,劫灰红处，莽天涯、谁是人间英物。整顿乾坤须此手，莫学灵均呵壁。倚剑空同，洗兵辽海，气作胥涛雪。泰山难撼，背嵬多少豪杰。君看鼙鼓声中，雄狮睡起，一怒春雷发。指点蓬莱清浅水，会见胡氛当灭。麟阁功名，龙门史笔，不负将军发。一杯笑属，汉家无恙明月。
水龙吟 挽留吴瞿安夫子，戊寅,近现代末当代初,徐震堮,伤心海雪诗人，抱琴竟向蛮中老。干戈满眼，田园万里，王风蔓草。药裹关心，长镵托命，瘴江春渺。记南明旧事，玉箫曾谱，缄愁地，今亲到。廿载湖山吟啸。都付与秣陵凄调。画船携酒，玄亭问字，前尘如扫。虎阜埋云，蛉川涨雨，骑鲸路杳。剩哀时馀泪，大招赋罢，洒霜花稿。
一萼红 庚辰1940人日，与张古香、王季思游金华北山，以白石老仙《人日登长沙定王台》调纪之,近现代末当代初,徐震堮,翠禽啼。放新晴半路，乔木洗岚霏。危石云欹，飞泉玉泻，凉影浮上萝衣。步深窈、呼灯照瀑，更穿险、舟小度岩扉。迹记龙年，诗题人日，分付双溪。尘外不知何世，向红梅古寺，蜡屐重携。月冷笙坛，云封鹤树，寻问仙境都迷。听江上、声声鼓角，且容我、消受烂柯棋。望极斜阳，故山可有春归。
夜读定庵集,近现代末当代初,田遨,定公极目海天昏，独倚东南有泪痕。万水千山沦夜雨，一箫一剑簸春魂。当年空说公羊学，大地深悲万马喑。细读遗篇思注解，森然鳞甲恍难扪。
感逝,近现代末当代初,田遨,怜渠身后太萧条，为抚遗孤不惮劳。已感人琴尘漠漠，那堪邻笛雨潇潇。滔滔举世炎凉态，落落几人生死交。我亦慨然思侠骨，江湖满地梦魂遥。
病酒放歌,近现代末当代初,田遨,使吾健啖君将食全牛，使吾善饮吾将老糟邱。惜我不能坐对弥勒吃猪头，亦不能千钟百榼消烦忧。坐此往往逃燕游。春街深处半街楼，尘嚣中有小清幽。二三胜侣时相投，相见刺刺不能休，便说诗格珊瑚钩。俄倾案上罗肴羞，凫花在手申绸缪，量小也自飞觥筹。裁诗并未罚羊刘，竟使我懵懵腾腾恍作醉乡侯。戏将汤饼饫以油，又使我突然暴下两尻风飕飕。夜深客去不肯留，高卧独与病相雠。方知阮籍酣放信招尤，更怜少陵白酒牛肉竟作土一抔。欲睡不能睡，万感纷难收。思欲屏杯杓，从今不与酒人酬。更思远肥醲，长甘蔬笋无他求。吁嗟乎，安得人生二百秋，自由王国足自由。处处楼阁间田畴，人人劳作逐清讴。图书环匝供咿嗄，万千奥秘任研搜。扫除群丑歼厥酋，大地从此无奸偷，一举洗尽古今愁。我亦凌空万里跨苍虬，浩然溟涬与心谋。回首昆仑冈，点点如青沤。旁有五大洋，不过寻常沟。左臂一轮月，一踢飞作天边毬。右胁海王星，一掷旋转万千周。此时银河之上可行舟，银河系外可通邮。天外飞来秘简，珍重不啻琳琅球。读秘简，酌金瓯，一读一酌奇思抽。能咒坚冰热，能化纯钢柔。掣虹能作桥，织云能成裘。能绝夭扎起佝偻，即看哺醊亦风流。更喝六龙迥天辀，长寿不觉飞光遒。此时胸无羁绊如脱囚，天风拂拂，旧梦新恙为之瘳。蓦惊起，揩双眸。晨光动，鸟啁啾。醒来知是梦，梦境尚飘浮。自念寄情狂想非谬悠，写来一笑寄凉州。
题黄山云海图,近现代末当代初,田遨,黄山旧梦未能忘，忽喜黄山逼卧床。石老烟荒松夭矫，云愁海思鸟微茫。身随千嶂浮沉里，心接九天风露凉。欲为人间消偪侧，画中权作小仙乡。
赠陆俨少先生,近现代末当代初,田遨,腕底江山蟠万里，笔端云树莽千年。画情倏忽生明暗，一道斜阳破积烟。
偶赋 江青,近现代末当代初,田遨,青蓝涂抹作生涯，唱本偷来属妾家。欲扮女皇终不似，只应常扮赛金花。
舟自胥口入太湖,近现代末当代初,田遨,泰娘桥上草浮烟，渔具鸡笼共一船。喜是推蓬忽空阔，太湖胸次两涵天。
湖上夜眺,近现代末当代初,田遨,不辞没踝踏泥行，来看湖光上下明。月在天心心在水，浩然银汉泻无声。
野翁画紫藤，嘱题,近现代末当代初,田遨,闭门久不问芳菲，今看花光漾晚晖。忽觉狂情来笔底，乱藤欲化紫虬飞。
六十书怀,近现代末当代初,田遨,依旧楼头夕照红，当年簸荡雨兼风。尚留老眼看今日，深觉霜毛负乃公。肮脏才情人落落，萧条书剑梦匆匆。忽临长路愁腰脚，独倚南天送过鸿。
砚边杂言 其一,近现代末当代初,田遨,无情诗莫作，无香花莫养。纸花犹可玩，枯诗有谁赏。情贵高与真，尤须通灵爽。安得共登临，一唱千山响。
砚边杂言 其二,近现代末当代初,田遨,泛题要窄写，窄题要放宽。大海一泓耳，杯水有波澜。
砚边杂言 其三,近现代末当代初,田遨,同是天上星，作喻可殊类。或道明似眸，或道似苦泪。或道如火荧，或道如珠碎。或道红豆抛，或道繁灯缀。或道大小熊，或道仙姊妹。譬喻本多端，臆想生向背。莫笑尽跛脚，跛脚含精粹。
砚边杂言 其四,近现代末当代初,田遨,治印可刮角，作字可稚拙。世有残缺美，此理待评说。人物高大全，要美转成丑。黄金无足赤，水纯不可口。
砚边杂言 其五,近现代末当代初,田遨,或以甘为佳，或以涩为贵。说诗有两端，此理宜领会。深语须寻绎，浅语不待赘。太生意多晦，太熟殊少味。不生不熟间，可餐亦可醉。要随意所需，偏至究茫昧。
厦门登日光岩,近现代末当代初,田遨,延平战垒倚高寒，列岛纵横烟外看。海峡两边应共慨，神龙那许片鳞残。
无题 其一,近现代末当代初,田遨,欲抚瑶琴独自伤，回思旧梦总荒唐。朝朝歌管雷同调，处处文坛月旦狂。打鬼拜神沿陋俗，锄兰笯凤等寻常。佳人都是搬姜鼠，那有闲情绣紫凰。
无题 其二,近现代末当代初,田遨,囚住姮娥月一丸，行天容易自由难。频年空盼乌头白，此夜争传塞马还。绿酒红灯狂泼墨，惊才绝艳笑凭栏。座中也有吴刚在，金粟花前斧影寒。
无题 其三,近现代末当代初,田遨,华林红紫乱啼莺，桂影婆婆梅影横。文酒偏多名士贼，剑歌几见可儿卿。频年旧劫还新劫，历史无情却有情。底事梦回还怅怅，朦胧过也转分明。
《杨度外传》将出版，自题 其一,近现代末当代初,田遨,一时成败本寻常，谤大于身信可伤。自古文人感知己，何须深怪蔡中郎。
《杨度外传》将出版，自题 其二,近现代末当代初,田遨,前贤心迹剖明难，褒贬随人意未安。写到子云投阁恨，千秋谁与洗沉冤。
淳安谒海瑞先生祠,近现代末当代初,田遨,英雄血泪总斑斑，敢批逆鳞甘罢官。今谒新祠思往事，呼天一问古来难。
某饭店邀跳舞，谢不往,近现代末当代初,田遨,多谢良朋折柬招，浓歌艳曲共今宵。自知俯仰无柔骨，不敢随人试舞腰。
登伏波山,近现代末当代初,田遨,边地犹思马伏波，青山遗烈两峨峨。绝怜百战功成后，薏苡明珠谤亦多。
自嘲,近现代末当代初,田遨,狎我呼老谢，尊我呼谢老。狎尊无不可，细事随缘好。独于是非间，不肯逐妍巧。咄咄讶狂澜，行行寻芳草。自笑亦大痴，触眼空烦恼。无力却忧天，榛芜苦难扫。旁人皆大笑，果是一呆鸟。
自寻,近现代末当代初,田遨,忽失我所在，四顾欲寻我。茫茫六合间，不知在何所。既未落尘秽，亦未离烟火。况我一微尘，浮游天之左。迷离万情丝，缠入因与果。中有两我在，各自矜婀娜。一我欲精勤，万卷读之破。一我欲偷懒，万事随笑唾。两我不相让，激辩争一可。蓦地分吹去，魂兮任飘簸。旋见阳光下，花间有我坐。我呼或非我，不过小光朵。
游吴杂咏 登盘门,近现代末当代初,田遨,金戈铁马旧盘门，旁有荒祠伍相尊。莫笑苏台娇治甚，此间千古水云屯。
游蜀杂诗 其一 杜甫草堂,近现代末当代初,田遨,草堂门闭走旁门，堂外风光失旧村。犹记浣花溪水碧，无边花树护诗魂。
游蜀杂诗 其二 灌县登索桥,近现代末当代初,田遨,重寻名刹碧琳琅，玉垒山前草树香。踏上索桥难矩步，老来也学舞郎当。
游蜀杂诗 其一,近现代末当代初,田遨,坡老平生似散仙，每餐从不两荤膻。那知身后鱼和肉，都借高名赚大钱。
重庆南温泉露天浴池试浴,近现代末当代初,田遨,温泉仰卧看云光，山色苍茫绕四廊。身自浮沉心自静，浑忘人世有炎凉。
过巫峡,近现代末当代初,田遨,十二峰峰转，苍崖云气深。江流多转折，天色乱晴阴。国事千年计，平生万里心。何当烟水阔，快棹到仙浔。
先母忌辰作,近现代末当代初,田遨,暌隔经年一省亲，几曾相守问晨昏。而今常洒思亲泪，到死终为负罪人。
蒲家庄访聊斋,近现代末当代初,田遨,孤鬼纷纷变相生，蒲庄尚有著书楹。我来欲借先生笔，奇谲荒唐写世情。
《上海诗词》编委会上，主编萧挺提出，诗词应反映现实反映时代，余有同感，因补述已见 其一,近现代末当代初,田遨,欲问诗坛近若何，花枝高下自婆娑。辞情慷慨名篇少，饤饾零星滥调多。雷雨八荒应入抱，生涯百态尽堪歌。筝琶歇处听天籁，悬瀑轰鸣鸟语和。
《上海诗词》编委会上，主编萧挺提出，诗词应反映现实反映时代，余有同感，因补述已见 其二,近现代末当代初,田遨,诗家境界本来宽，忧国谈兵写寸丹。碧海掣鲸情有托，阆风緤马感无端。
官倒,近现代末当代初,田遨,咄咄惊偷运，滔滔多冒牌。飞蝗能蔽日，蚂蚁总缘槐。转手真财薮，撑腰实祸阶。但求严法治，当可净风霾。
己巳春日杂诗（录十六首） 其一,近现代末当代初,田遨,堤后楼台杨柳风，堤前浊浪远连空。此间信是黄金角，万亩桃花照海红。
己巳春日杂诗（录十六首） 其二 题画,近现代末当代初,田遨,雪里芭蕉造境遒，诗情画意两风流。意高不作逼真想，红是春光黄是秋。
己巳春日杂诗（录十六首） 其三 题画鹰,近现代末当代初,田遨,碧天无际草萧萧，画笔峥嵘意气骄。恍在长城最高处，秋风古堞看盘雕。
己巳春日杂诗（录十六首） 其四 淀山湖上,近现代末当代初,田遨,湖上侵晨烟水昏，沿堤新草没潮痕。雨天洗出无边翠，一树海棠红半村。
己巳春日杂诗（录十六首） 其五 冥想中恍如有悟,近现代末当代初,田遨,皓齿明眸林下风，才通笑语又匆匆。蓬莱宫阙无缘到，仙梦时时一闪中。
己巳春日杂诗（录十六首） 其六,近现代末当代初,田遨,少年有梦总拿云，壮岁痴情梦也温。莫道老来无好梦，宵宵突兀见昆仑。
己巳春日杂诗（录十六首） 其七 过童年故居,近现代末当代初,田遨,道路依稀认旧村，数间破屋闭重门。老槐有意筛斜照，筛碎荒阶旧梦痕。
己巳春日杂诗（录十六首） 其八 独立,近现代末当代初,田遨,枉说身如不系舟，黄埃眯眼只生愁。会当独立银河畔，摆脱尘缘看地球。
己巳春日杂诗（录十六首） 其九 题徐志摩画像,近现代末当代初,田遨,康桥月色记依稀，西子湖光照袷衣。画出平生潇洒意，诗人到死挟诗飞。
己巳春日杂诗（录十六首） 其十 邻家,近现代末当代初,田遨,京华云暗夜风寒，消息传来愁暗添。畏乱心情随处是，邻家争买米油盐。
己巳春日杂诗（录十六首） 其十一,近现代末当代初,田遨,情天恨海放翁词，唱出人生缺陷悲。凑合自多老夫妇，一生厮守有谁知。
己巳春日杂诗（录十六首） 其十二 四月灯下,近现代末当代初,田遨,忧天心事有谁同，巷议街谈验世风。欲杜乱萌应早记，莫教风雨泣残红。
己巳春日杂诗（录十六首） 其十三,近现代末当代初,田遨,不贪不吝但凭心，我为凭心误到今。一染书痴痴到骨，老犍相对坐弹琴。
己巳春日杂诗（录十六首） 其十四 默写,近现代末当代初,田遨,不曾廊庙不江湖，未摘骊龙颔下珠。时一冥心寻自我，悠悠默写海天图。
己巳春日杂诗（录十六首） 其十五,近现代末当代初,田遨,羚羊挂角迹难寻，岩壑无人偶一吟。数载疑团今始解，祇应云外證清音。
己巳春日杂诗（录十六首） 其十六,近现代末当代初,田遨,筹款艰难费九牛，而今挪用自优游。人间莫怪黄金少，尽被仙人铸作楼。
黄昏 其一,近现代末当代初,田遨,夕阳冉冉近黄昏，暮色苍然失远村。缕缕残霞明转暗，一天此际最消魂。
黄昏 其二,近现代末当代初,田遨,满天风雨易黄昏，深巷人家早闭门。明日出门天霁否？楼头小立望烟痕。
黄昏 其三,近现代末当代初,田遨,双双儿女倚凉亭，坐看朦胧烟树青。目语眉挑都不见，更多情话用心听。
黄昏 其四,近现代末当代初,田遨,车上高原望夕阳，晚来幽怨转苍凉。诗中自有黄昏美，梦境迷离唱晚唐。
漫兴,近现代末当代初,田遨,北国南来月乍弧，年年惯是一身孤。文章八九投秦火，风雨三千感客途。楼下花车知嫁娶，街头菜价见乘除。自知拙钝无他技，白发寒灯且著书。
四月九日游太湖，湖上作,近现代末当代初,田遨,这回六度到鼋头，万顷烟波一望收。山色翠迎芳草路，花光红上夕阳楼。不因人热梁溪客，动与天随笠泽舟。濯足濯缨还自问，可堪击水向中流。
登泰山（录二首） 其一,近现代末当代初,田遨,一家来仰泰山尊，分手相期候一门。觅向天街纷笠屐，回看尘世莽乾坤。两千年碣云俱冷，十八盘头雾又昏。一日小游成聚散，人间何处不销魂。
登泰山（录二首） 其二,近现代末当代初,田遨,陡觉苍茫百感生，名山事业竟无成。一心报国终投老，此次登高正晚晴。心旷自看天下小，神游常盼大河清。无穷世事无穷愿，也似山泉日夜鸣。
年终算帐，漫成一律,近现代末当代初,田遨,飞蚨盈万到吟窝，到了年终剩几何？穷有一椽堪鼾睡，富夸万卷尚胸罗。任他聚散千金贱，依旧清寒两鬓皤。差喜平生食贫惯，不愁物价涨痕多。
何济翔先生座上得“高吟风雨”一联，赏甚工切，归舍后足成之,近现代末当代初,田遨,何家小院尽清幽，三五良朋笑语稠。虾菜深杯寻薄醉，琴书劫火话前由。高吟风雨三间屋，狂说烟霞万古楼。携得诗笺归去也，夜窗灯火足清讴。
友人为画“红雨轩爬子图”自题 其一,近现代末当代初,田遨,画中我何似，大似抱窝鸡。未必卵金蛋，不辞啄冻泥。鹏抟驰想像，凤德待来栖。雌伏君休笑，胸藏万丈霓。
友人为画“红雨轩爬子图”自题 其二,近现代末当代初,田遨,煮字疗饥否，无言酒自斟。牵缠真似茧，樗散不堪琴。风雨无端梦，江湖未了心。明朝看花去，预问是睛阴。
白玉兰 其一 和琴翁,近现代末当代初,田遨,冠冕群花独出墙，选家相选意深长。天然文字真高格，绝代容华总淡妆。玉笔朝天天作纸，银灯照夜夜生香。信知花品关人品，欲唤冰姿共一觞。
白玉兰 其二 和琴翁,近现代末当代初,田遨,花倚东风人倚栏，相看端不怯春寒。未延月色明如许，伸向天光意自宽。舞榭早知清唱好，画家也觉白描难。信知文事花能解，欲挹清芬到笔端。
白玉兰 其三 和琴翁,近现代末当代初,田遨,曾住愚园花映门，幽居恰似市兼村。濛濛香雾人如玉，脉脉春光梦有痕。过眼韶华随逝水，断肠风雨易黄昏。信知聚散关花事，多少悲欢莫细论。
白玉兰 其四 和琴翁,近现代末当代初,田遨,宛然佛焰吐银缸，朵朵流光照绿窗。大块文章谁第一？市花品调自无双。预知明日春如海，且喜今宵月满江。花事也应关国运，兴来击节试新腔。
题《鹁鸽峰图》 1992年元月,近现代末当代初,田遨,鸽岭烟光入画中，丰碑矗处仰英风。楸梧石马威灵在，荆棘铜驼帝业空。主战频挥忧国泪，维新难奏补天功。由来前进多艰险，把酒低回一酹公。
读报感事 其一 一次会上，杨冷老出题命诗，次日奉寄,近现代末当代初,田遨,猎猎红旗七十年，一朝风雪竟迷天。长城自坏谁家罪？野火频烧几处烟。饮酖那能充妙药，拜金未必重人权。变中有变终难了，多少风霾到眼前。
读报感事 其二 一次会上，杨冷老出题命诗，次日奉寄,近现代末当代初,田遨,惊说雄邦乱一团，黄梁未熟已丢官。版图破碎分兵急，物价扶摇吃饭难。化国为私成畛域，向人学步失邯郸。浮云西北谁能料，明日阴睛拭目看。
秦国《国风吟苑》诗刊主编王诚以论诗七绝征和，因步韵 其一,近现代末当代初,田遨,诗通禅理入非非，时复拈花香满衣。一片灵机瑩彻处，月光如水照心扉。
秦国《国风吟苑》诗刊主编王诚以论诗七绝征和，因步韵 其二,近现代末当代初,田遨,此情此语喜相符，妙写人天事万殊。莫怪诗人偏爱美，美中真假不含糊。
秦国《国风吟苑》诗刊主编王诚以论诗七绝征和，因步韵 其三,近现代末当代初,田遨,月下爱看梅影斜，还看岚气似笼纱。鲜明不废朦胧美，梦里华胥便是家。
秦国《国风吟苑》诗刊主编王诚以论诗七绝征和，因步韵 其四,近现代末当代初,田遨,好诗何患少知音，伪体流传诗道沉。但愿风云通指顾，松筠不改岁寒心。
秦国《国风吟苑》诗刊主编王诚以论诗七绝征和，因步韵 其五,近现代末当代初,田遨,欲上昆仑一振衣，伟词独铸扫因依。江山如画增狂想，自有诗情壮欲飞。
秦国《国风吟苑》诗刊主编王诚以论诗七绝征和，因步韵 其六,近现代末当代初,田遨,悲歌天宝感苍黄，更有骚音溯远湘。爱国诗篇垂万古，诗怀磊落笔堂堂。
秦国《国风吟苑》诗刊主编王诚以论诗七绝征和，因步韵 其七,近现代末当代初,田遨,诗如天籁发清商，隽永清新兴未央。情系云天心在水，诗乡深处即仙乡。
意有未尽 其一 再步韵,近现代末当代初,田遨,台阁唱酬诗道非，又怜寒瘦叹无衣。富痴总逊穷生慧，持较朱门与白扉。
意有未尽 其二 再步韵,近现代末当代初,田遨,汉字音符兼义符，形成格律美中殊。最能抒写心灵美，心似明窗纸不糊。
意有未尽 其三 再步韵,近现代末当代初,田遨,或如壮士守褒斜，或似西施自浣纱。笔挟风霜针线密，能臻此境是方家。
意有未尽 其四 再步韵,近现代末当代初,田遨,知他鲎豰不成音，才欲转喉声已沉。扭曲诗行还凑句，不知何处著诗心。
意有未尽 其五 再步韵,近现代末当代初,田遨,谁能妙手制天衣，总觉阳秋失所依。我道打油兼雅调，不妨展翼各争飞。
意有未尽 其六 再步韵,近现代末当代初,田遨,泛论杨陆与苏黄，更把诗风向粤湘。纵少峥嵘唐气象，清深细密亦升堂。
意有未尽 其七 再步韵,近现代末当代初,田遨,何处寻诗可细商，诗情宛在水中央。此情超越时空处，四海风烟绕梦乡。
仍有馀意，三步前韵 其一,近现代末当代初,田遨,诗无达诂是耶非，风马云车芰作衣。写到神光离合处，群龙跃水破天扉。
仍有馀意，三步前韵 其二,近现代末当代初,田遨,诗家也自有阴符，触动心兵意自殊。老杜雪莱能预见，洞穿多少锦漫糊。
仍有馀意，三步前韵 其三,近现代末当代初,田遨,诗佛诗仙路不斜，玉溪绮丽似堆纱。三唐各有新风格，不似明贤忘自家。
仍有馀意，三步前韵 其四,近现代末当代初,田遨,掇拾方言与土音，混淆韵律乱升沈。创新贵质非形式，大巧能传现代心。
仍有馀意，三步前韵 其五,近现代末当代初,田遨,挦扯前人自缀衣，西昆纵好失凭依。不如径作嬉春体，铁笛一声孤鹤飞。
仍有馀意，三步前韵 郁达夫 其一 柳亚子,近现代末当代初,田遨,三径陶潜看菊黄，滋兰屈子怨清湘。好诗自好无今古，联袂同登郁柳堂。
仍有馀意，三步前韵 其六,近现代末当代初,田遨,端阳雅集早相商，蒲酒联吟乐未央。隔海相逢成一笑，当年尔我共山乡。
四步前韵，专论清诗，因韵脚关系，诗人时代前后，不复诠次 舒铁云 其五 王仲瞿,近现代末当代初,田遨,门户殊难定是非，百家各整百家衣。江河切莫讥瓶水，万古烟霞自有扉。
四步前韵，专论清诗，因韵脚关系，诗人时代前后，不复诠次 朱竹垞 其六 王渔洋,近现代末当代初,田遨,定评确与实相符，爱好贪多格调殊。诗内无人偶成画，不嫌云水半模糊。
四步前韵，专论清诗，因韵脚关系，诗人时代前后，不复诠次 钱箨石 其七 袁随园,近现代末当代初,田遨,或习淫哇趋向斜，或矜官气重乌纱。末流不必矜新异，箨石仓山是旧家。
四步前韵，专论清诗，因韵脚关系，诗人时代前后，不复诠次 顾亭林 吴梅村 其四 龚定庵,近现代末当代初,田遨,孝陵哀祭有唐音，仕隐低回感陆沉。后世谁为疏凿手，请听剑胆与琴心。
四步前韵，专论清诗，因韵脚关系，诗人时代前后，不复诠次 黄仲则 其一 洪稚存,近现代末当代初,田遨,都门恨未剪寒衣，除却江东无所依。两鸟翱翔天不许，只能哀叫不能飞。
四步前韵，专论清诗，因韵脚关系，诗人时代前后，不复诠次 丘仙根 黄公度 其二 康长素,近现代末当代初,田遨,仓海名齐人境黄，粤闽风气压湖湘。神州板荡诗偏健，风雨龙吟万木堂。
四步前韵，专论清诗，因韵脚关系，诗人时代前后，不复诠次 其三 曾涤生与同光派,近现代末当代初,田遨,或倡革命谱宫商，或煽同光唱未央。成败殊难凭一语，不应浸润罪湘乡。
题梓翁叠石图,近现代末当代初,田遨,叠叠石，石叠叠。石无数，叠不歇。石有骨峥嵘，叠有情切切。石石听号令，叠叠真奇绝。叠出数卷书，石石是章节。叠出百假山，石石是岩壑。叠出千情态，石石是心血。是否可补天？问石石不说。
挟山篇,近现代末当代初,田遨,五岳起方寸，袖中有东海。唐句与宋句，磊落垂千载。诗人兴所到，句句须悬解。胡为曲解诗，字面生疑骇。不见古诗人，奇想惊真宰。裂月还掣霆，人高说山矮。酒杯泻海波，拳石生烟霭。知常不知变，论诗良可慨。可挟飞来峰，掷向瀛洲卖。可挽银河水，直下雪山界。力可负山趋，笔可驱灵怪。精神超越处，须弥纳纤芥。或谓此狂语，庶可稍宽贷。不同写实诗，失实勿乃殆。吾且退言实，实中虚相赖。实不滞于物，方是诗风概。胸中有丘壑，携去堆青黛。手中有园图，携去添松籁。如此解挟山，谅亦非褦襶。论诗有别趣，合下沧浪拜。诗不涉理路，义不为辞害。无理有至理，自有解人在。孟子说理文，与诗了无碍。反用孟子语，亦可破险隘。何况太湖石，携向重洋外。植石造明轩，得遂挟山快。虚实俱有根，不是掉书袋。呜乎诗道大，胸襟宜豪迈。贴切与空灵，兼之始可爱。且酌吸月杯，莫吃胶牙菜。
友人画《桃花扇》故事，植农兄嘱题,近现代末当代初,田遨,回首南明梦已遥，惊才绝艳两飘萧。爱情泪与兴亡泪，并作秦淮夜夜潮。
梦游太湖，时五十初度，在牛棚 此系旧作，写小纸片上，捡出抄录,近现代末当代初,田遨,梦中忽到旧苔矶，寥阔湖天一振衣。放眼三万六千顷，回头四十九年非。山川草木还相媚，牛鬼蛇神与世违。知命之年难知命，眼前徒见乱花飞。
书斋三咏 其一,近现代末当代初,田遨,我有数幅画，差可光蓬荜。宋明及近贤，写意兼工笔。或写十二楼，仙山迎海日。或写采芝翁，春风吐茧栗。数画自珍藏，重如金千镒。偶有佳客来，始出封题密。有客指数画，赝者三之一。有客不谓然，说赝殊难必。而我却澹然，不以患得失。赝古亦何妨，虽赝存古质。所恨是赝今，弄假乱名实。安得有慧眼，一望辨凫乙。
书斋三咏 其二,近现代末当代初,田遨,我有万卷书，现存不及半。没收到发还，好书多失散。整旧兼购新，珍本尚一见。线装与精装，罗列盈几案。老来书伴我，昵于黄昏恋。寝馈于其间，浩如倚银汉。有时抱书眠，似闻书浩叹。自言遭劫时，人书同获谴。堆置破墙角，鼠迹蜗涎乱。不料智慧珠，竟同泥沙贱。主人厚爱我，理应同忧患。请看暴发户，何曾亲笔砚。
书斋三咏 其三,近现代末当代初,田遨,我有十方砚，可作案头供。大小形制殊，佳者色如冻。磨墨乌云飞，濡笔涛声送。文情括海岳，辞采舞鸾凤。斯时策砚功，封为石供奉。默默砚不受，似嫌我嘲弄。古封即墨侯，万石相伯仲。时移价自殊，虚名亦何用？钢笔代毛笔，砚田无人种。失去好风光，谁复相歌颂。惟我与主人，情义还相重。愿订金石交，共做名山梦。
仙扃,近现代末当代初,田遨,白云红叶护仙扃，小院回廊昼掩厅。久卧烟霞花黯黯，饱经风雨树青青。十年寻梦心先许，两地传诗韵可听。顽健欲陪冶春去，斜阳犹恋好园亭。
与客闲话 十首 其一,近现代末当代初,田遨,熟客常来坐小轩，神聊瞎侃有真言。灯前叹息兼狂叫，似听荒山啼夜猿。
与客闲话 十首 其二,近现代末当代初,田遨,改革花开分外红，国门开放万航通。但求沿路除丛莽，根绝人间不正风。
与客闲话 十首 其三,近现代末当代初,田遨,大炒地产兼炒股，挟势多成暴富人。知否贫家出无裤，沂蒙山色不成春。
与客闲话 十首 其四,近现代末当代初,田遨,燕窝鱼翅佐茅台，大似蝗虫结队来。吃掉公家近千亿，扶贫又报绮筵开。
与客闲话 十首 其五,近现代末当代初,田遨,深圳扬州事未遥，偎红倚翠醉阿娇。牧之自付缠头锦，不及而今可报销。
与客闲话 十首 其六,近现代末当代初,田遨,艰难创业奢华少，坑骗生财节俭难。不见局中人斗富，对烧钞票作狂欢。
与客闲话 十首 其七,近现代末当代初,田遨,闻所未闻多可哀，集资处处自生财。真真假假鸦充凤，岂止商家有冒牌。
与客闲话 十首 其八,近现代末当代初,田遨,八百诸侯根系深，地方主义患无垠。以邻为壑寻常事，更怕山头种祸根。
与客闲话 十首 其九,近现代末当代初,田遨,是非心在尚能强，道德滑坡殊可伤。卖女作娼还卖母，滔滔多少拜金狂。
与客闲话 十首 其十,近现代末当代初,田遨,老人忧患感沧桑，事事翻新年少狂。悲悯情怀人不解，纷纷有奶便呼娘。
自题小照,近现代末当代初,田遨,吾与吾兮一笑逢，活人死相马牛风。装模作样非真我，少黠多痴是乃公。吾类伯龙招鬼笑，君如阮籍泣途穷。驻颜却羡君难老，不似衰颜仗酒红。
赠寿荪 其一,近现代末当代初,田遨,自甘冷淡作生涯，赢得良朋笑且夸。抄股赚钱人逐热，何如诗国足烟霞。
赠寿荪 其二,近现代末当代初,田遨,非介非鳞下海难，人间万苦若翻澜。自嗤心理平衡处，不摘葡萄说味酸。
赠寿荪 其三,近现代末当代初,田遨,图书乱放不成行，贤哲名家上下床。中外古今听调遣，小楼一统自成王。
赠寿荪 其四,近现代末当代初,田遨,先生字字费经营，定要全诗铁铸成。推此精神可医国，不教一著误苍生。
生涯,近现代末当代初,田遨,懒看华厦映华灯，独对窗前月半棱。觅醉怕逢无赖贼，索居甘作有毛僧。眼前懊恼迷凫乙，笔底荒唐托鴳鹏。如此生涯人老矣，尚飞狂梦绕云层。
小游仙,近现代末当代初,田遨,身在樊笼梦不羁，真真幻幻两迷离。已怜弱腕工临帖，更喜芳心妙解诗。明月有情如旧识，好花无语亦含痴。仙乡未减粗豪气，说剑谈天又一时。
小游仙 其一,近现代末当代初,田遨,海外蓬壶若可通，无边仙趣月明中。几番醉醒看尘世，连日遨游任好风。心迹渐如秋水净，容光欲借晚霞红。年衰不作非非想，佛性仙心一笑同。
石窗、忍庵、祖熙诸老和小游仙诗，次韵奉谢（录一）,近现代末当代初,田遨,仰羡雄才不受羁，自知笔下苦支离。偶凭短枕寻狂梦，赢得仙翁和小诗。尘海万般多自苦，诗人千古最能痴。几时一叙游仙乐，应待重阳落帽时。
再次韵答忍庵老（录一）,近现代末当代初,田遨,多少疑团思未通，天光云影乱流中。奏书未了三千牍，狂想还随九万风。媚俗多随高髻变，弄潮频见海桑红。吾侪尚有澄清志，懒与儿曹辩异同。
六次韵答喻蘅（录一）,近现代末当代初,田遨,人生处处受天羁，逃世可曾与世离。报国有心终废话，发财无术合歪诗。看花不为风情累，寻梦还怜月色痴。又是一番新境界，灵明心地醒来时。
街景,近现代末当代初,田遨,拆建大潮来，风光亦异哉。鸽楼成瓦砾，鹰架起楼台。草贱民工脚，花娇倩女腮。悬知过渡后，仙阁五云开。
诗之歌,近现代末当代初,田遨,天有诗，星月风云都是诗。地有诗，山川草木有情思。原始时，便有诗，歌哭哀乐成新词。自从有诗来，情思日益开。星月风云助诗兴，山川草木作诗材。诗可知世变，诗可见兴衰。诗可观万家，诗可写襟怀。爱国诗是擎天柱，爱国心从诗中来。《满江红》，《正气歌》，都凭诗笔壮山河。时代沧桑诗为證，人心动向诗中多。诗是时代之号角，试听中华儿女一高歌。
岁终结算 感赋,近现代末当代初,田遨,草草文章不知钱，岁收累万亦戋戋。较量物价差糊口，也算尘劳未卸肩。葱蒜杂言馀辣气，松筠天性惯荒烟。闲忙中有真情趣，何碍清贫又一年。
停水停电 夜坐暗中口占,近现代末当代初,田遨,停电还停水，真成无奈天。空调听寂寂，沐浴失涓涓。热浪人相逐，一灯谁与传？但求心清澈，朗照自无边。
偶成 其一,近现代末当代初,田遨,寻常日脚不寻常，闲里真成无事忙。三折肱时解医药，一弹指顷见沧桑。手勤渐觉香盈掬，目暗欣看月照床。不为世情名利累，眼中心底自堂堂。
偶成 其二,近现代末当代初,田遨,老去生涯岁月宽，偶然笔底写心澜。一千年后谁知我，三百行中士最寒。不耐邻家猫狗闹，那堪街道柏桐残。江东曲好无人会，抱起铜琶又罢弹。
答喻蘅兄赐和 其一,近现代末当代初,田遨,辞章取舍亦何常，为探骊珠入海忙。立意欲高求白纻，与时俱进验红桑。未穷诗道中西理，更苦骚坛上下床。厚古薄今吾岂敢，不知时辈几登堂。
答喻蘅兄赐和 其二,近现代末当代初,田遨,谁道诗人思路宽，几曾应制笔生澜。已怜蹀躞泥中窘，又觉扶摇高处寒。潜蛰无闻愁散佚，虫鱼欲注惜丛残。听琴渐觉移情少，幸有成连为一弹。
忆远,近现代末当代初,田遨,为具鱼蔬几日餐，临行珍重祝平安。书囊已似离情重，病脚还愁行路难。孤月窥帘灯影瘦，西风卷地雁声酸。遥怜屋冷兼衣薄，早早归来共暖寒。
答石窗老,近现代末当代初,田遨,闻所未闻辄惊诧，好吾所好自追寻。不知系日绳长短，懒问从商海浅深。斗室心如云外鹘，人间谁省爨余琴。先生诗句多潇洒，大慰江南倦客心。
金缕曲,近现代末当代初,田遨,酒户何妨小。趁今宵、一杯在手，聊倾怀抱。座上白头谈往事，历历如谈天宝。更自诉、风华年少。恍在西湖烟水畔，见先生绿鬓朱颜好。重相认，已垂老。寒灯照壁深更悄。又一番炉边谈艺，酒酣欹帽。畅说横眉传诵句，中有飞来诗料。陡惹起豪吟清啸。我辈馀生肝胆在，唤窗前、明月来相照。风飒飒，起林杪。
瑶华,近现代末当代初,田遨,半生飘泊，三十年来，似扁舟一叶。荒江秋冷，曾惯听、篷背雨声骚屑。黄河夜渡，又曾听、舷边冰裂。数当年、历历水程，冲雨冲风冲雪。年来理柁鸣榔，要苔腻蛤涎，休粘轻楫。万航齐发，再不是、当日孤舟凄绝。忽焉风浪，又惊看蛟龙出没。放开些、且挂征帆，踏破银涛千叠。
永遇乐,近现代末当代初,田遨,一卷楚词，迷离惝恍，如仙如魅。我与灵均，古今悬绝，未觉心相会。美人香草，偶然成诵，不过一时陶醉。又谁知、十年浩劫，竟分楚客清泪！妖风一起，欺文扫地，弄得河山破碎。小丑跳梁，英雄种菜，颠倒论功罪。一场恶梦，醒来四顾，又见湖山晴翠。愿今后、不见三闾，长年憔悴。
金缕曲,近现代末当代初,田遨,得失何须计。任床头、黄金聚散，无关悲喜。还我旧书三百卷，一笑置之而已。况半是蠹痕鼠屎。无奈丹铅馀癖在，又夜深、灯下翻残纸。书有恨，皱纹起。将军百战含冤死。叹多少、挂甲荒屯，囚车燕市。一代文章成粪土，何惜丛残图史。念只念所馀无几。已分虫沙同濩落，算重逢不过偶然尔！沉思处，灯光紫。
沁园春 其一,近现代末当代初,田遨,老马嘶风，老树无言，此意苍凉。念马齿徒增，自应伏枥，树头渐秃，已惯凌霜。踏遍崎岖，饱经雷火，劫后欣闻草木香。江山好，余年年岁岁，负了秋光。平生痴钝疏狂，幸材不材间差自强。况阅人老树，略知今古，识途老马，犹恋疆场，处处芳菲，人人英发，拨正乾坤试手忙。中有我，恰诗情未减，发短心长。
沁园春 其二,近现代末当代初,田遨,浪掷光阴，六十六年，感慨如何？算南腔北调，读书恨少，东涂西抹，涉笔嫌多。报国有心，补天乏术，只合彷徨绕屋歌。无穷意，愿长绳系日，补我蹉跎。细思忧患中过，较安富尊荣倒好些。尽酸甜苦辣，何妨尝遍，青红皂白，恰好研磨。干校生涯，牛棚梦影，不死还应作走驼。重揩眼，正青山不老，碧水新波。
卖花声,近现代末当代初,田遨,顽石与痴情，一例坚贞。是谁凿出紫云坑？一自侯生持赠友，红泪纵横。扇上染桃英，扇底卿卿。兴亡有恨付寒泓。历劫不磨磨不尽，心事分明。
意难忘,近现代末当代初,田遨,晓月西楼，忽残钟惊梦，落叶成秋。一襟红泪湿，万事碧云流。孤灯冷、晓风遒。又岁尾年头。尽凄凉、图书伴我，我伴茶瓯。有人劝我春游，纵东君有意，自问无由。山高难试马，水浅未浮舟。无好梦、枉凝眸。且罢罢休休。总担心、旧愁未了，又惹新愁。
翠楼吟 其一,近现代末当代初,田遨,蜀国山川，蜀宫才貌，宫词首首堪诵。当年残碣在，又琢做砚材清供。沧桑簸弄。竟纷纷解甲，男儿无用。千古梦。多少才媛，这般断送。珍重。紫砚一方，历恒河沙劫，烟痕浮动。几行娟秀字，又印證芳情种种。高斋供奉。是君家宝物，琴书可共。重吟讽。情天不老，情波常涌。
翠楼吟 其二,近现代末当代初,田遨,一卷宫词，数行翠墨，千秋犹剩芳砚。昔年游乐地，都变了蓬莱清浅。摩诃池畔，想桨声拍水，花光浮岸。匆匆换。荒驿词悲，杜鹃声怨。试看。题壁昭仪，与回心院里，一般凄断。夫人差胜处，多几许聪明才辩。幽怀难遣。又故主情深，张仙相伴，人已远。砚中尚有，云光舒卷。
蝶恋花,近现代末当代初,田遨,夜夜惊心无好梦。梦里游魂，一任风吹送。才苦灵芝无处种，寻仙又被云封洞。总是平生磨难重。劫后归来，孤枕无人共。拟种良轩招彩凤，乱鸦偏噪闲丘垄。
减字木兰花,近现代末当代初,田遨,桃花人面，一曲清歌成眷恋。崔护重来，已是桃花千度开。丹青飞动，笔底千竿堪引凤。对酒高吟，写出江山万里心。
一剪梅 其一,近现代末当代初,田遨,底事长吟又品评。半是闲情，半是痴情。迦陵磊落纳兰馨。才也纵横，泪也纵横。爱国诗篇照眼明。人自峥嵘，词亦峥嵘。词如明镜照人生。时代阴晴。人意阴晴。
一剪梅 其二,近现代末当代初,田遨,紫蔗青梅甜与酸。味有多酸，美有多端。柔肠侠骨入词笺。红豆情牵，宝剑光寒。最爱清词境界宽。青藏征鞭，台港归船。而今一洗旧山川。春水添蓝，秋叶添丹。
湘月 石湖为白石旧游地丙子暮秋同友买舟往游红叶满山清溪照影船娘为具酒肴不觉微醉歌暗香疏影之曲老仙宛在今复隔世相和其亦有宿缘乎和白石声韵,近现代末当代初,张伯驹,买舟俊约，记湖塘向晚，独恋清景。暝入秋光，渐露柳荻雪，添成幽兴。暮野苍烟，斜阳红树，一片胭脂冷。螺鬟梳洗，黛痕乍敛妆镜。相与醉倚兰桨，清波照鬓，起飞凫成阵。却少词仙，看座客、犹似当年名胜。旧雨星星，垂虹渺渺，岁晚迟梅信。俞琴千载，絮因石上谁省。
琵琶仙 听莲琴女校书弹琵琶依白石声韵,近现代末当代初,张伯驹,夜月楼头，有谁谱、旧怨荻花枫叶。纤指轻拨重挑，回肠倍凄绝。疑塞上、秋风带雁，似堤外、绿杨听鴂。菂自同心，弦能解语，幽意难说。又还看、遮面无言，怕偷换年华误芳节。忍惜落花身世，等飞蓬飘荚。应不惯、胡沙渐远，恨玉颜、马上驮雪。相遇同是天涯，更休轻别。
满江红 题黄三君坦天风海涛楼图,近现代末当代初,张伯驹,楼外天垂，遥望尽、齐烟九点。惊残劫、梦回孤枕，浪翻潮卷。关塞秋生鸿雁思，风雷夜挟鱼龙惨。指星河、万里泛仙槎，沧波剪。思旧泽，芳徽远。怀故国，兵戈满。纵怒涛千尺，客愁难浣。人海倦看朝市改，吾庐幸在山河变。算只余、泪眼对红桑，斜阳晚。
多丽 余所居为李莲英旧墅同人于此作词社第二集即席赋,近现代末当代初,张伯驹,禁城偏，园林旧属中官。彷宫家、飞廊架宇，翠华传驻云軿。走黄尘、门喧车马，拥绛雪、花压阑干。娇宠谁伦，恩荣无比，当时炙手焰熏天。自弈局、长安换劫，人世几桑田。空留得、堂前旧燕，解话开元。又今日，异时新主，吟俦重续词坛。绿天深、风摇蕉扇，红日晚、雨打荷钱。梦影难留，芳尘易逝，祓愁长应近尊前。更休再、歌骚谱怨，且共惜余欢。人归后、斜阳在树，酒醒鸣蝉。
新雁过妆楼 七夕北海游宴和梦窗声韵,近现代末当代初,张伯驹,斗汉高寒，银湾渡、佳期再度今年。解歌长恨，箫凤试奏连环。花倚交鸳桥影外，镜浮画鹢水光间。醉无眠，碎珠露湿，长夜阑干。兰舟珠灯宴乐，看晕脂秀靥，舞袖便娟。怨弦如诉，飞鸿不寄遥天。年时梦尘回首，怕容易、秋风吹鬓鬟。铜琶响，唱念家山破，休怅飘鸾。
秋思 秋夜同慧素窗丛碧山房不寐起吟用梦窗韵,近现代末当代初,张伯驹,推枕银床侧。掩画屏、还透一庭凉色。风动树声，露侵兰气，秋宽愁窄。伴吟苦幽窗乱虫，如助诉怨抑。爇细香，烟篆碧。念旧日情怀，好花时候，邂逅解征鞍处，暗魂长忆。寒夕，更残漏滴。看那人、早卸容饰。韵停瑶瑟，昏灯明灭。坠蟾犹白。弄绿影、蕉阴印纱，摇翠旗凤翼。叹久客，谁省识，便过眼悲欢，重寻无梦记得，况隔天南水北。
戚氏 己卯上巳北海镜清斋修禊分韵得师字,近现代末当代初,张伯驹,燕双飞，余芳争舞去年枝。献赋华林，引觞琼苑，忆当时。依稀，梦都迷。恩波空自涨龙池。回廊暗藉尘土，夕阳垂手步行迟。劫换红桑，云迷丹阙，一枰看惯残棋。纵花飞不语，春晚犹在，休负佳期。芳草绿遍天涯，烽火匝地，去去更何之。官莺啭、不关兴废，但诉离思。望依依，槛外殿阙参差，晚树处处鹃啼。感时涕泪，恨别心情，肠断应少人知。怕照临流影，当年俊侣，却减丰姿。已自薰桃染柳，怪东风、又上鬓边丝。及时好引朋欢，落花尊酒，相对前朝士。驻翠华、曾是宸游地，伤往事、愁咏将离。更莫辞、消尽残卮。看江山、问又属伊谁。镇销魂处，当筵解唱，只有师师。
浣溪沙 社稷坛白牡丹,近现代末当代初,张伯驹,雪縠冰绡障晓寒，娥眉素面欲朝天，瑶台结队下群仙。珠箔浑疑来燕燕，绣鞍只合赠端端，张灯还碍月中看。
八宝妆 故宫牡丹,近现代末当代初,张伯驹,恩宠当时深雨露，咫尺日近天颜。赭袍香惹，风定却妒炉烟。金粉横披青玉案，霓裳罢舞翠云盘。醉琼筵，侍臣载笔，仙仗随銮。无那繁华顿改，叹鼎湖去远，劫换长安。记得三郎一笑，忍梦开天。含愁独傍御砌，只留与、寻常百姓看。斜阳里，剩倩魂离影，谁问凋残。
浣溪沙 题心如公渚慧素全画寒林晚照图,近现代末当代初,张伯驹,萧瑟西风一雁过，遥天渺渺洞庭波，秋心宛转奈愁何？独向霜林伤晚景，听来落叶已无多，只余残照此山河。
风入松 题枝巢主人楼台梦影图,近现代末当代初,张伯驹,绿杨门巷背河街，灯火旧秦淮。玉钩罗幕春时梦，记昨宵、故国重回。红粉飘零有恨，白头流落堪哀。江山龙虎气沉埋，歌舞剩荒台。前朝多少兴亡事，只空城、潮去潮来。燕子不知世改，琼花犹向人开。
西子妆 己卯中元液池泛月依梦窗韵,近现代末当代初,张伯驹,星点珠光，月摇镜影，隔岸疏灯沉雾。曲阑垂柳碧阴阴，望双虹、卧渡桥堍。风梧乍舞，渐到耳、秋声难住。问罗衣、逗一襟凉意，能禁多许。欢时误，戍鼓楼钟，甚又催人去。只余酒气和烟痕，尚依回、画船深树。清词丽句，看都是、离歌别赋。待何时、后会重招旧雨。
浣溪沙 其一 秋意,近现代末当代初,张伯驹,黯淡云山展画叉，笛声楼外雁行斜，镜中容易换年华。庭际渐衰书带草，墙阴初放玉簪花，西风昨夜梦还家。
浣溪沙 其二 秋梦,近现代末当代初,张伯驹,砧杵声声万里思，西堂虫语沸如丝。轻随落叶只灯知。偏是乡遥嫌夜短，多因醒早恨眠迟。刀环盼寄总成痴。
浣溪沙 其三 秋心,近现代末当代初,张伯驹,孤客沉吟意暗伤，春人憔悴况冬郎，客中偏是觉秋长。碎绿蕉声摇夜雨，怨红草色送斜阳。眼前愁绪太凄凉。
浣溪沙 其四 秋声,近现代末当代初,张伯驹,听到无声更可怜，长宵未许教人眠，客魂销尽一灯前。风柝怕惊愁里梦，霜钟欲破定中禅，开门只见月当天。
浣溪沙 其五 秋影,近现代末当代初,张伯驹,霜鬓萧萧独倚阑，帘波掩映夕阳前，西风相对总无言。一叶梧飘穿月破，数行雁过印江寒，画桡不点镜中天。
浣溪沙 其六 秋痕,近现代末当代初,张伯驹,新月搯成爪样钱，海棠红湿泪阑干，眉峰暗锁小屏闲。凋碧欲迷烟外路，残青难画雨中山，看来都在有无间。
换巢鸾凤 其一 故宫五色鹦鹉,近现代末当代初,张伯驹,花外斜曛，漫神依紫籞，梦绕红云。倚笼思故主，下笔记郎君。贞元朝士共销魂，暂偷活、何尝忘旧恩。伤迟暮，自爱惜、羽毛谁认。独问，西母讯。情恋旧枝，私语啼痕晕。世换红桑，石填碧海，瞥眼兴亡休论。空有文章只关愁，更无歌舞能传恨。听春鹃，望山头、一样凄损。
换巢鸾凤 其二 再赋故宫五色鹦鹉,近现代末当代初,张伯驹,天上瑶官，怅传愁彩笔，寄怨雕笼。梦回江草碧，凄对洛花红。人前无语诉东风，只空望，云车回六龙。开元事，漫更话、旧时恩宠。春梦，前代送。惊换劫尘，枉把金经讽。苑日寒鸦，垒泥旧燕，兴废伤心还共。归路长迷海中洲，夕阳谁吊城南冢。怜飘零，费词人、曲按鸾凤。
天香 蛰园赏桂,近现代末当代初,张伯驹,阶扫珠尘，帘飘钿粟，庭阴罨雾如水。午院风凄，天街月冷，吹下蟾官遗子。金霏翠霭，正帝里、秋光初霁。天上曾沾旧泽，恩袍麝痕休洗。飘然犹超浊世，擢孤枝、小山高倚。记说托根瑶阙，解闻仙佩，莫问前身梦里。又露砌烟窗伴秋士，暗惜星星，轻盈似泪。
昭君怨 斋中兰蕙正开又将南行故巢词来乞借因移赠二丛词以答之,近现代末当代初,张伯驹,小院深深人静，帘外幽香风定。兰蕙正齐花，又天涯。寂寞孤芳无主，相问还思旧雨。赠与一枝秋，带离愁。
水调歌头 题胡可复松泉图,近现代末当代初,张伯驹,千籁答松响，万壑激泉鸣。峰峦回互苍莽，烟霭幻晴冥。结宇阴崖绝涧，招邀猿俦鹤侣，眼底净云雾，起我故山情。纸上战秋声。径元宋，追董巨，祖关荆。肯落吴门窠臼，宗派启金陵。留取名山事业，不羡浮云富贵，老去隐丹青。卧看龙蛇动，坐对雨风生。
绕佛阁 秋阴依清真声韵,近现代末当代初,张伯驹,黯云四敛，闲院悄寂，风动梧馆。残书又短，半庭罨水沉香透帘幔。桂阴渐满，楼外向暝，凭望天远。霜气凄婉，数行指点归鸿下芦岸。暮日倍萧瑟，断浦平林烟似线，还认暗尘空蒙遮水面。看作意添愁，摧换流箭，旅思谁见。叹又几西风，秋便零乱。锁眉峰、翠痕难展。
倦寻芳 蛰云效园海棠秋日重花依王元泽韵咏之,近现代末当代初,张伯驹,唳空雁远，迎翠山明，郊墅晴昼。乍见轻盈，翻讶剪绡裁绣。破星唇，凝红泪，春心未了秋心透。怅重来，算韶光又是、断肠时候。念芳事、去才几日，向岁题诗，曾共携手。妒杀妖娆，羞忆尹邢相斗。西府临妆犹似昨，东风回首浑非旧，画帘前，对斜阳，也如人瘦。
木兰花慢 其一 题马湘兰画山水,近现代末当代初,张伯驹,数南都艳迹。繁华梦，去如烟。看堑限金汤，城围铁瓮，无奈降幡。帘前，画眉彩笔，有佳人写出旧江山。风月魂销故国，莺花劫换勾阑。连环，小字印玄玄，半偈忏情禅。想镜槛隔灯，芸窗倚翠，螺墨金笺。当年，练裙宝扇，问风流、惟剩夜潮还。只有秦淮一水，无情送尽红颜。
木兰花慢 其二 重至沪上寄故都诸词友,近现代末当代初,张伯驹,看重来似旧，只多我，鬓霜稠。笑地借桃源，生同葛蔓，早忘神州。温柔，选歌逐舞，似隔江商女不知愁。花月欢情未减，河山涕泪全收。风流，一醉换貂裘，梦早觉青楼。甚不衫不屦，形骸放浪，顾我还羞。归休，就荒菊径，逞霜容、犹待主人秋。都道不如去也，相招先谢吟俦。
满庭芳 题国花堂图卷依黄山谷韵,近现代末当代初,张伯驹,花放文官，妆凝命妇，丽春争媚幽亭。野塘清浅，荷小误风蘋。堂额虚悬旧迹，笼纱碧、墨护疏棂。怀前社，风流渐歇，寥落剩晨星。时听红雨坠，游鳞唼水，絮点浮萍。看墙外山峦，层翠开屏。半日曾无客到，林鸟过、风动花铃。庭阶畔，年年草色，犹上旧袍青。
瑶华 咏斋中腊梅依草窗韵,近现代末当代初,张伯驹,辰逢佛粥，破冻春回，忆一年长别。凝酥缀蕊，香乍弄、又见禁风卫雪。菊分颜色，更丰韵、梅添清洁。问世间谁识芳名，只有苏黄词杰。多情栀貌檀心，看伴我年年，为客京阙。冰天高卧，镇共守、不惹闲蜂游蝶。嚼来无味，笑世事、对君羞说。梦家山、寄到封书，烛泪滴残窗月。
八声甘州 寄枝巢诸词友依屯田韵,近现代末当代初,张伯驹,怯轻寒帘捲近黄昏，经春病如秋。望家山寥廓，平芜变色，怕上层楼。燕子能窥客意，才去说归休。酒浅深凝恨，不似江流。却念西园俦侣，料欢情都减，歌咏全收。数东风花信，开也为谁留。问征人、今番何处，正江南、烟雨在孤舟。沧波渺、又行程远，更引回眸。
鹧鸪天 过厦门,近现代末当代初,张伯驹,枕上寒潮断梦残，客愁离绪一番番。语随地换知家远，花盼春留待主还。山叠叠，水弯弯，海乡风景近南天。小船逐队飞如鸟，细雨声中卖蜜柑。
酹江月 客中清明,近现代末当代初,张伯驹,断肠时节，又天涯寒食，犹滞征鞭。店舍花残烟火冷，归期怕误春前。枌社吹箫，柴门插柳，触景倍凄然。风灯微暗，夜来有梦先还。望里冉冉斜阳，青青荠麦，十里尽平川。暝色千山虚霭暮，远树更听啼鹃。芳草招魂，东风不语，时簸纸灰钱。家乡此日，野花开遍坟园。
清平乐 贵州道中,近现代末当代初,张伯驹,野营空戍，榛莽游狐兔。四外烽烟天欲暮，风雨伏波铜柱。春来燕子先还，天涯客意阑珊。只有一身愁梦，却过无数关山。
鹧鸪天 灌县,近现代末当代初,张伯驹,今古浮云玉垒关，天开形胜锁丸函。一声羌笛愁杨柳，三月山城卖牡丹。峰积雪，水翻澜，地通西域近番蛮。平原望里东南尽，两派江流下锦官。
扬州慢 武侯祠依白石韵,近现代末当代初,张伯驹,丞相祠前，锦官城外，下车拜问前程。尚森森翠柏，映草色青青。似当年、纶巾羽扇，指挥若定，谁解谈兵。看江流石在，寒潮犹咽孤城。吕伊伯仲，贯精诚神鬼堪惊。系一发千钧，三分两代，生死交隋。忍诵杜陵诗句，还空听、隔叶鹂声。正中原荆棘，沾襟来吊先生。
谒金门,近现代末当代初,张伯驹,春夜悄，青草地塘蛙闹。日久离家归梦少，睡来还盼晓。一响弄晴天好，碧柳丝丝轻袅。满地胭脂红不扫，落花人起早。
六州歌头 偕慧素登峨眉山绝顶,近现代末当代初,张伯驹,相携翠袖，万里看山来。云鬓整，风鬟靘，两眉开，净如揩。独秀西南纪，镇梁益，通井络，齐瓦屋，蟠岷嶓，接邛崃。绝壁坪深洞古，神龙会、隐蓄风雷。听下方钟声，烟雾起芒鞋。飞瀑喧逐，挂丹崖。又神灯灿，佛光幻，卿云烂，锦霞堆。开粉本，图鳞甲，砌琼瑰，绝尘埃。玉立千峰回，银色界，雪皑皑。渺人海，笑万事，等飞灰。阴壑阳岩苍莽，看缥缈、双影徘徊。载将西阁笔，直上睹光台，一扫昏霾。
木兰花慢 题夏枝巢御史着清宫词,近现代末当代初,张伯驹,郁巫闾莽莽，钟王气，定幽燕。看万国衣冠，六宫粉黛，歌舞朝天。无端，祸兴燕啄，竟河山，大好误垂帘。鼙鼓惊残绮梦，胭脂染作烽烟。长安，剩粉拾钗钿，遗事说开元。似杜陵幽抑，颍川旖旎，花蕊缠绵。谁怜，北来庾信，有飘零、前代旧言官。不见白头宫女，落花又遇龟年。
扬州慢 昆明黑龙潭观唐梅,近现代末当代初,张伯驹,金马峰高，碧鸡关耸，大州旧郡云南。作西川锁钥，蔽上国屏藩。更滇海、波涛百里，汤池堑限，津塞泥丸。自诸葛七纵，千年蛮汉相安。九华殿阙，是吴家、赚了圆圆。笑返旆三军，冲冠一怒，却为红颇。成败尽如春梦，问今日、几换江山。只唐梅无恙，依然开落空潭。
临江仙 游西湖遇雨避一别墅亭中先有一人携丽于雨中吹笛情景如画词以记之,近现代末当代初,张伯驹,垂柳阴阴雾锁，湖天漠漠烟笼。胭脂染透小桃红。鱼儿三尺水，燕子一帘风。亭榭谁家寂寂，楼台到处重重。一声玉笛破空濛。山光微雨外，人影落花中。
南乡子 扬州,近现代末当代初,张伯驹,杨柳舞宫腰，匀注胭脂上碧桃。春水如奁塘外路，吹箫，明月扬州廿四桥。金粉易魂销，玉树琼枝唱绿么。人物风流何处去，烟消，只有青山似六朝。
兰陵王 秋日忆别用清真韵,近现代末当代初,张伯驹,断烟直，街柳庭梧减碧。宫城外、流水夕晖，影带昭阳暮鸦色。西风忆故国，都识，春明寓客。关山路、孤雁远音，欲寄家书泪垂尺。鸿泥梦爪迹。记月射华灯，香递茵席，行厨共约花间食。有几日欢聚，几番吟啸，鞭丝衣影又客驿。一身倏南北。悲恻，乱愁积。叹岁月侵寻，消息岑寂。绵绵不尽隋何极。想引烛行酒，倚楼吹笛。如今羁旅，更阵阵，雨夜滴。
菩萨蛮 其一 辛巳七夕寄慧素,近现代末当代初,张伯驹,声声何处吹箫管，可怜一曲长生殿。唱到断肠时，君王也别离。露零罗扇湿，疑是双星泣。不忍望银河，人间泪更多。
菩萨蛮 其二 中秋寄慧素,近现代末当代初,张伯驹,怕听说是团圆节，良宵可奈人离别。对月总低头，举头生客愁。清辉今夜共，砧杵秋闺梦。一片白如银，偏多照泪痕。
梦还家 自度曲难中卧病见桂花一枝始知秋深感赋寄慧素,近现代末当代初,张伯驹,无人院宇，静阴阴，玉露湿珠树。井梧初黄，庭莎犹绿，乱虫自诉。凉宵剪烛瑶窗，记与伊人对语。而今只影飘流，念故园，在何处？想他两地两心同，比断雁离鸳，哀鸣浅渚。近时但觉衣单，问秋深几许？病中乍见一枝花，不知是泪是雨。昨夜梦里欢娱，恨醒来，却无据。谁知万绪千思，那不眠更苦。又离家渐久还遥，梦也不如不做。
虞美人 十一月下旬雪接慧素信词以寄之,近现代末当代初,张伯驹,野梅做蕊残冬近，归去无音信。北风摇梦客思家，又见雪花飘落似杨花。乡书昨日传鱼素，多少伤心话。枕头斜倚到天明，一夜烛灰成泪泪成冰。
浪淘沙,近现代末当代初,张伯驹,帘外雨纷纷，静掩重门。梨花满院易黄昏。一穗银灯窥壁影，却印双人。烟篆泛层云，龙脑香薰。好添兽炭凤炉温。怕是年年二三月，多病伤春。
谪仙怨 长安八仙庵,近现代末当代初,张伯驹,京华东望烽烟，夷虏频惊犯关。君后当时巡幸，王孙何日归还。看花萧寺城外，系马高楼柳边。依旧长安酒肆，不逢游侠神仙。
风流子 骊山华清池,近现代末当代初,张伯驹,周唐天子太多情，掷宝器，换佳人。看烽火虚惊，褒姬微笑，浴波偷觑，妃子轻嗔。甚羯鼓，无端催绮梦，云雨散成尘。犬裔东来，神移九鼎，马嵬西去，变起三军。蛾眉非误国，鸳鸯知倚傍，未解司晨。争似喧宾夺主。牝雉金轮。叹钿盒同心，有人补恨，檿弧遗血，何地招魂。想有龙漦化水，千古犹温。
清平乐 灞桥,近现代末当代初,张伯驹,柳丝垂线，袅娜春风晚。看惯离人都不管，最是无情青眼。桥上谁唱阳关，桥下灞水潺湲。纵使声声流去，也难听到江南。
浣溪沙 兰州,近现代末当代初,张伯驹,落日平沙没汉营，黄河依旧绕金城，春风杨柳玉关情。西北高楼歌舞夜，梨花满地月空明，管弦一片带边声。
临江仙 洛阳,近现代末当代初,张伯驹,金谷园荒芳草没，当年歌舞成尘。杜鹃声里又残春。落花满地，来吊坠楼人。风物依然文物尽，才华空忆机云。佩环不见洛川神。牡丹时节，斜日一销魂。
浣溪沙 渝州春阴,近现代末当代初,张伯驹,客里芳春已半休，冻桐时节似凉秋，恼人天气在渝州。花片散为千点泪，雨丝织得几多愁，半江烟水上层楼。
一丛花 题君武夜坐庵图,近现代末当代初,张伯驹,漫漫长夜静如年，更断漏声残。昏灯晕碧摇窗竹，照无睡、心冷于禅。十载客尘，迷离梦影，剩有旧青毡。为谁憔悴到明天。风雨替花怜。邻钟未报春犹在，画屏掩、初觉衣单。子细着寒，有人相劝，还要早些眠。
谒金门 丁亥上巳稷园水榭修禊分韵得载字,近现代末当代初,张伯驹,春意态，染柳薰桃无赖。水暖波柔鹅鸭载，池塘帘影外。白社风流难再，绿鬓华年易改。病酒怜花都是债，断肠无可奈。
谒金门,近现代末当代初,张伯驹,春信息，节近清明寒食。一树小桃如雪色，才开三四日。残雨阶前还湿，门外东风又急。不忍对花吹玉笛，夕阳人独立。
宴清都 咏瓶花簃瓶中芍药,近现代末当代初,张伯驹,开落身如幻，春无几、剩花残粉犹恋。钩帘坐对，添香护取，堕鬟休怨。东风纵肯还留，怎奈是、蜂慵蝶倦。向画筵、怕说将离，芳尊贮泪深浅。家家旧日池台，阑干倚处，曾记栽遍。浓香隔雾，晴光映日，恁时庭院。如今梦醒扬州，却不道、繁华暗换。算只有、书记清狂，相看醉眼。
念奴娇 其一 和正刚咏金陵用高青邱韵,近现代末当代初,张伯驹,韶华依旧，春来去、送尽兴亡如许。三月秦淮莺乱舞，听唱隔江商女。燕子双双，飞花点点，欲对斜阳语。降幡一片，四天烽火齐举。谁问涕泪新亭？天涯芳草，岐路伤行旅。剩水残山余画稿，难忘离宫禾黍。金剑沉埋，琼枝销歇，惟有愁长伫。黯然王气，几能禁得风雨。
念奴娇 其二 和正刚韵,近现代末当代初,张伯驹,杜鹃声里，惜芳菲、又减新来情力。愁梦一埸春事了，惟有书阴长日。风拂鸣琴，月窥吟烛，触景全非昔。旧时游宴，剩看池水凝碧。曾记白练听歌，青衫涴泪，憔悴京华客。陵谷几经朝市换，残弈浑难收拾。对酒伤多，登楼望远，烟树沉沉黑。平芜尽处，夕阳独恋山额。
人月圆 己丑中秋与正刚敏庵燕园步月,近现代末当代初,张伯驹,分明镜里楼台影，夜气幻山河。清光依旧，年年长好，秋意偏多。前游休问，相逢客里，无酒无歌。与君不睡，今宵同赏，明岁如何？
惜黄花 中秋后四夕圆月渐缺节序暗移与正刚敏庵夜饮赋此,近现代末当代初,张伯驹,丹枫霜染，黄花金绽。倚朱楼，近残秋、夕阳庭院。歌罢断魂惊，酒入回肠转。况又是、月明还满。星稀云淡，露华向晚。下帘钩，背灯愁，夜阑人散。心事自家知，醉也谁来管。恨未有、玉笙传怨。
霜花腴 己丑重阳枝巢稊园诸公邀集稷园上林春为登高之会分韵得空字,近现代末当代初,张伯驹,上林盛事，正晚霜澄莹，霁色高空。星拱神都，日销兵气，八方际会云从。啸歌菊丛，看策筇、随步龙钟。有当时、贞元朝士，晚花辉映傲秋容。百岁长安棋局，便浮云过眼，几幻沙虫。无恙山川，有情烟月，还欣故旧重逢。此生转蓬，似塞鸿、争奈西风。问今朝、酒上衰颜，可如坠叶红？
花犯 窗梅初开词以赏之依清真韵,近现代末当代初,张伯驹,镇厌厌，欢娱渐减，思来甚情味。小梅初缀，看冻蕊疏花，依旧幽丽。横斜顾影阑干倚，枝间鹊报喜。更好是、夜窗残月，寒香留翠被。如今鬓丝老何郎，盈盈似有意，相怜憔悴。开未了，须惆怅，褪粉轻坠。曾经记、去年胜赏，应想见、人间如梦里。又暗转东风消息，二分还似水。
寰海清 庚寅上元同正刚敏庵饮展春园夜阑尽欢送两君步月归用王庭圭韵记之,近现代末当代初,张伯驹,丽景光天，恍然图画，鳌岛蓬仙。今日共欣宴赏，人月同圆。停杯数残漏，欢娱尽、翻不觉长夜如年。何须宝马云軿，灭绛烛隔窗，更是鲜妍。流水琤淙，寂寞曲径桥边。谁人有此闲情性？任归来缓步轻穿。百年如一掷，可能经，几婵娟。
满庭芳 和敏庵韵,近现代末当代初,张伯驹,燕子来时，清明过后，无人寂寞庭园。沈阴天气，小雨逗轻寒。花外流莺啼处，看新绿、草长如毡。思前事，酒空余泪，旧恨减新欢。年年，春似客，暗随流水，又到人间。只可惜浑非镜里朱颜。转眼乱红无迹，芳菲去，欲别还难。斜阳晚，一帘飞絮，独自绕池阑。
念奴娇 其一 和枝巢翁展春园坐雨词,近现代末当代初,张伯驹,海棠时候，廉纤雨、做就浓阴天气。一夜溪流添绿涨，晓看池波平地。金粉香残，胭脂红晕，花露流光里。风帘不捲，满庭深掩苔翠。当日南浦孤篷，西窗短烛，梦影谁能记？旧侣如今无一半，忍问飘零芳事。三月伤春，十年作客，襟上犹余泪。银灯自剔，不来深巷嘶骑。
念奴娇 其二 春暮夜雨正刚敏庵来访即和敏庵韵,近现代末当代初,张伯驹,万红千紫，都过眼、换了一庭新绿。才说春来春又去，几日悲欢相续。帘映苔痕，泥黏屐齿，小径阑干曲。忽来佳客，夜阑同剪窗烛。应似乘兴山阴，论交中散，酒阵消愁斛。今古浮云余一笑，何用穷途阮哭。好景难留，名花如幻，转瞬韶光速。自开还落，不关风雨荼毒。
玲珑四犯 同枝巢翁雨后访稷园牡丹和原韵,近现代末当代初,张伯驹,羞对倾城，问两鬓霜华，添又多少。且作欢娱，同续寻芳图稿。连日雨骤风狂，剩看取半妆犹好。更扑面柳絮蒙蒙，春被杜鹃啼老。沧桑瞥眼人间小，镇销魂、苑花宫草。重来只有园丁识，当日朋欢半了。休忆梦里霓裳，富贵应难长保。步玉阑干畔，吟未尽，啼还笑。
水龙吟 其一 杨花依章质夫苏东坡唱和韵,近现代末当代初,张伯驹,乍开谁当花看，幻身一现旋教坠。隋堤路远，章台非旧，有何情思。摇荡春魂，懵腾酒梦，重门深闭。算颠狂成性，飘零经惯，最容易，因风起。抛撇故乡何处。料天涯、枝头难缀。飞时有迹，捉来无影，欲团还碎。乱扑征衣，轻窥离席，又随流水。怪年年作态，将人勾引，洒东风泪。
水龙吟 其二 杨花悼杨君武同社依章质夫苏东坡唱和韵,近现代末当代初,张伯驹,可怜身似秋蓬，恁无归梦随抛坠。浮生瞬息，飘零半世，绵绵离思。吹尽香尘，只余残照，一春长闭。恨质轻易散，缘悭难住，芳魂去，谁呼起？沾惹青衫如雪。和脂香、酒痕犹缀。愁风妒雨，人间天上，柔肠都碎。判委泥沙，不如早谢，总随流水。共飞灰化作，庄生蝴蝶，染啼鹃泪。
金缕曲 庚寅端午和敏庵韵,近现代末当代初,张伯驹,天节当重午。画堂开、艾香蒲绿，暑风清序。如雪鲥鱼来江市，味厌葡萄新醑。算未抵、伤时情绪。落尽春华红榴烂，隔高枝、蝉噪莺无语。芳日换，问谁主。千年沉怨空回顾，甚当时、纫兰佩芷，早随尘土。湘水无灵悠悠去，剩有龙舟箫鼓。看众醉、独醒更苦。泽畔行吟谁知者，等词人、泪眼歌金缕。休赋鵩，且投黍。
六州歌头 居庸关长城吊古,近现代末当代初,张伯驹,陇云辽海，迤逦亘西东。走黄漠，临紫塞，踞层峰，列崇墉。气象谁能似，三千里，开河道，栽杨柳，隋炀帝，失争雄。二世曾无旋踵，看刘项先入关中。问蒙恬何在，霸业遽成空。一炬秦宫。烛天红。又飞狐口，马兰峪，屏畿辅，拱居庸。土木变，急边警，肆妖凶，更尘蒙。青史沉冤事，乘舆返，是谁功。于忠肃，岳忠武，恨终同。未有龙城飞将，应难息羯鼓狼烽。纵重关绝险，只不度春风，还仗和戎。
金缕曲 题庚寅词集图,近现代末当代初,张伯驹,金粉南唐绪，十年来、延秋衣钵，展春旗鼓。多少缠绵兰荃意，半是伤心泪语。怜我辈、情怀最苦。到死春蚕丝方尽，枉雕琼缕玉终何补。长更是，招人妒。江山几换谁为主。但满眼、粘天芳草，飞花飘絮。看遍人间兴亡事，惟有啼莺解诉。算身世、斜阳今古。真幻难明氍毹梦，破樱桃、生怕歌樊素。只风月，还如故。
念鹭诞生感赋,近现代末当代初,黄松鹤,鹭江传报沦亡日，有子呱呱堕地时。在莒不忘虽我出，采薇能饱要儿知。纵教留命居乡土，未若携家走海涯。十七万人无处去，伤心谁为写流离。
偕文德世畴冒雨登班芽冷安,近现代末当代初,黄松鹤,海国相逢记旧邻，此来同觉物华新。名山自有崎岖路，炎世偏宜淡沱春。半岭云封烟外树，一湖雨盖水中身。桃花不预人间事，渔父何须与话秦。
山居杂咏六首选四 其一,近现代末当代初,黄松鹤,因病多闲日，携家胜地临。一椽聊寄迹，百事欲忘心。长物馀书卷，行囊有襆衾。孤灯寒不寐，村犬吠宵深。
山居杂咏六首选四 其二,近现代末当代初,黄松鹤,山居宜早起，清听满荒浔。疏竹萧萧雨，流泉细细琴。暖儿黄日下，浴女碧溪阴。俯仰人间世，诗成太古吟。
山居杂咏六首选四 其三,近现代末当代初,黄松鹤,淩风一登眺，绝顶有高台。白雾挨身过，青山压面来。天低孤掌近，径曲九肠回。造化知无尽，人工亦壮哉。
山居杂咏六首选四 其四,近现代末当代初,黄松鹤,柴门望客至，数尽去来车。岁暮亲松竹，天涯隔雁鱼。午夜烟袅袅，夜雨梦蘧蘧。国事还须问，乡音久已疏。
纪梦,近现代末当代初,黄松鹤,抛却家山十二年，江庭往事渺如烟。情留此日空馀念，梦续前生未了缘。历劫里门犹在眼，得归儿女各齐肩。客中残月相思地，人面春风一惘然。
辛巳除夕得内子自山地寄菊花,近现代末当代初,黄松鹤,节序重惊物候新，岁阑犹有未归人。乱中知我情怀恶，为寄黄花点缀春。
感时二首 其一,近现代末当代初,黄松鹤,将军不战竖降旗，未忍南乡见乱离。花蕊诗遗千载后，教人无泪哭男儿。
感时二首 其二,近现代末当代初,黄松鹤,独向苍茫一黯然，花村历乱雨馀天。楼台处处迎新主，旧燕归来不肯前。
金德院题壁,近现代末当代初,黄松鹤,世事纷纷日，逃嚣到此门。春深花入定，夜尽佛何言。寂寞翻经叶，艰危咬菜根。栖栖天海去，石壁一留痕。
与秋雁夜过古老驿值中秋节,近现代末当代初,黄松鹤,故国他乡共感时，红妆端不让须眉。直教剑气空馀子，难得琴心是可儿。取路停车投野店，分灯坐夜话边陲。徘徊古老街头月，泻尽秋光竟未知。
避地数迁潜居茶园与旺老夜话,近现代末当代初,黄松鹤,信宿山城更去车，纡回夜入玉川家。深灯细问当前事，一老雄谈博浪沙。
午夜茶山围捕,近现代末当代初,黄松鹤,侦骑茶园一再过，环山有路尽天罗。单衣瑟瑟空林夜，月冷风寒易水歌。
解赴眉埠监狱,近现代末当代初,黄松鹤,锒铛就道彻宵行，入狱瞠然尽友生。凄恻隔墙闻啜泣，寸心如捣到天明。
除夕在日宪兵部,近现代末当代初,黄松鹤,雾惨云愁不见天，忽闻窗外报新年。遥怜灯下小儿女，犹待阿爷压岁钱。
狱吏高桥作沐猴图自嘲见示,近现代末当代初,黄松鹤,道是无愁别有愁，监门朝夕对群囚。谁知心上难言隐，尽在图中一沐猴。
日军事法院拘留所六首 其一,近现代末当代初,黄松鹤,雄图事发尽惊忧，缧绁传闻壮志酬。一死何奇为烈鬼，馀生有愧作诗囚。为关职责姑留命，岂效权奸尚惜头。就错冀能安大局，先纾朋党后君仇。
日军事法院拘留所六首 其二,近现代末当代初,黄松鹤,悲天为抱热心肠，友累亲连却可伤。取义惟胡堪作则，偷生有某尚排场。傥教来日存家祭，不用虚名誉国殇。慷慨早归燕赵士，于今弩末尽羔羊。
日军事法院拘留所六首 其三,近现代末当代初,黄松鹤,禁室幽囚晓复昏，伤怀到此欲无言。跏趺待罪排方式，解数防刑记步门。一裤单衣常袒露，三餐片肉半生吞。卧薪矢越还多事，抱膝宵寒自取温。
日军事法院拘留所六首 其四,近现代末当代初,黄松鹤,相会难言暗地悲，此情惟是两心知。合欢未使愁眉展，离恨偏教苦泪垂。在腹有儿亲命字，断肠无客托投诗。人无隔绝空消息，应悔银河一面时。
日军事法院拘留所六首 其五,近现代末当代初,黄松鹤,俗报仇雠总未迟，可怜稚子尚无知。寻常庭训期名立，惨澹天伦叹数奇。十载徒然虚母望，九原何以释爷思。头颅一掷遗孤寡，强是英雄亦泪垂。
日军事法院拘留所六首 其六,近现代末当代初,黄松鹤,无计传言只蠖居，重樊八面困何如。偷将残药搀吟稿，暗向颓墙匿报书。不负生前交难末，还期劫后起灰馀。天心未必符人意，预恐遗笺食蠹鱼。
悼李应翔,近现代末当代初,黄松鹤,大义轻身碧血飞，英雄视死正如归。漫漫长夜伤多梦，落落平生痛永违。埋我肝肠仇与恨，明君气节武和威。十年谳罢成何事，感愧人间一绿衣。
寄内,近现代末当代初,黄松鹤,朝朝门外即天涯，隔面窗临铁网纱。狱里烦忧凭寄字，闺中憔悴听呼爷。难能为妇炊无米，何奈其人念有家。十载遥遥痴待我，忍教辛苦负年华。
寄堪智二内弟,近现代末当代初,黄松鹤,严更禁圄鲤书通，刬地哀声叫断鸿。两载睽违生死际，一心破碎乱离中。扶家且喜难兄弟，报国徒怜若婿翁。薪胆卧尝当此日，河山几处战秋风。
秋儿周岁,近现代末当代初,黄松鹤,岁月欲赊愿未赊，蟾光二度掩霜华。忍抛万事如流水，喜得千金是界花。堂上承欢应寂寂，人前学语定牙牙。生来未识阿爷面，汤饼当筵尚去家。
有寄,近现代末当代初,黄松鹤,大地皆风雨，亲朋半集营。翻疑鱼漏网，直欲马飞缨。君已遭擒纵，我何计死生。囚居劳远问，耿耿故人情。
三十六生辰寄内,近现代末当代初,黄松鹤,壮怀投笔负轮囷，肤发摩挲念此身。斗室灯孤堪作伴，方庭月大可分邻。强回英气膺新命，苦托劳心记贱辰。望断归期春远近，长宵知有未眠人。
出狱口占,近现代末当代初,黄松鹤,忽传平地降旗竖，大梦初醒放狱还。如此头颅空自诩，三年生度鬼门关。
悼胡名教,近现代末当代初,黄松鹤,慷慨全初志，何曾受国恩。不胜功狗惜，犹是沐猴尊。浩气淩霄汉，孤忠履约言。荒原埋骨处，剪纸为招魂。
鹭江长啸洞读施李二公石刻唱和诗有感次韵,近现代末当代初,黄松鹤,万里人归旧五湖，探怀犹剩破兵符。几番桑海黄魂起，一片冈陵碧血铺。行路何如山更险，渡江真比鹤还孤。摩挲残碣遗名在，愧向秋风话脍鲈。
和半村老人韵赠觉星文丈,近现代末当代初,黄松鹤,梵宫随喜谒弥陀，身共高僧在涧阿。慧业早能传一钵，尘缘何预祝三多。听经我亦头如石，说法公真口若河。晚照自沈禅定后，山门闭处有禽歌。
与莲英淑贞过黄花岗七十二烈士墓,近现代末当代初,黄松鹤,浩气长存耸石门，当年血铸此山尊。中原鹿死谁家手，南海鹃啼古帝魂。白骨黄花都不见，春风秋月自无言。我来劫后犹兵火，兴废何人负国恩。
感事二首 其一,近现代末当代初,黄松鹤,收拾余情筑小居，春阴无复惜花初。偏从故纸残堆里，枨触群儿旧课书。
感事二首 其二,近现代末当代初,黄松鹤,门庭春去锁芳菲，十五年来一愿违。还是多情双白鸽，晨昏时绕屋檐飞。
送凤妹之澳州,近现代末当代初,黄松鹤,留春无计倚南枝，况是他乡又别离。尚忆乌髫来问字，曾牵红袖泥钞诗。轮蹄苦我成潦倒，风雪怜他好护持。消息只凭青乌使，海天寥廓有人知。
寄徐天从,近现代末当代初,黄松鹤,菊花又见满篱开，此景依依唤不回。憎命文章无那老，关心家国有馀哀。词坛霸座留虚席，宦海横流解爱才。一自悄然归陇亩，夕阳何事照金台。
宿莲梦山堂二首选一,近现代末当代初,黄松鹤,山村独留客，此处记吾曾。云意随帘卷，花香入簟凝。蛙潜欺社鼓，萤出乱渔灯。来拾莲塘梦，幽寻水石朋。
癸巳锡江书感,近现代末当代初,黄松鹤,十年成败莫踟蹰，又遣浮舟到海隅。别馆片云皆意思，小园一草亦工夫。联吟客去诗常欠，拚醉人来酒未沽。宁是天生疏懒癖，捲帷闲对此山孤。
天从久无消息念中书此,近现代末当代初,黄松鹤,海陬天暮倍相思，抛卷朦胧草梦谁。壁上故人余墨在，窗前明月半帘移。山川无恙归犹及，桃李能言去已迟。何事莼乡消息断，少陵吟望正花时。
揖舜自爪哇来访，联吟竟夕，余有“得句花间夜报钟”，意未尽，别后再寄,近现代末当代初,黄松鹤,天外人怀旧偃松，堂无客到苦尘封。村斋初下清凉榻，野径曾留洒落踪。夜半引杯三尺剑，花间得句一声钟。行程险为耽诗误，此去云山又几重。
和铭诗感怀六首选四 其一,近现代末当代初,黄松鹤,检将书剑一囊收，橐笔浮家海上楼。宿命论难推物理，天机事岂在人谋。已凉花气应知趣，未雨云容若隐忧。处世尽馀心地阔，高台纵目瞰荒丘。
和铭诗感怀六首选四 其二,近现代末当代初,黄松鹤,一自移家鲛岛滨，几逢驿使到天垠。记从水国拈红豆，漫向沙洲采绿蘋。倚槛缓歌春酒浅，回灯不寐古诗醇。江头有客衣初典，蠹简藏鱼未是贫。
和铭诗感怀六首选四 其三,近现代末当代初,黄松鹤,满腔垒块望穹苍，楚水吴山泪几行。蝉唱三年怜复社，鸡鸣一旦忆莼乡。寒枝已惯连朝雨，傲骨能禁彻夜霜。留得怀沙诗命在，幽情寄与旧松篁。
和铭诗感怀六首选四 其四,近现代末当代初,黄松鹤,聚散真如水上萍，来鸿去雁总伶仃。琴言缥渺弹孤月，酒影惺忪乱众星。款曲深时唯翰墨，相思尽处是湖亭。花楼听雨江南客，梦断寒山数点青。
肃老惠诗兼赠花笺书此奉答,近现代末当代初,黄松鹤,使者翩翩遗鲤鱼，草堂春暖客停车。几回茗碗相存慰，数叠花笺未忍书。暮日声哀惊蜀鸟，空山技拙笑黔驴。性灵笔墨公无忝，记取江乡拜谒初。文字因缘感旧知，俊怀无复少年时。听残晓狱催花鼓，偃尽欢场败酒旗。薄幸此生人莫解，伤心何事我能诗。依然十七年前句，石老琅琅诵不遗。
重阳节近怀寄正书,近现代末当代初,黄松鹤,花期风雨近，独客思悠悠。叠浪歌来岸，堆山笑入舟。虎溪明月夜，鹿洞暮烟秋。归梦家何在，漫漫古渡头。
无题四首选二 其一,近现代末当代初,黄松鹤,最是难忘见面初，鮀江人去问何如。三年剩赚双行泪，万里空归一纸书。杜若洲边悬绛帐，桃花马上曳红裾。相从跨海长征日，记否参军笑语馀。
无题四首选二 其二,近现代末当代初,黄松鹤,金钱未卜已无家，漫向沧江问岁华。一自庄生迷蛱蝶，重教白傅感琵琶。野云渡岭疑归鹤，涧水流霞想落花。五百年前诗是谶，可堪良夜竟人遐。
梦忆,近现代末当代初,黄松鹤,昨夜江庭认雪泥，烟痕零乱月痕低。九连环共花含笑，五老峰如梦入迷。但使归心犹自北，争知流水可能西。子规枉作无情鸟，树树相思不敢啼。
绿华来游印尼留念,近现代末当代初,黄松鹤,溪山有约正愁予，细检灯前未寄书。夹岸荔红人去后，异乡椰绿燕来初。胜游到处拈诗片，俊赏何心话劫馀。最忆故园秋雅淡，黄花扶醉入西庐。
题所藏明初王宗素墨梅册二首 其一,近现代末当代初,黄松鹤,几辈名流护碧纱，谩题缣素墨如鸦。六桥烟景空千树，四代梅花自一家。檐下暗香闻细细，雪中疏影认些些。等閒多少人间事，五百春光去已赊。
题所藏明初王宗素墨梅册二首 其二,近现代末当代初,黄松鹤,虬枝长向卷中开，客邸幽探日数回。欲寄相思无驿使，偏教索笑有诗媒。薰风吹绿江南梦，香海留青劫后灰。旷代骚坛何寂寂，不辞献佛借花来。
呈谢云声师,近现代末当代初,黄松鹤,明窗绿满朵云开，浣手花间读百回。三载幽囚馀涕泪，廿年羁旅满风埃。溪山水暖梅才放，门巷春深燕又来。问字今看头欲白，一灯青到鹭江隈。
呈苏二庵老师,近现代末当代初,黄松鹤,万里传书到海陬，漫天风雨诉离忧。红羊劫后留鸿爪，白鹭洲边踞虎头。蜡屐幽探孤岛月，铜琶醉唱大江秋。平生意气消磨尽，愧负师恩志未酬。
呈绣伊老人,近现代末当代初,黄松鹤,早岁离乡国，归来取次游。西园留野客，东阁荐名流。万卷书城护，一灯厦志修。诗人垂老矣，不尽古今愁。
寄张纫诗女士,近现代末当代初,黄松鹤,博山香雪共吟哦，其奈天涯放眼何。笔不生花空有梦，书堪作枕自无魔。相思化尽梅千树，好句飞来酒一螺。欲向伊人浮大白，春江客过岂曾多。
答李拓之词长为题梅册,近现代末当代初,黄松鹤,绿萼华开满故枝，玉溪传句雁来迟。焚香碧落千回诵，煮梦罗浮一卷披。不是家乡春有信，几疑海峤代无诗。何如乞得渠翁意，万树梅花侑拓之。
集定庵四绝句赠拓之 其一,近现代末当代初,黄松鹤,不怨仙官识面迟，东南文献嗣者谁。只今绝学真成绝，伐鼓撞钟海内知。
集定庵四绝句赠拓之 其二,近现代末当代初,黄松鹤,三生花草梦苏州，忍说挑灯为应酬。避席畏闻文字狱，人间无地署无愁。
集定庵四绝句赠拓之 其三,近现代末当代初,黄松鹤,不是逢人苦誉君，胸中灵气欲成云。沈吟章草听钟漏，鹤背天风堕片言。
集定庵四绝句赠拓之 其四,近现代末当代初,黄松鹤,强续狂游拭泪痕，此山不语看中原。气寒西北何人剑，江左晨星一炬存。
读眇公遗诗呈俊承绣伊二丈,近现代末当代初,黄松鹤,伤春何事又伤时，落魄江湖杜牧之。无冕称王人去远，有家作客我归迟。红裙低首情犹在，白刃横眉事可知。不是陇西存二老，更谁校印眇公诗。
寿揖舜四十,近现代末当代初,黄松鹤,从游翰墨数天涯，梅下孤山忆旧家。远市钟声驮细马，疏林秋色堕寒鸦。寿君有句何殊酒，笑我能杯只限茶。一入龙川人更可，不须物外问烟霞。
和世杰见赠,近现代末当代初,黄松鹤,赏识知音最爽神，放闲来访小堂春。言茶我在色香味，卧酒君遗天地身。气挟幽并宁自负，情关风月若为亲。一灯寂寂盆鱼对，不管人间万丈尘。
和纫诗生朝六首选四 其一,近现代末当代初,黄松鹤,寒食欣逢初度辰，旧家香海记前身。万千感慨当良夕，百五芳菲记雾晨。未许来朝花误信，可堪回梦水流春。妆台半隶丹青外，绝代风华数此人。
和纫诗生朝六首选四 其二,近现代末当代初,黄松鹤,雨雨风风草木并，漫天兵气压江城。浮家瀛海知何世，去国云山问几程。蜀鸟啼频归不得，塞鸿望断意难平。悲歌岂限男儿事，千载犹闻子夜声。
和纫诗生朝六首选四 其三,近现代末当代初,黄松鹤,自来禽鸟不劳呼，爱听清音下绿芜。接地烟霞山作骨，浮天湖海水为肤。笺春旧曲情还在，泼墨新词笔未枯。笑看药栏花数片，随风咳唾总成珠。
和纫诗生朝六首选四 其四,近现代末当代初,黄松鹤,楼高已卜水云邻，况是龙城半隐身。拍岸涛声何碍梦，横窗树色正宜春。西风帘捲人逾瘦，南海诗传酒比醇。惆怅谢家青步障，称觞绮席见无因。
过日惹故宫,近现代末当代初,黄松鹤,武功绝代忆王孙，十里行宫上下墩。翡翠楼高香入梦，水晶床暖玉销魂。蛙鸣乱草伤空苑，燕对斜阳泣断垣。一似华清游宴地，只今遗事话开元。
梭罗御苑观舞,近现代末当代初,黄松鹤,豪竹哀丝绕碧城，故侯门第久垂名。宫娃舞态如仙去，御苑诗情向客生。日影至今悲往事，河流亘古送残声。梭罗一曲相思调，归梦迷离认不清。
三保洞怀古,近现代末当代初,黄松鹤,奉使当年下垄川，天风浩荡拥楼船。衣冠寂寞山亭在，藤缆依稀石洞悬。两字平安三尺井，万家心愿一炉烟。余杭客过留题处，千载寻君更惘然。
过藤花楼访铭诗,近现代末当代初,黄松鹤,藤花风暖客来访，一笑含杯问起居。尘网浮生难化蝶，江湖乞食竟无鱼。成行儿女灯前话，满壁烟云醉后书。明月照人良夜短，荒鸡信宿意何如。
南园有作,近现代末当代初,黄松鹤,学境如天不可扪，重来诗酒话南园。华灯照夜沈沈去，苦茗浮烟细细论。吟榻冷敲钟外梦，画栏懒拾月边痕。卅年浪墨吾何有，输与狂名满绿尊。
有感,近现代末当代初,黄松鹤,三十年来海外家，兵戈起处误弓蛇。沙鸥不与人争路，野鹤何妨自放衙。长日闭门来燕子，一春浮梦到梅花。天涯几辈词流在，乞得新诗罩碧纱。
病中遣怀四首 其一,近现代末当代初,黄松鹤,药瓢昨夜引诗魔，柳岸花塘载酒过。莫怨东风吹梦渺，谁教红豆撷来多。
病中遣怀四首 其二,近现代末当代初,黄松鹤,人间天上两沈沈，想见云罗寂寞心。一自渔郎迷去路，花源虽远许重寻。
病中遣怀四首 其三,近现代末当代初,黄松鹤,何处天涯惜好春，征衫轻拂落花尘。回头休问东流水，还爱浮萍不属人。
病中遣怀四首 其四,近现代末当代初,黄松鹤,尚有离怀不可牢，天风砚海捲秋涛。十年只此情难断，宿燕窥灯落剪刀。
坐雨得句赠世杰,近现代末当代初,黄松鹤,深巷喜无车马喧，虚堂一榻下陈蕃。几经午睡容推枕，每有新诗便到门。佐酒看云难得醉，留灯听雨已忘言。寻常客里寻常事，相与花都数晓昏。
与心田芬馨游莲梦，碧初作画，遇雨归来，四叠前韵,近现代末当代初,黄松鹤,坐听榕根涧水喧，染山红叶正秋蕃。冥茫云外迷人径，隐约林间见佛门。入画惊湍犹作势，催诗急雨不交言。一襟凉意归城上，未觉烟楼昼已昏。
偶吟,近现代末当代初,黄松鹤,久无清兴入诗怀，到晚茶烟飏小斋。淡月微星新雨后，一池秋水乱鸣哇。
肃老惠诗两章诗墨一函赋此志谢,近现代末当代初,黄松鹤,空谷人来续旧游，一函诗墨古徽州。惊潮竹影玲珑透，锁石桐烟澹宕浮。直与此情磨岁月，聊将小语记春秋。寒斋就我生颜色，十笏云山眼底收。
纫诗绘墨牡丹摺扇见赠书此答之,近现代末当代初,黄松鹤,扇头奇梦来何处，袖里新诗识左芬。舒捲花间云一片，弯环竹外月三分。合将水墨贻清士，不写胭脂遗使君。袅袅秋风仍拂我，冷金吹气若兰薰。
鹤巢小葺甫成，值戊戌初度，诸友即席题诗作画为祝，率 成四章，聊当自寿选二 其一,近现代末当代初,黄松鹤,小小园亭面面山，天开图画著身闲。帘前草色撩诗入，枕畔莺声聒梦还。有限乡心春不管，无多吟卷老来删。悲欢旧事何须问，我在黄花翠竹间。
鹤巢小葺甫成，值戊戌初度，诸友即席题诗作画为祝，率 成四章，聊当自寿选二 其二,近现代末当代初,黄松鹤,卖花深巷鹤巢居，野水闲云意自如。试砚绿浮茶气永，呼灯红入酒香初。初来有赋迷荒径，结习何心爱草庐。岁暮方知身是客，到门犹见故人车。
赠半佛,近现代末当代初,黄松鹤,雕镌云冻入风骚，姓字从君手上豪。笔砚之间开异代，胸怀于此见吾曹。盎然古味涵千石，久矣空情泥一刀。笑向人间成半佛，茶烟禅榻未须逃。
纫诗在怡保画展中逢生日,近现代末当代初,黄松鹤,长安此日说东南，居易居难客自谙。一水去天惟尺五，万花如海正春三。图开富贵人同寿，诗到空灵佛与参。应有玉盘献仙子，偷桃曼倩不为贪。
代简寄纫诗兼呈俊丈,近现代末当代初,黄松鹤,经旬药碗替茶杯，强报清诗枕上裁。孤馆灯留新梦草，博山香剩旧炉灰。水云千里花先放，风雨一楼燕欲来。未解江南岑寂意，丁宁恐负贺方回。
庚子春节书怀,近现代末当代初,黄松鹤,卅年湖海旧游人，节序芳菲话一新。碧树鸠呼何待晓，红泥燕逐不成春。闲门坐冷南窗雨，试墨磨开古砚尘。望里家山归棹渺，无心再问落花津。
送善基扶病北归,近现代末当代初,黄松鹤,京华高处夜吟寒，憔悴斯人独倚阑。彩笔抛残垂老去，芳洲捣碎此才难。尽馀言笑传心眼，何限离忧在肺肝。罢席更无新涕泪，白云明日共君看。
鹤巢即事,近现代末当代初,黄松鹤,小筑南园自放情，绕阑红药露华清。窗松未老先巢鹤，院柳初丝欲幔莺。月照荷塘鱼啖影，风过竹径犬疑声。分茶记有东篱客，笑与黄花道姓名。
红荷花放,近现代末当代初,黄松鹤,池塘几度嫩红开，又是春归客未来。泛月飘飘馀醉思，临风穆穆想清才。孤怀中酒花难酿，远水依舟叶可裁。梦醒鹤巢还煮梦，半床诗卷一茶杯。
题纫诗集二首 其一,近现代末当代初,黄松鹤,飞楼百尺倚云居，蘸海磨崖自著书。一代宗风今莫属，千秋文采竟何如。清徽意在琴言外，挥洒心降笔力馀。似此才华宁澹泊，绛纱人比六朝初。
题纫诗集二首 其二,近现代末当代初,黄松鹤,消息东南万里行，招开画笥动吟旌。一时风月誇声价，几处江山识姓名。咏絮可曾推谢女，书空徒复笑殷生。殊方独念斯文在，缥帙涵青出洛城。
自题梅苑藏印二首 其一,近现代末当代初,黄松鹤,缀拾云霞入简编，摩挲六合姓名镌。花风有信浑如梦，文字忘情半悟禅。异代神模刀错落，幽居清供石方圆。何郎散雪残梅上，铸此相思五百年。
自题梅苑藏印二首 其二,近现代末当代初,黄松鹤,花间片石接灵踪，一曲凉州海上逢。醉卧沙场呼酒伴，闲抛诗卷笑书佣。补天遗落三千界，压案飞来六十峰。砚北朝昏堪共语，悠悠心事紫泥封。
九日世杰见赠茶叶赋谢兼寄纫诗,近现代末当代初,黄松鹤,九秋风物似陶家，无酒还来就菊花。已惯登临今日客，未妨消受故园茶。相逢一笑看吹帽，解赋何人想落霞。红树碧山频问讯，云峰犹阻雁行斜。
曼峰为余写照自题却寄,近现代末当代初,黄松鹤,卅载飞蓬累劫尘，间关鱼鸟亦相亲。笔开生面看今我，老入孤怀有故人。点染江山才调胜，笑谈风月性情真。悠然便作归田计，知是黄花第几身。
逸楼落成二首 其一,近现代末当代初,黄松鹤,小筑楼台俯野坰，经时又见稻畦青。因多水竹当书幌，自有云山敞画屏。菊影迷离三径月，灯光颠倒一天星。归来那比陶彭泽，也向田园养性灵。
逸楼落成二首 其二,近现代末当代初,黄松鹤,人境居然有洞天，不辞多费买山钱。临池叠石罗胸次，望树留云在鬓边。已过半生方学易，真无一事可参禅。堂成傥得如心愿，假我文章二十年。
揖舜宿逸楼见赠书答,近现代末当代初,黄松鹤,花里相逢倒酒卮，山居几见月明时。客来彭泽菊三径，家在石湖梅一枝。曾笑登楼非俗物，自应留壁待清诗。夜深对榻论唐宋，绝学而今继有谁。
右公书李昌符句赐赠用韵答谢,近现代末当代初,黄松鹤,每从艺苑想髯翁，百战山河劫未终。那是官闲沧海上，又教春煦小楼中。吟毫漫洒兴亡泪，藜杖长扶正始风。故国神游惊梦晓，有人高唱大江东。
闻贞老病起书此慰之,近现代末当代初,黄松鹤,风义平生独见知，山中馀事且深期。故交零落怜衰老，新政规模慰苦饥。薪胆十年徒太息，冰心一片最相思。闻公病起诗能健，有此何忧造物私。
纫诗南来望中书此,近现代末当代初,黄松鹤,买棹来游约又迟，花村早映酒家旗。行春候水三千里，坐日看云十二时。消息得无南雁寄，沈吟应有夜灯知。堂成久待迎佳客，剪取溪山入好诗。
偕杳翁纫诗世杰揖舜过鹤巢故居,近现代末当代初,黄松鹤,夕阳深巷客停车，笑拂春风过旧庐。诗思自来添茗后，墨痕犹见浣花初。柳垂空院情何限，燕宿寒灯语未疏。指点昔年栖隐处，新巢虽好恐无如。
铭诗与纫诗逸楼漫吟继和十首选四 其一,近现代末当代初,黄松鹤,武陵旧事漫回头，有客来寻竹外楼。未是花津无问处，相逢何奈海棠秋。
铭诗与纫诗逸楼漫吟继和十首选四 其二,近现代末当代初,黄松鹤,云水天涯自在身，江南犹忆一枝春。十年篱落横斜影，只此梅花似故人。
铭诗与纫诗逸楼漫吟继和十首选四 其三,近现代末当代初,黄松鹤,鱼鸟留连渐识君，何当长伴博山云。吟窗我欲焚香拜，万朵丹霞灿夕曛。
铭诗与纫诗逸楼漫吟继和十首选四 其四,近现代末当代初,黄松鹤,为乞春阴上玉台，绿章曾奏牡丹开。东风若解看花意，莫捲红尘匝地来。
和铭诗过逸楼见赠,近现代末当代初,黄松鹤,云屋去来天姥客，一肩明月旧生涯。相逢那得无诗句，此日江南正落花。
题漱园仙人掌,近现代末当代初,黄松鹤,十二阑干绕碧城，仙人承露月无声。花间采石逢词客，一掌何年记姓名。
与小谢云潮铭诗世杰再宿万朗安分咏,近现代末当代初,黄松鹤,联翩重过百花村，坐对寒灯笑语温。南社诗骚萦旧梦，北窗风雨酹清樽。放歌犹有高阳侣，倚马还看细柳屯。一片降旗擎不得，山中落月照题痕。
和纫诗游沙泠岸八首选四 其一,近现代末当代初,黄松鹤,胜概东南向客骄，沙泠重到看云潮。湖山瞬息开生面，天半吹来碧玉箫。
和纫诗游沙泠岸八首选四 其二,近现代末当代初,黄松鹤,万顷松涛泛翠澜，花阴小坐午犹寒。山随云意为明减，掩映湖西几树丹。
和纫诗游沙泠岸八首选四 其三,近现代末当代初,黄松鹤,旧游山馆雾如尘，剩有孤村寂寂春。昨夜东风吹梦绿，湖波不负远来人。
和纫诗游沙泠岸八首选四 其四,近现代末当代初,黄松鹤,百辈词流未足豪，吟怀似海欲生涛。此游风物皆奇绝，自是名山不在高。
远深楼烛夜与纫诗铭诗揖舜读婉婷外大父福雅堂遗著分赋,近现代末当代初,黄松鹤,冷却当年煮茗炉，谁来沧海拾遗珠。微吟坐短三更烛，一幅藤花夜课图。
临别赠纫诗望中韵,近现代末当代初,黄松鹤,惜别言深意转迟，骚坛尚见竖降旗。记从茗碗临窗夜，归及花灯上市时。半部溪山留后约，满囊书画付新知。古城依旧青青柳，难系春风一卷诗。
若绮书来，问泗游迟迟未行，诗以报之,近现代末当代初,黄松鹤,行装欲发又迟回，几度东游语笑陪。舟泊荔湾无梦去，云停梅岭有书来。三春尚见花能放，一水空归眼倦开。漫定吟笺酬女弟，风怀祇合老袁枚。
劫后柬逸楼诸友四首 其一,近现代末当代初,黄松鹤,明空白日掩风沙，市远还疑不到家。新怨一声何处笛，山城又听落梅花。
劫后柬逸楼诸友四首 其二,近现代末当代初,黄松鹤,寄傲南山此结庐，花源梦觉认秦馀。登堂国士多风雅，只剩横陈满架书。
劫后柬逸楼诸友四首 其三,近现代末当代初,黄松鹤,仙人掌上著词流，五月榴花一片秋。野鹤未应巢翡翠，白云回望旧时楼。
劫后柬逸楼诸友四首 其四,近现代末当代初,黄松鹤,谁家池馆费经营，片石无言亦有情。记否黄花堂上过，江南草长不飞莺。
醉卧沙场印石失而复得,近现代末当代初,黄松鹤,黄花堂上劫痕斑，玉石焚馀笑汝顽。倔强真成痴汉子，沙场醉卧尚知还。
悼贞老并题遗著贻香书屋诗钞,近现代末当代初,黄松鹤,道义流风海外存，诗人老去不堪论。百年寂寞琴安在，一别艰难席尚温。遗爱心声期友弟，贻香手泽付儿孙。弥留珍重无他语，纸剪梅花入国门。
纫诗书来以夏雨灯下命题即此寄怀,近现代末当代初,黄松鹤,萧疏池馆夏先秋，向夕荷香送雨幽。客过尚馀三宿恋，书来翻被一灯愁。琴樽绿满知新况，湖海青垂感旧游。此夜西窗吟未隐，远山如梦思悠悠。
挽绣伊老人,近现代末当代初,黄松鹤,图史能亲一杖藜，乌衣旧国忆园西。剩看门巷归泥燕，空对乡关辨草鸡。横海将军铜柱冷，渡江词客玉箫低。梦梅花馆高风在，忍读丰山沈墨题。
为鹭儿新居补壁书感,近现代末当代初,黄松鹤,卅年多难记深情，儿女够劳看长成。每饭勿忘慈母爱，愧为阿父只诗名。
肃老逸楼岁暮书感次和,近现代末当代初,黄松鹤,岁暮迟留海一涯，风风雨雨燕飞斜。秋园旧客吟香草，春水何人梦落花。剑气欲埋书作冢，天心难问佛无家。讵能萧散烟霞外，极目林昏数乱鸦。
甲辰除夕客中杯酒盆花不寐书此,近现代末当代初,黄松鹤,村落渔樵半近邻，卖闲瀛海话艰辛。书多竹帛空荼垒，换尽桃符自网尘。砚冷何如花在梦，灯深只此酒能春。寻常客里看除夕，歌笑明朝傥有人。
正书文旌次和除夕韵再寄,近现代末当代初,黄松鹤,太武山前一水邻，天涯沦落各悲辛。他年尽有新笺草，此事空馀旧扇尘。燕子谁家留好梦，桃花何处觅残春。老来无限琴河感，更觉梅村是可人。
乙巳春日怀人十二首 其一,近现代末当代初,黄松鹤,有清一辈风流在，刘字龚诗合二庵。尽日吟窝春浩荡，醉抛红豆遍东南。
乙巳春日怀人十二首 其二,近现代末当代初,黄松鹤,岩曲摹诗忆虎溪，归寻僧壁旧留题。云烟向晚思何处，万叠春波入杖藜。
乙巳春日怀人十二首 其三,近现代末当代初,黄松鹤,年时莫漫笑雕虫，花圃兰痴念此翁。家国情兼春兴发，扣舷酣唱大江东。
乙巳春日怀人十二首 其四,近现代末当代初,黄松鹤,笺传香草砚传家，幽径谁来数落花。最是多情旧词客，一春风雨共天涯。
乙巳春日怀人十二首 其五,近现代末当代初,黄松鹤,故人消息到吾庐，红药阶前问起居。买醉春风情未减，龙川何意卧相如。
乙巳春日怀人十二首 其六,近现代末当代初,黄松鹤,青鸟鸣春欲起予，归来不厌食无鱼。只今绝学君能说，况复藏修万卷书。
乙巳春日怀人十二首 其七,近现代末当代初,黄松鹤,花里相逢唤酒来，百年怀抱几回开。藤楼夜雨春灯畔，莫作寻常醉此杯。
乙巳春日怀人十二首 其八,近现代末当代初,黄松鹤,霜冷吴江缆客船，一杯芳草白鸥边。梅花早放游春梦，山水空閒二十年。
乙巳春日怀人十二首 其九,近现代末当代初,黄松鹤,花源不有武陵桃，半佛何因世外逃。白石红泥春未老，江山镂出几诗豪。
乙巳春日怀人十二首 其十,近现代末当代初,黄松鹤,风怀想见玉壶冰，缩地笺春怅未能。后夜谈诗传茗碗，一帘花雨下嘉陵。
乙巳春日怀人十二首 其十一,近现代末当代初,黄松鹤,花外灯深得句初，能春笑问酒何如。陶然手擘蛮笺去，遗落尘间食蠹鱼。
乙巳春日怀人十二首 其十二,近现代末当代初,黄松鹤,万丈诗魔欲舞天，香南砚北牡丹前。心降更奏迎春曲，寄此相思十二弦。
挽二庵老师,近现代末当代初,黄松鹤,书就怀人句，师门第一春。萧骚岷岭外，寂历鹭江滨。朝气开新运，馀风扫旧尘。如何消息到，犹认未全真。
披云与南海老人过草堂见赠次答,近现代末当代初,黄松鹤,正是秋风客思孤，不期方驾到荒衢。花前月白难逢醉，堂外山青可待呼。养拙林园归澹泊，放狂毫墨迥临摹。溪桥去后知何似，长笑还看二妙图。
九日逸楼怀送秉仁北归,近现代末当代初,黄松鹤,客鬓先秋改，逢群意气豪。须看新社稷，莫话旧风涛。别思千杯重，归心一梦劳。登临更此日，楼对远山高。
数得纫诗书迟迟未答，顷读近作多章，殷殷垂问，不能自已，赋此报之,近现代末当代初,黄松鹤,几回书劄欲云何，客里光阴闭户多。垂老甘同诗寂寞，馀閒赖有酒消磨。花村月落犹闻笛，柳市风飘未洗戈。如梦旧游君记否，夜寒微雨入梭罗。
拓之以诗代柬作答四章兼寄纫诗 其一,近现代末当代初,黄松鹤,深村重叠北来书，万里谁能慰索居。闻道鹭洲春似海，声声杜宇正愁予。
拓之以诗代柬作答四章兼寄纫诗 其二,近现代末当代初,黄松鹤,江湖白发问归期，身世同君那得知。斗转星回非昨夜，何人解识玉溪诗。
拓之以诗代柬作答四章兼寄纫诗 其三,近现代末当代初,黄松鹤,百代诗风起浣花，曲江遗绪落天涯。重吟梁父终无谓，逐客怜他日暮鸦。
拓之以诗代柬作答四章兼寄纫诗 其四,近现代末当代初,黄松鹤,南山坐对菊花残，犹是心惊五月寒。此去长安思蜀道，居知不易欲行难。
次揖舜寄怀行者,近现代末当代初,黄松鹤,客外谁曾识马周，海城牢落有诗愁。山何不语时难造，虫若能天史可修。长夜雨声沈大地，重洋风色望孤舟。死生与问人间世，痛绝犹闻北渚讴。
鸣儿欲为刊印诗集老怀稍慰书示,近现代末当代初,黄松鹤,白首归来未可知，相望海外有佳儿。馀年小补平生愿，岂在传家一卷诗。
题衍碧楼残稿四首选二 其一,近现代末当代初,黄松鹤,衍碧楼头咽玉箫，平芜漫漫树迢迢。江山旧事犹能说，泪洒燕支染六朝。
题衍碧楼残稿四首选二 其二,近现代末当代初,黄松鹤,遥夜人怜独倚阑，危楼挂梦不禁寒。移灯细把无题读，忍作西昆一例看。
挽红药庵主谢小谢,近现代末当代初,黄松鹤,行吟寂向楚江滨，客里同悲万古尘。旧案渐听流水远，空梁不见落泥新。东山一卧遗红药，南社重来荐绿蘋。自是池塘春梦冷，凄迷风雨哭诗人。
长洲,近现代末当代初,黄松鹤,长洲苑内几潺潺，落木重重锁院门。休讶雪霜飞白昼，绝怜星月染黄昏。歌遥桃叶难为渡，酒尽杏花又此村。一自笼中鹦鹉拙，玉颜春老更何恩。
遣怀致世杰,近现代末当代初,黄松鹤,人生饱惯复何奇，情味君如太古时。与世宁论身后誉，此心犹愧眼前知。肯因才尽无新语，不为忧深有远思。楼外白云酬一笑，闭门重读后山诗。
揖舜以琴老端午感怀诗见示继和一律,近现代末当代初,黄松鹤,海上何人吊汨罗，贾生堪复此消磨。龙舟欲竞时难再，虎艾空悬事总多。尽有累臣供鬼哭，更无逐客借渔歌。怀沙一赋沈湘后，万古骚魂续醉哦。
丁未生朝，世杰为祝，并携纫诗新作见示，久无消息，忽 接惠书，问访梅之讯，风雨怀人，感此投寄,近现代末当代初,黄松鹤,何来把酒度今朝，海上音书正寂寥。念我家山如有待，愁人云水欲无聊。十年心影闲灯对，一树梅花别梦遥。独倚危楼楼外望，疾风回雨暗萧萧。
心田以丁未除夕感怀诗见示次和,近现代末当代初,黄松鹤,倦鸟沧洲梦已阑，覆巢焉得一枝安。更无浊酒谋春醉，却代新诗送岁残。说剑壮心犹起舞，看花老眼早沈欢。如何为米长为客，同赋归来铗尚弹。
深夜整理黄花旧稿感寄草堂诸友四首选二 其一,近现代末当代初,黄松鹤,黄花留稿客边裁，剩与寒灯话劫灰。谁念倦游今杜牧，春桥南去不归来。
深夜整理黄花旧稿感寄草堂诸友四首选二 其二,近现代末当代初,黄松鹤,醉醒未可自温存，空负声华累酒尊。明日东南成故事，短箫吹泪过吴门。
答李拓之,近现代末当代初,黄松鹤,难得相逢月下杯，落花风送尺书来。明时知有弓藏例，海上何心论钓台。
读揖舜近作喜寄,近现代末当代初,黄松鹤,乌托之邦不可思，去来何为咏东篱。草堂昨夜生诗梦，喜见花斜竹外枝。
和纫诗己酉生朝二首倒叠原韵 其一,近现代末当代初,黄松鹤,几番花信拂帘过，渡水迟迟奈若何。展约未应来日再，缄情惟觉此时多。为因礼失虔能补，却又诗成懒不磨。自拥白云吟丽句，也教人醉牡丹坡。
和纫诗己酉生朝二首倒叠原韵 其二,近现代末当代初,黄松鹤,敢将词赋动江关，拟向伊谁一解颜。具眼待看今雨至，齐眉遥羡古风还。楼收海气苍茫外，座接天香缥缈间。不合才华感迟暮，平生志业在名山。
喜晤月儿四首选二 其一,近现代末当代初,黄松鹤,忽漫相逢在眼前，乡音乍听唤爷先。从头细认应非梦，慰我离怀十九年。
喜晤月儿四首选二 其二,近现代末当代初,黄松鹤,慈亲难舍念儿心，远寄寒衣寸寸针。万里归来伤我老，晨昏依恋此情深。
哭廖铭诗,近现代末当代初,黄松鹤,敲窗冷雨夜沈沈，梦里依稀判古今。忘我诗篇怜把玩，亏他衣箧苦搜寻。藤花已了三生债，贝叶何闻一病喑。佛自无言天不问，楚乡云水共悲吟。
北归草七绝廿五首选十五 其一,近现代末当代初,黄松鹤,袖得寒云入短篇，禦风飞越泰山颠。月光流地银蛇走，一带黄河尺五天。
北归草七绝廿五首选十五 其二,近现代末当代初,黄松鹤,更向颐和认劫灰，江山无恙此楼台。昆明湖面冰初冻，香界春浮白玉堆。
北归草七绝廿五首选十五 其三,近现代末当代初,黄松鹤,居庸关外拥旌旄，北鄙登临古垒高。万里蜿蜒城上下，较量筋力尚能豪。
北归草七绝廿五首选十五 其四,近现代末当代初,黄松鹤,谁怜高冢卧麒麟，阅历风霜委棘榛。回首十三陵下路，两排翁仲送行人。
北归草七绝廿五首选十五 其五,近现代末当代初,黄松鹤,百丈飞桥十里连，如虹匹练叹空前。长江自古为天堑，运用人工海可填。
北归草七绝廿五首选十五 其六,近现代末当代初,黄松鹤,紫金山麓立高墩，建国功亏孰忍论。寂寞丰碑遗教在，夕阳无语看中原。
北归草七绝廿五首选十五 其七,近现代末当代初,黄松鹤,当年王气已沈埋，石马嘶风草覆阶。记取梅村诗句好，换鱼江上孝陵柴。
北归草七绝廿五首选十五 其八,近现代末当代初,黄松鹤,遐迹悠悠系我思，晶瑩小石遍山陂。雨花旧是听经处，冈阜新添烈士碑。
北归草七绝廿五首选十五 其九,近现代末当代初,黄松鹤,秣陵旧事说金钗，未识江南恋客怀。呜咽长干桥下水，如何指点是秦淮。
北归草七绝廿五首选十五 其十,近现代末当代初,黄松鹤,细雨轻尘宿蠡园，湖光山色正临轩。斑斓石笋皆奇绝，别有楼台欠酒尊。
北归草七绝廿五首选十五 其十一,近现代末当代初,黄松鹤,读画云林访旧踪，难摹偃蹇六朝松。枫桥月落知何处，静对寒山古寺钟。
北归草七绝廿五首选十五 其十二,近现代末当代初,黄松鹤,苏堤衰柳尽飘摇，舟舍三潭数六桥。惆怅岳坟坟外过，南屏塔影浙江潮。
北归草七绝廿五首选十五 其十三,近现代末当代初,黄松鹤,竹松幽翠野堂清，古径人来旋旋行。石室何年栖弈隐，西泠印社但遗枰。
北归草七绝廿五首选十五 其十四,近现代末当代初,黄松鹤,擘窠颜字动云根，此地曾经白虎蹲。霸业未成空试剑，生公台畔石犹存。
北归草七绝廿五首选十五 其十五,近现代末当代初,黄松鹤,半窗星斗夜吟寒，二十五弦聊自弹。东北西南程未遍，看花老续此游难。
北归草外四首选二 其一,近现代末当代初,黄松鹤,飞来峰下待僧归，恍若钟声隐翠微。独上冷泉亭外望，暮山红叶映禅扉。
北归草外四首选二 其二,近现代末当代初,黄松鹤,勾留三日欲焉如，花港投闲且驻车。一水游酣观自在，我非庄子不知鱼。
挽纫诗八首选四 其一,近现代末当代初,黄松鹤,香江二度我来时，不负多情识面迟。宛转闻声扶病起，梅花旧卷索题诗。
挽纫诗八首选四 其二,近现代末当代初,黄松鹤,白石新词仔细看，扬州一曲付谁弹。东南此日传消息，更上宜楼问牡丹。
挽纫诗八首选四 其三,近现代末当代初,黄松鹤,再无文字慰平生，夫婿拳拳替送行。从此春风三五夜，长洲明月若为情。
挽纫诗八首选四 其四,近现代末当代初,黄松鹤,手书何奈是归来，案上尘封未忍开。枨触山楼留客处，一星如梦只馀哀。
柬潘小磐词长,近现代末当代初,黄松鹤,新词绝妙石开颜，欲点无方自笑顽。浊世逢君何太晚，老天于我已非悭。解将菊径三分醉，消得松窗一味闲。有笔不花言可拙，共留心眼看人间。
呈王孟潇词丈书赠墨宝,近现代末当代初,黄松鹤,惠然墨妙寄南溟，诗字双清自化灵。幸有馀风存海内，遥瞻东壁礼文星。
读王丈孟潇八十书怀十首，奉如前后四韵为寿 其一,近现代末当代初,黄松鹤,居然浊世见清躬，赖有微言得不空。何用放翁诗万首，天真我更爱莎翁。
读王丈孟潇八十书怀十首，奉如前后四韵为寿 其二,近现代末当代初,黄松鹤,玉壶春暖醉新知，洒笔千秋记此时。谁为苍生怜学术，馀音弦外耐人思。
读王丈孟潇八十书怀十首，奉如前后四韵为寿 其三,近现代末当代初,黄松鹤,未能趋献阻遐方，且借梅花一瓣香。却似灵犀两相印，手书甫寄可曾忘。
读王丈孟潇八十书怀十首，奉如前后四韵为寿 其四,近现代末当代初,黄松鹤,游戏人间岁月多，风风雨雨奈公何。市朝偕隐梁鸿老，隔海犹闻五噫歌。
重游福建寺,近现代末当代初,田翠竹,破帽青筇亦足夸，短垣疏柳即成家。年来自诩贫穷惯，不看人间富贵花。
春日登岳麓山,近现代末当代初,田翠竹,粉蝶寻春伴客行，流泉惯作不平鸣。万松顶上坐瑶碧，花落杜鹃时一声。
谒黄兴墓,近现代末当代初,田翠竹,文酒勋华一代尊，石碑零落姓名存。英雄地下长无语，古寺空山日色昏。白水至今盟白骨，黄花终古壮黄魂。试看墓上芊芊草，犹长当年碧血痕。
谒蔡锷墓,近现代末当代初,田翠竹,登坛一喝气如虹，百二关河掌握中。声色岂能消志士，风云毕竟属英雄。冬青瑟瑟悲啼鸟，翁仲荒荒卧短蓬。一瓣心香三尺剑，我来墓上拜遗风。
抗战百咏 其一,近现代末当代初,田翠竹,一曲重歌易水寒，裂眦指发泪潸潸。芦沟桥上如霜月，愁见胡儿入汉关。
抗战百咏 其二,近现代末当代初,田翠竹,才喜言和议未终，忽闻胡骑入城东。寒鸦不解河山异，犹背斜阳恋故宫。
抗战百咏 其三,近现代末当代初,田翠竹,杨柳枝头杨柳青，杨花和泪点离亭。行人莫折杨枝去，枝上啼鹃不忍听。
抗战百咏 其四,近现代末当代初,田翠竹,临危生死见分明，千古争传大令名。莫把英雄比儿女，坠城身重坠楼轻。
抗战百咏 其五,近现代末当代初,田翠竹,扬州今古极欢娱，小杜风流孰与俱。销尽繁华遭尽劫，可怜明月一分无。
抗战百咏 其六,近现代末当代初,田翠竹,铁锁千寻亘大江，将军不战走仓皇。霜天剩有孤飞雁，明月芦花过马当。
抗战百咏 其七 广州陷落,近现代末当代初,田翠竹,酴醾废垒发花迟，南国风光异昔时。红豆经年零落尽，人间无地著相思。
抗战百咏 其八 吊佟麟阁将军,近现代末当代初,田翠竹,南宛兵哀未解围，将军战血满征衣。黄龙未饮西台哭，空见沙场马革归。
抗战百咏 其九 淞沪之战惨败,近现代末当代初,田翠竹,飞弹巨炮满吴淞，以卵投岩计亦穷。李牧无言廉颇泣，残烽散入夕阳红。
抗战百咏 其十,近现代末当代初,田翠竹,皑皑白骨垒城高，秋尽金陵鬼夜号。四十万人飞碧血，招魂谁与酹江涛。
抗战百咏 其十一 长沙大火,近现代末当代初,田翠竹,一火咸阳慨劫痕，粉墙朱邸荡无存。项王欢笑书生哭，各有心肠莫细论。
白门歌女王熙春来长沙献艺，观后志感 其一,近现代末当代初,田翠竹,送春才了又迎春，春去春来总怆神。不信已无亡国恨，歌娘亦是乱离人。
白门歌女王熙春来长沙献艺，观后志感 其二,近现代末当代初,田翠竹,国破家亡旧梦醒，白门又见柳条青。后庭一曲歌重起，多少流人带泪听。
长沙大火后，旧友咸集湘潭，共饮市楼，借销块垒，席间有征歌者，赋赠 其一,近现代末当代初,田翠竹,灯正明时酒未阑，忍从劫后觅馀欢。樽前忽忆关河破，血样朱唇不忍看。
长沙大火后，旧友咸集湘潭，共饮市楼，借销块垒，席间有征歌者，赋赠 其二,近现代末当代初,田翠竹,刘郎非为看花来，况复花从异地开。别有牢愁人不识，歌声我当角声哀。
冬夜,近现代末当代初,田翠竹,两三渔火淡孤村，静夜闲庭独掩门。枕畔家书凭雁寄，梅边归梦借香温。事多岂尽如人意，俸薄须知是国恩。月夺短檠光欲敛，此心如镜了无痕。
日机来袭，避老农家,近现代末当代初,田翠竹,惊听城头咽暮笳，避灾偶入老农家。枇杷花冷喧蜂翼，稻麦仓空啮鼠牙。地僻人稀忘世乱，年深屋圯仗杉遮。故园风味炉前永，番薯甘香不用赊。
家居 其一,近现代末当代初,田翠竹,多情底事恋乡邦，玉笛吹来塞上腔。壮志未能酬海岛，狂名已愧满湘江。诗中偶语工无敌，竹里骄阳败欲降。妒煞鸳鸯池畔立，豆条垂处也成双。
家居 其二,近现代末当代初,田翠竹,四野清歌起老农，闲居照见雪冰胸。去家身似离巢燕，厌乱心如触网蜂。翡翠黛施枝上羽，芙蕖粉傅水中容。寻诗偶步菰蒲渚，独听斜阳古寺钟。
泛舟湘水,近现代末当代初,田翠竹,夕照渔歌入暮天，轻舟疾驶野鸥前。疏星缀树白如霰，萤火渡江红上船。近市人声喧岸北，开窗梦影堕愁边。孤钟遥响青峰外，不作枫桥夜半眠。
纳凉杂咏 其一,近现代末当代初,田翠竹,聊借新诗养性灵，崎岖世道几曾经。眼中人物空皮相，战里河山遍血腥。出水荷花擎露白，受风梧叶逼窗青。晚来湖上凉堪纳，閒看群鸥落远汀。
纳凉杂咏 其二,近现代末当代初,田翠竹,卧尽骄阳昼正长，井梧禅榻静山房。扇风凉透骄儿梦，石砚诗争碧稻香。烽火未荒歌舞地，牢愁欲负少年场。巢由今世将何用，空忆貔貅镇四方。
纳凉杂咏 其三,近现代末当代初,田翠竹,莽莽中原起战埃，疏狂却愧济时才。窗含碧柳听蝉唱，帘卷飞云看雨来。竹径人归新月上，莲塘风静野船开。湖山到眼闲如此，诗思樽前费剪裁。
纳凉杂咏 其四,近现代末当代初,田翠竹,未许挥戈上战场，闲居景物细平章。萍因岸障风难散，荷为花娇叶自香。竹影半窗清画绝，桐阴遍地碧云凉。新诗写就浑无事，卧听邻鸡唱夕阳。
白露节,近现代末当代初,田翠竹,閒坐难禁百感侵，湖云成阵压窗阴。雨凉夜湿残荷梦，露白朝惊去燕心。野雀啄馀香稻老，寒螀吟遍绿芜深。中原烽火仍高照，安得单于一战擒！
山中所见,近现代末当代初,田翠竹,松涛扑翠满幽林，高韵流风助客吟。舆稳不妨穿路曲，衣单始觉入山深。野桥落照双渔艇，疏柳寒塘一暮砧。擎妇将雏征远塞，艰难谁省宦游心。
自报社归居处有怀老母,近现代末当代初,田翠竹,未展风雷不化龙，牙门归去一青筇。鸦栖落木添疏叶，云背苍山幻雪峰。边讯远怜游子梦，寒衣早赖老亲缝。承欢梦影今宵永，吹度乡关第几重？
夜读,近现代末当代初,田翠竹,病后娇儿熟睡初，骚心乡思满庭除。寒林陨霜乌啼月，斗室一灯人读书。腕底波涛翻碧海，水边亭榭梦红蕖。夜阑忽作楼兰想，剑影离离射太虚。
漫江冬日，得香港大风杂志主编陆丹林先生手书，赠诗奉答，兼呈柳亚子、叶恭绰、杨云史三先生 其一,近现代末当代初,田翠竹,冻云凝墨水笼烟，塞上轻寒欲雪天。早识文名夸洛下，喜传诗礼到梅边。梦中香岛情千里，血里春光恨四年。极目万方烽火里，大风高唱一潸然。
漫江冬日，得香港大风杂志主编陆丹林先生手书，赠诗奉答，兼呈柳亚子、叶恭绰、杨云史三先生 其二,近现代末当代初,田翠竹,卅年南社兴亡感，万里诗名万里楼。百战河山文似虎，一江风月客如鸥。移家何必陶潜柳，浮海终须范蠡舟。流涕天涯人莫问，孤怀不尽少陵忧。
抵桂林,近现代末当代初,田翠竹,南国名城匹马经，归心初寄短长亭。华灯高照天边月，萤火低飞地上星。古调唱残春雪白，眉痕画到远山青。香尘十里人如醉，谁省疆场战血腥。
江村雅趣,近现代末当代初,田翠竹,客里春光比画工，探春独步小桥东。早莺划破柳烟碧，瘦马踏残花雨红。人语听来珠宛转，诗心炼出玉玲珑。江山半壁非南渡，直捣扶桑指顾中。
送春,近现代末当代初,田翠竹,遥夜怅春色，启扉无处寻。云移山欲动，江静月初沉。客梦三更冷，花痕一径深。是谁携蜡屐，遗响入高林。
生辰日别家去桂林感赋 一九四一年农历五月二十二日为余二十八岁生辰,近现代末当代初,田翠竹,又听骊歌一惘然，生辰恰值芰荷天。征歌载客三千里，尘梦劳人廿八年。拚把文章换盐米，却馀涕泪对山川。漓江子弟军威盛，终见狼烟靖九边。
三度还家别家感赋 其一,近现代末当代初,田翠竹,一年三度走风尘，休向樽前问宿因。作宦只馀寒与饿，辞家况值病兼贫。新诗短剑终随我，肥马轻裘不羡人。别有夫妻辛苦处，两番离别在生辰。
三度还家别家感赋 其二,近现代末当代初,田翠竹,骎晓鸣禽集树枝，离愁撩乱一丝丝。自知白雪难成调，多谢黄花傲入诗。生计逼人休怨别，真情刻骨不妨痴。临行恐惹牵衣苦，趁著娇儿未醒时。
还湘侍母疾，不旬日母愈，又将别家去桂，书怀 其一,近现代末当代初,田翠竹,此别又何去，一舟湘水滨。芦花已似雪，枫叶最愁人。世乱文章贱，家寒骨肉亲。吾才适南域，不用诉艰辛。
还湘侍母疾，不旬日母愈，又将别家去桂，书怀 其二,近现代末当代初,田翠竹,圣哲不可作，世情良足哀。笙歌满廊庙，人物在蒿莱。浊酒化酸泪，新诗生别才。名山千古思，奔向笔端来。
荒江雪意,近现代末当代初,田翠竹,瑟瑟霜枝瘦可怜，家家篱落冷炊烟。荒江雪意风声里，人与鸬鹚冻一船。
别桂还乡感赋,近现代末当代初,田翠竹,归帆今已别江干，自是长安作客难。鬼斧劈山悬象笔，饥肠缚我食猪肝。莲心抱子房房熟，柳鬓梳霜缕缕寒。斗水篙师低浅唱，乡愁撩乱梦阑珊。
血观音歌,近现代末当代初,田翠竹,西风一夜江潮冷，秣陵秋尽梧桐影。燕去情伤玳瑁梁，月明愁杀胭脂井。井畔佳人迹已陈，芳菲无复旧时春。狼烟滚滚来淞沪，铁甲纷纷弃要津。寇酋松井知名久，亲率胡儿满城走。屠刀挥处血花飞，四十万人葬尘土。一将嚣张万骨枯，东京彻夜下军书。寇酋归去余惆怅，功过无凭赋子虚。杀人如草应知罪，永夜扪心深忏悔。袈裟一袭作枯僧，形骸僵槁类山鬼。多谢前村塑像人，参禅话旧倍相亲。取将战地泥和血，龛前寂寞香烟结。制就观音自在身，是佛是泥还是血。佛若工愁血尚腥，血如有恨佛应说。花开花落寺门前，春去春来剧可怜。案上红鱼喧怨语，枕边清泪忆当年。空山风雨寒茅屋，蕉影满窗愁满腹。残灯无焰佛无灵，夜夜禅堂闻鬼哭。
从湘潭市去古塘桥道中 其一,近现代末当代初,田翠竹,江上杨枝袅碧烟，江心细浪稳轻船。东风中酒娇无力，未饱春帆瘦可怜。
从湘潭市去古塘桥道中 其二,近现代末当代初,田翠竹,浅草犹留旧履痕，观鱼犬吠隔溪村。夕阳飞上柳丝碧，一路菜花香到门。
洞庭碧血 其一,近现代末当代初,田翠竹,兵车彻夜如雷吼，三车径向湖滨走。瘦马含枚别古城，霜蹄踏石石作声。衰柳抱微月，清光生嫩寒。壮士怀忠心，临风忘衣单。腰悬短剑一尺许，剑锋触鞘各自语。野犬惊吠篱落间，昂首注视目如炬。行经茅亭畔，永夜何凄其！山翁尘梦醒，睡眼撑迷离。启扉独瞻望，长揖前致辞：“借问行役人，此去将何之？曷留蓬荜中，品茗谈移时。”官兵答曰“可，”纷坐无一遗。山翁挈瓦壶，小儿灼明火。清涕悬鼻端，欲试终未果。火裂泉渐沸，泉沸茶乃香。分暖各一斟，新暖生离肠。堆面笑可掬，拱手谢未遑。扬袂一为别，前路浑茫茫。山翁凝睇久，无语自太息。携儿入闭关，断梦续不得。欹枕拾闲愁，愁多压满腹。星繁天未明，荒鸡唱茅屋。
洞庭碧血 其二,近现代末当代初,田翠竹,牧儿初自西南来，霜风猎猎吹笳哀。连宵不寐客途苦，睡眼萧瑟凭谁开。行军湘水滨，双趺乃少息。牵马上草原，草衰褪秋色。疏林缀红叶，白日生晴光。马以草为食，人以草为床。左手曲作枕，右手直握缰。缰稳马不驰，草深味亦香。马儿啮草不啮梦，梦随风向沙场送。黄沙漫漫飞满天，洞庭波浪愁无边。巨弹裂空散星火，杀声遍野酣烽烟。暴白骨，流碧血，手挥刀，身衣铁。王师忠义弥宇宙，誓扫妖氛探虎穴。虾夷原是东海民，甫战即败湖之滨。残阳半轮没山麓，暮鸦悲啼何怆神！马腹既果意远适，长鸣破梦梦无迹。白鸥飞入荻芦花，湘天万里无云碧。
洞庭碧血 其三,近现代末当代初,田翠竹,昨宵亭长叩门语：“速往滨湖迓军旅。天下兴亡责匹夫，皇皇之令不得拒。”天未晓，月如霜，霜华遍野凝寒光。披衣扶侣向遥路，未有离思生柔肠。万山吐朝日，逶迤入沩水。水深塞雁飞，秋老枫林紫。逢著负伤人，行脚水边止。竹作帐，布为床，床在肩，人欲僵。呻吟之声何凄楚，缕缕入耳如丝长。低声问壮士：“战争诚太苦，卫国全恃君，吾侪愧无补。”壮士忍痛言：“守土责在身。忆余赴战初，满目咸烟尘。湖水作人立，寇焰骄未驯。孤城寂寂罕人迹，城头累累砌白骨。昼不睱寐夜不眠，枪锋距敌数百尺。巨弹毁屋声萧萧，砖飞石走椽楹烧。馀火未尽明中宵，马蹄送响来林梢。杀敌之声高未已，腥风吹寒袭危垒。但求战胜不知败，不求苟活只知死。何期负创皮肉间，讵获生还亦耻耳！”壮士作壮语，语语怀精忠。裹身尺布素，旋看色转红。吁嗟乎！男儿自有身如铁，沙场故事从头说。一行涕泪一行书，一寸河山一寸血！
洞庭碧血 其四,近现代末当代初,田翠竹,水星楼上星可摘，水星楼下水光碧。楼上星辰楼下水，星水辉映自朝夕。此楼之高高矗天，豋楼四顾心茫然。人民城郭尽如此，凝睇东望多烽烟。烽烟浓压洞庭水，水阔天寒八百里。孤月空照乌鹊飞，战船欲逼鱼龙死。楼头猛士二十人，居处有如兄弟亲。守土报国复何有，三尺短剑七尺身。昨宵敌骑来城下，炮堕城垣弹碎瓦。临难不苟勇莫当，独木乃能支大厦。胡笳急，啼猿哀，血花遍地和霜开，白骨暴街寒作灰。危楼不禁风雨摧，摇摇欲堕城之隈。歌声蓦地惊寰宇，孤军清泪纷如雨。楼与人身毁一时，人与楼名照千古。楼头向有夜半钟，此时破碎楼相同。顽铁无灵长苔藓，东涂西抹苏僵虫。吁嗟乎！元龙豪气悲陈迹，休向楼头寻蜡屐。残钟不语夜漫漫，星影水光仍似昔。
洞庭碧血 其五,近现代末当代初,田翠竹,武陵城头乌夜啼，武陵城上喧鼓鼙。胡儿登城高未得，城畔架以百尺梯。梯百尺，人五尺，一人攀梯百人继，百人手各持刀戟。城头壮士龙虎同，御敌首藉炮火攻。炮火既尽拔短剑，枭首截腰无不利。剑折复以顽石投，石花血花相交流。此时敌死以千计，尸骨欲与城相侔。城头战士石亦罄，楼上胡儿顶连胫。纷纷争上城头来，城危势破心不灰。双手握梯城北推，梯倾敌陨啼声哀。一梯初堕去，一梯忽又上。城头战士剩一人，迎敌击以巨灵掌。敌乃伸两臂，坚抱战士身。战士压敌头，力斗未肯驯。蓦然失足立无据，苍茫坠向城低处。忠骨碎入瓦砾堆，幽魂化若风前絮。城头乌声啼未休，梅边月落寒江曙。
洞庭碧血 其六,近现代末当代初,田翠竹,秋尽原野空无人，林木脱叶山嶙峋。岩花损色见寒泪，衰草没径生烟尘。瘦马四十匹，力疲耸硬骨。一步一点头，摇摇势欲蹶。鞭之不疾行，怒目徒吞声。背同布囊比石重，古道曲折且不平。牧马老苍头，齿落作俘虏。尝遍辛苦味，日夕思遁走。偶憩茅亭畔，人首傍马首。窥敌左右散，以目探囊口。赫然心怦怦，塞囊佥断手。想是胡儿死战场，埋骨未得留斯囊。间关浮海归故乡，千家万家啼断肠。憩久忽前去，芒鞋宿何处？颓垣破瓦遍荒村，残骸乱血迷遥路。昏鸦野犬自去来，夕阳冷堕江边树。
耒阳展张桓侯饮马石,近现代末当代初,田翠竹,千秋一石勒遗名，瞻拜徒深吊古情。颜色未随阶草坏，精灵犹傍藓花生。才非百里知雏凤，贼破中原仗老兵。江畔孤亭风雨夜，如闻怒马啮刍声。
七夕,近现代末当代初,田翠竹,客里身同不系舟，依人心绪怕登楼。关山万里惊兵马，云汉双星会女牛。玉露明朝方是泪，银河此夕不知秋。欢情自古年年有，何用相看两地愁。
中秋后还家小住，再去耒阳 其一,近现代末当代初,田翠竹,暮色伏大野，孤蟾高在天。红烧鱼市火，白袅竹林烟。江水平无语，秋梧瘦可怜。西风送行客，端趁雁来先。
中秋后还家小住，再去耒阳 其二,近现代末当代初,田翠竹,病里经残夏，匆匆又暮秋。未存廊庙想，徒有稻粱谋。星斗光辉夜，乾坤浩荡愁。凭窗寄乡梦，又落小楼头。
夜宿安江,近现代末当代初,田翠竹,不辞芒屩百蛮行，三月莺花解送迎。一路听来皆夜雨，此情无以慰苍生。愁常浓淡银釭影，梦不分明杜宇声。合向中庭挥剑舞，边关万里未休兵。
抵黔阳,近现代末当代初,田翠竹,带水襟山势莫当，湘沅锁钥此黔阳。何须供奉寻西蜀，已似龙标入夜郎。月寄愁心千古白，柳飞春絮一堤香。胡儿未灭京华冷，诗酒明朝未敢狂。
与彭岩石泛舟沅水,近现代末当代初,田翠竹,芳草凄凄十里堤，片帆远贴暮天低。怒云截腰山上下，怪石剖腹江东西。燕影绿穿烟柳渚，蝶魂红觅落花蹊。池塘更有蛙如织，非战相看奏鼓鼙。
暮抵江市,近现代末当代初,田翠竹,聚居小市辟荒陬，树绕前街万绿稠。社酒醉红田父面，桐花簪白女儿头。但从云水深边住，不解兵戈大地愁。此即桃源当日景，武陵何用泛扁舟。
荒村漫步 其一,近现代末当代初,田翠竹,薇蕨山腰雨后肥，提笼儿女笑成围。草深牛巷喧铃语，柳老春心酿雪飞。卖酒船移花坞去，趁场人踏夕阳归。茅屋想是诗翁卧，竹影鸡声半掩扉。
荒村漫步 其二,近现代末当代初,田翠竹,渔樵多傍荻芦居，明媚风光画不如。露顶涧松红独鹤，串腮溪柳白双鱼。孤汀晚笛听时断，远水归船望渐无。行遍村前村后路，碧天纤月展眉初。
访古夜郎郡 托口镇前竖一大碑，镌曰“古夜郎郡”,近现代末当代初,田翠竹,吹泪哀笳起四方，瘦筇短褐笑投荒。后庭最怕歌商女，边徼何妨访夜郎。自大从来多自损，佯狂未必是真狂。晚风芳径徘徊久，断碣丛芜送夕阳。
避难吟,近现代末当代初,田翠竹,游勇溃四野，乱枪时一鸣。邸鸮哭危枝，刺耳心频惊。遗黎惜微命，逃遁倾湘城。窜若出穴免，未卜死与生。山川有幽恨，草木摇悲声。哀哉家国破，倩谁御寇兵？
甲辰杂诗 其一,近现代末当代初,田翠竹,胡骑奔驰咽暮笳，遗黎流徙类虫沙。河山破碎无人管，挥泪仓皇别旧家。
甲辰杂诗 其二,近现代末当代初,田翠竹,江汉茫茫起战歌，抚军遁去剑空磨。孤城紧闭残阳里，黎庶家家涕泪多。
甲辰杂诗 其三,近现代末当代初,田翠竹,挈妇将雏趁夜行，泥炉瓦缶弃倾城。云愁月黑荒村冷，前路如闻鬼哭声。
甲辰杂诗 其四,近现代末当代初,田翠竹,奔走哭号剧苦辛，白头黄口没烟尘。轻车一日驰千里，争羡将军是解人。
甲辰杂诗 其五,近现代末当代初,田翠竹,依山傍水即为家，赖有修篁屋角遮。永夜惊魂催坐起，窥窗已是月西斜。
甲辰杂诗 其六,近现代末当代初,田翠竹,古道旗翻夕阳西，村前村后有人啼。“皇军”笑落秋风里，乱血凝红溅马蹄。
甲辰杂诗 其七,近现代末当代初,田翠竹,山头草寇自称王，烛影摇红惨洞房。难得当筵歌一曲，隔墙弹出泪千行。
中秋,近现代末当代初,田翠竹,终古无情是碧天，依然夜月照愁边。光从战血温中冷，影向神州缺处圆。未见白衣歌易水，自携黄独种山田。长镵短褐西风里，同谷诗心异代传。
重九,近现代末当代初,田翠竹,遗黎哀怨向谁论，遍野啼痕杂弹痕。宿雨路泥深虎迹，荒山战血醒鹃魂。此时此地此重九，黄卷黄花黄叶村。桓景避灾无处是，茱萸高插旧柴门。
甲辰除夕前，大雪，携侄女诗华自锦石负米归古塘桥，感赋,近现代末当代初,田翠竹,北风削面面迸裂，冻云压天青似铁。漫空浩荡冷飞雪，千村万落人烟绝。花树纷纷斗高洁，江山漫补此残缺。贼中我叹生计拙，负米百里腰欲折。失足陷泥泥成穴，芒鞋截肤趾濡血。四肢就僵肝胆热，衣襟尽湿琼瑶缀。归来暝色淡可撷，忍饥小女泣呜咽。山雪夜炊心事切，一灯悬壁半明灭。
乙酉初春，就任湘潭中学国文教师之职，自古塘桥去晓岚港，途中口占一律,近现代末当代初,田翠竹,龙性从来未肯驯，青毡依旧此清贫。兵戈易冷词人泪，草木犹香故园春。梦补家园无破碎，诗携河岳不沉沦。横刀跃马非吾分，且傍弦歌作逸民。
归燕曲 怀云塘旧家,近现代末当代初,田翠竹,燕归来，归何处？云塘梦绕堤边树。堤边树，树初花，多少流人惜旧家。旧家侬住云塘浦，曲槛疏寮形态古。墙短青摇薜荔风，窗幽绿酿芭蕉雨。鸡犬淮王未化仙，桑麻老浦锁寒烟。白撑早雪平阶菊，红漾高花绕宅莲。门前一带青溪水，杨柳曾栽三四里。牧童轻吹野鹭飞，渔歌唱入斜阳里。卅年居处水云身，梁上呢喃燕语春。茶乳芬芳能却病，诗魂隽雅不辞贫。洞庭一旦波涛起，胡骑南侵势未已。潇湘水泛血痕腥，貔貅心入危碉死。蜗居遂被寇酋居，户外朝朝吼战车。雀角穿残松下屋，鼠牙啮破壁中书。黍离不尽家山恸，还家剩有灯边梦。双燕东飞再度来，旧巢仍否栖梁栋？景物江山异昔时，主人离散各天涯。乡心月里分三处，相望空教涕泪垂。清明寒食愁中度，纸钱谁扫先人墓？杜宇声声欲断肠，松楸瑟瑟如含怒。如含怒，怒心高，杀贼何妨问宝刀。宝刀稳握将军手，将军直逼虾夷走。虾夷走，曙光微，旧家入眼影依稀。影依稀，景芳菲，桐花落，柳花飞，燕儿归，人亦归。
儿勿啼,近现代末当代初,田翠竹,母语儿：“儿勿啼，官兵已至村之西。索租日夜不得缓，供食更无凫与鸡。租不偿，爷不释，阿爷双手缚已赤。”火速播谷谷未熟，村妇负儿卧背脊。背脊瘦作山头石，顽梗塞儿儿仍哭！夏日炙同烈火烧，碧天万里无纤云。田泥灼足比汤沸，浑身汗雨何纷纷！汗一滴，谷一线，泪一串。汗汁泪珠和谷穗，鹅黄雪白衣边绾。落日没翠微，蹒跚还破扉。双肩谷新较儿重，谷送衙门爷乃归。长官得谷比泥溅，高楼彻夜恣欢宴。樗蒲一掷一千石，醉笑狂呼容不变。容不变，彀又罄，敕兵黑夜行山径。更向民间裹糇粮，兵至猛狠如虎狼。破关捉人不少息，鸡飞犬走喧永夕。村妇梦断心凄迷，逾墙负儿奔荒畦。荒畦草深二尺许，低声语儿：“儿勿啼！”
麻姑石感怀 其一,近现代末当代初,田翠竹,娇儿携手在征途，亲老还须竹杖扶。共向山中逃海寇，却从石上拜麻姑。难消浊世千回劫，谁写流民一幅图。剩有旧情能迈古，短檠闲读未烧书。
麻姑石感怀 其二,近现代末当代初,田翠竹,仓皇尽室避兵戈，破甑残瓯补涧阿。山稻缓开花蕊细，池塘独酿雨声多。荆榛遍地藏豺虎，鱼鸟无由脱网罗。我自悲歌人自哭，不堪凭吊此关河。
麻姑石感怀 其三,近现代末当代初,田翠竹,苦把艰危托短筇，茅檐绿倩密罗封。门前溪水澄双璧，树杪衡山露一峰。凉月半林惊宿鸟，深潭午夜吼潜龙。灯前忽听妻儿语，明日厨中甑又空。
麻姑石感怀 其四,近现代末当代初,田翠竹,危幕终非燕所栖，秋初风雨更凄迷。炊糜破釜多为砾，汲水深塘半是泥。钝剪夜窗裁蜡炬，轻盐古瓮捣霜齑。诗心不共年华换，离乱生涯掩泪题。
得陆丹林先生手书，知于香港沦陷时，间关遁至重庆，后归上海“红树宝”，诗以慰之,近现代末当代初,田翠竹,今古争传入洛名，旧曾文字诉孤清。天涯有泪伤离乱，海角无由讯死生。重见子卿归汉节，不妨司马赋西京。秋深枫叶红如锦，画出相思两地情。
重过千橘堂，感怀亡友杨贡甫,近现代末当代初,田翠竹,昔日门庭剩草莱，伤时感旧忍重来。惊心坏壁梧桐槁，陨涕荒山杜宇哀。风骨平生如我傲，残花数点向谁开。依然邻橘千头绿，此梦无由寄夜台。
晚霁,近现代末当代初,田翠竹,宿雨晚初霁，夕阳明远林。新秧千顷碧，老柳一溪深。残滴遗黎泪，鹃啼帝子心。携儿扶杖出，花径远相寻。
自湘潭抵南京感怀,近现代末当代初,田翠竹,投笔离乡井，金陵系客舟。宫花红似锦，吾意冷如秋。王气钟山尽，诗情笔底收。何当泛湖水，写尽杜陵忧。
别芜湖,近现代末当代初,田翠竹,芜湖才一宿，轻骑又殊方。大道余惊险，荒畦郁莽苍。春心透高柳，鹭影立寒塘。满目疮痍迹，从知旧战场。
过小姑山,近现代末当代初,田翠竹,熏风碧树乱云鬓，岩石妆成杏子衫。万古苍茫无一语，江流终伴小姑山。
胜棋楼,近现代末当代初,田翠竹,金戈铁马建奇功，相对围棋揖让风。敢向帝王争一著，将军毕竟是英雄。
招鹤亭,近现代末当代初,田翠竹,成行翠柏绕孤亭，沐雨苔痕践履青。欲向云间招野鹤，九天高韵倚栏听。
剑池,近现代末当代初,田翠竹,风壑云泉自古今，三千剑瘗墓门深。可怜死后犹高枕，费尽吴王一片心。
潭州秋兴六首录二 其一,近现代末当代初,田翠竹,匝地妖氛卷垢尘，十年犹惧说前因；门墙互对同天堑，骨肉相逢是路人。欲语性情忧禁锢，偶吟词赋彻沉沦。桃源渺渺无寻处，辛苦刘郎莫问津。
潭州秋兴六首录二 其二,近现代末当代初,田翠竹,不肯低头向草莱，也曾坛坫逞诗才。龙标自诩翻新调，鹏翮无由展壮怀。逝去年华催发白，重来襟抱为民开。应知言者原无罪，但冀甘棠夹道栽。
谒屈子祠 其一,近现代末当代初,田翠竹,江上巍巍屈子祠，光争日月大名垂。芰荷万顷明心迹，兰芷千丛寄梦思。哀郢独挥迁客泪，怀沙永系楚人悲。试听夕照龙舟鼓，竞为冤魂噪一时。
谒屈子祠 其二,近现代末当代初,田翠竹,招魂举国更倾城，湘水无情却有情。楚些自承高格调，江波惯作不平鸣。幽怀谁解民心在，遗像重光蜡炬明。历代兴亡君莫问，帝王宫阙草莱生。
重游岳阳楼 其一,近现代末当代初,田翠竹,前游伤落拓，尘垢满衣襟。一啸楚天碧，孤吟湘水深。鱼龙嘘紫气，兰芷吐骚心。策仗寻幽径，浑忘白发侵。
重游岳阳楼 其二,近现代末当代初,田翠竹,西风振双袂，重上岳阳楼。湖水连天碧，君山拥翠浮。希方挥健笔，子美系孤舟。坛坫论人物，千秋第一流。
武侯祠,近现代末当代初,田翠竹,油菜成畦子满枝，蓉城策杖莫嫌迟。古祠高耸留遗爱，老柏难寻系梦思。绝代丰碑鹏举字，千秋定论少陵诗。神州一统公知否？不是三分鼎足时。
东澳课童二首 其一,近现代末当代初,刘逸生,板墙围作授书厅，门对平波万顷青。贽敬区区持紫蟹，赤身犹带浪花腥。
东澳课童二首 其二,近现代末当代初,刘逸生,咿哑三五集渔童，课本亲书字不工。写到鲢鳙鲈鳜句，真疑笔画叠重重。
投考获选星岛日报校对,近现代末当代初,刘逸生,幸免填沟壑，为生事亦难。聊持慰慈母，孺子自能餐。
吾母,近现代末当代初,刘逸生,倭兵移脚贼如毛，觑眼荒祠欲试刀。谁肯挺身当户立，范滂母与泰山高。
岁初香港街头四首录一,近现代末当代初,刘逸生,蹀躞长街失喜逢，移时执手语难穷。头颅好在家何在？曾在西环断壁中。
众士,近现代末当代初,刘逸生,众士倾心万马骧，岂知奇祸出萧墙。上都兵气横银汉，午夜妖星耀建章。动地喧呼翻赤海，沸天歌舞颂神光。腐儒此夕南冠坐，似幻疑真总断肠。
寒鸡,近现代末当代初,刘逸生,山外寒鸡喔喔鸣，床头惊起老书生。眼前未了申韩学，锄上难寻苜蓿羹。刈稻驱牛知尚健，摛花敷叶笑何成。披襟独坐怜童稚，捉得鳅鱼索火烹。
旗亭,近现代末当代初,刘逸生,相逢有酒且相怜，莫计旗亭剩几椽。骤雨远残天一角，惊波仍惜鸟三迁。斜阳终与西崖近，胜友能令苦语圆。为问祖生能醉否，刘琨应未让先鞭。
早行,近现代末当代初,刘逸生,疏疏雨歇嫩寒生，日脚穿窗屋角明。商略山容应更好，秋云恰似落花轻。
秋感闻帮鬼覆亡1976,近现代末当代初,刘逸生,长夏苦烦溽，凉风忽已届。泠泠一夕间，恍若起病瘵。远树含清嘉，户牖亦惬快。言念寒暑更，不逾人意外。登高视天地，云物俨自在。伫见百谷实，根株去稊稗。俯仰滋静思，伟哉造物大。
粤中许生善奏双口琴一气嘘吸繁音竞作亦奇技也,近现代末当代初,刘逸生,南州许子能口琴，一奏双琴风雨深。我来侧耳仍敛襟，满堂凛冽凝冬阴。翩然沙塞来霜禽，羁雌愁雄迷故林。迥野苍凉悲人心，一声未绝一声寻。小琴丁丁石泉裂，跳珠迸玉飞素雪。大琴遥作寒蛟鸣，惊波倒立冰山缺。小琴呢呢大琴蹑，大琴嗷嗷小琴咽。两琴颉颃相荡摩，鸿门忽讶刀相接。乍如阵马听秦王，还疑金鼓倾城厢。大弦苏髯小弦姜，低者阮籍高者康。天琴流空光荧煌，帝座无言夜未央。怪枭独叫神鬼藏，铜山破碎钟喤喤。许生玉立双瞳茫，吸嘘直欲空湖湘。悚然坐我诸天旁，如闻舌底青莲香。一琴已抑一琴扬，一琴欲笑一琴伤，双琴使我心恛惶。未终此曲肝肠热，于中微妙吾能说：自从霆扫白骨妖，知汝琴心同激越。双琴与尔为一心，皎似长空月一轮。东方渐高初日红，为君引吭歌天风，千琴万琴交响声摩空。
惠州西湖二首录一,近现代末当代初,刘逸生,曲桥轻浪散骊珠，虹影山光共入湖。小雨初收群鹜散，落霞榭北片云孤。
桂山漓水杂诗录一,近现代末当代初,刘逸生,金粉秦淮梦太娇，泊然漓水异南朝。书生老大输筋力，也助船娘荡一桡。
初晴二首录一,近现代末当代初,刘逸生,堤上龙舟水欲平，布帆婀娜燕身轻。巡檐乍歇萧萧雨，粘壁蜗痕细细升。
旅大脚踪八首录一,近现代末当代初,刘逸生,满院繁英日脚斜，白杨弱柳影交加。半弓屋角墙边地，多种高粱少种花。
夏夜读史偶感,近现代末当代初,刘逸生,荆公垢面赞书诗，那识何郎傅粉姿。扪虱高谈王景略，千秋同是帝王师。
青海纪行三十六首录一,近现代末当代初,刘逸生,远山骨立近山低，亘古荒原半筑畦。坡上青稞坡下麦，一层色彩一云梯。
参观秦俑坑有感,近现代末当代初,刘逸生,横戈跃马控雕弓，绕冢千群尚向东。凿破骊山民力尽，亡秦空说是胡童。
友人赠兰一盆并授种艺之法,近现代末当代初,刘逸生,庭中有丛兰，舒叶卫其根。岁发一箭花，播芳才及旬。寒朝复暑夕，手溉情殷殷。孰能程其功，千算得一缗。不作痴呆子，谁知天地仁。
偶题旧稿,近现代末当代初,刘逸生,我文不逮口，我口不逮思。奇想起中夜，欲达难为词。仓颉制文字，笔画有穷时。持此宣中情，如驴逐电驰。矧彼陋室辈，糕字不敢题。语文贵新创，门限安足羁。此意复彷徨，下笔又躇踟。有手而无胆，我念真成痴。
游湘西张家界,近现代末当代初,刘逸生,石磴回环踏不穷，连柯接叶掩苍空。行人身在碧波底，只少游鱼拨尾红。
催诗,近现代末当代初,刘逸生,催诗有客追亡逋，定题按调如描图。束以轨辙谁能逾，我心与诗两不虞。喃喃聊作鬼画符，空腹呕吐成唾馀。掩目自诩探明珠，刻之刊之灾枣榆。杜公惊笑韩孟吁，诗兮如此不如无。
斫石叹,近现代末当代初,刘逸生,海阳不尽山，山山不尽石。奇哉大痴图，近看才一尺。女娲怜蛮荒，留此补馀壁。牵引韩刘来，不惜三蜡屐。海阳片石见瑰怪，而况有山如许大。一凿失一山，一斧去一态，石工勇不疑，斫之如去虿。观者心酸辛，唶唶未敢慨。转思丙午年，万类同一刈。世运实匪常，历劫有成坏。当其未成时，安知孰否泰。持此语灵石，似释胸中噫。君看燕喜李唐题，荦确千秋今宛在。
贺廖冰兄从艺六十周年,近现代末当代初,刘逸生,漫画如烈酒，触鼻能梗喉；漫画非贡品，庙堂不肯收；所以公卿辈，弃之若赘疣。吾友有冰兄，敢与黑暗仇。袖中出雷霆，下击鬼神愁。猫国春秋笔，气杀台上猴。诗书画三绝，独辟新潮流。惜哉壮志捐，中路堕阳谋。陷身禁网中，其险过剃头。濡笔六十年，一半付悠悠。晚岁破甑出，奇气仍横秋。高名动四海，又见鹰脱韝。冰兄得意时，吾辈知无忧；冰兄失意时，万众如衔钩；乃知一微躯，大局关沉浮。冰兄今老矣，身健如蛮牛；冰兄不服老，手中有戈矛。
答友人,近现代末当代初,刘逸生,万感由来不易当，书生玩世亦成狂。牢骚本是人人有，压下牢骚更断肠。
有感,近现代末当代初,刘逸生,橐笔依人自古哀，凌云赋罢献无媒。不知多少雕龙手，只替公卿换字来。
念奴娇 湖上有卜筑之谋，属顾鹤益图之，题此解为息壤,近现代末当代初,赵尊岳,卜居何日，指幻舆一壑，倪迂尺幅。难得有情天寸碧，大好湖山相属。老柳垂堤，高梧夹道，画罨愚公谷。水云深处。卧游如此清福。还记暂泊游踪，单衣双桨，云净天如玉。莺燕近人知地胜，常伴花阴行宿。料得明年，梨桃有馆，想望酬心目。松风一枕，梦回时听飞瀑。
一萼红 秋泛西溪，小憩茭芦庵，谒樊榭翁故宅,近现代末当代初,赵尊岳,暝烟空。带寒鸦三两，云意淡遥峰。丝钓风微，桩移水浅，倦橹空诉游踪。颓垣一角，今古意聊落付支公。老柳无阴，夕阳如梦，消领疏钟。无复乌丝红袖，剩清商邻笛，憔悴吴侬。凤纸题残，翠奁尘掩，眉月依旧帘栊。甚寒芦能禁秋恨，恨韶华一响怨霜鸿。依约红绡凄怨，萦损垂虹。
虞美人 其一,近现代末当代初,赵尊岳,东风暖拂垂杨路。新燕枝头语。语多惆怅不堪闻。容易梦余消遣近黄昏。小园红雨知深浅。病怯单衣晚。荷钱难买去时春。苦恨平池一碧涨痕新。
虞美人 其二 病起,近现代末当代初,赵尊岳,兰衾消得春如醉。几拌厌厌睡。醒来特地怯轻寒。孤负桐阴佳处小阑干。天花能已维摩病。圆觉参宗镜。著身花是有情禅。花若无情底事镜长圆。
天香 赋阑干,近现代末当代初,赵尊岳,月淡阴移，花浓锦匝，长廊几驻香屧。笛语分明，袖尘依约。最忆客年寒食。千山万驿，凭不到天涯消息。无那蓬山近，画帘一重更隔。晴丝未消恨织。袅东风尚怜寒恻。伫录曲依黯，卐文凄碧。脉断碧城十二，剩一角斜红破春寂。点检清愁，空消按拍。
珍珠帘 锡山春泛示浣孙,近现代末当代初,赵尊岳,阑风侧雨凭僝僽，几春工著意，搓酥滴粉。山远曲屏深，罨蕙炉香烬。倩影缃桃帘外立，悄妒煞如花人近。消损。祗自惜深情，倦探芳讯。一例紫姹红嫣，到愁春心眼，别饶风韵。薄暖更轻寒，怯杏衫微褪，杨柳未须飞尽絮，早省识娇莺情性，莫问。费锦瑟移弦，宝奁窥鬓。
八声甘州,近现代末当代初,赵尊岳,到宵深生怕说临歧。花阴最相思。渐铜龙催彻，玉骢嘶倦，凉月横枝。露似珍珠和泪，滴损缕金衣。回首画帘隙，镫影迷离。点检韶年惨绿，几评歌按拍。看舞衔卮。算惊鸿片霎，曾照影娥池。只东阳未妨消瘦，悄玉扃珍重燕环姿。消魂处，垂杨千缕，更袅晴丝。
瑞鹤仙 春雨,近现代末当代初,赵尊岳,送春花未恶，恁玉悴红嫣，飘零芳讯。愁丝堕娇困。罨低迷蛾绿，暗侵斜鬓。残寒阵阵，料燕子归来有恨。恨华年弦柱匆匆，消减者回金粉。无准。系骢巷陌，倚笛阑干，梦凭谁问。炉烟费尽。悄试酒，楚衣润。算悭晴泪眼，珍珠痕凝，人也如花瘦损。近垂杨生怕啼莺，替人破闷。
减字浣溪沙 其一,近现代末当代初,赵尊岳,{互/水}曲屏山妒画眉。颦眉无语恨伊谁。不须山外已天涯。梦雨沾花花似梦，丝风吹鬓鬓如丝。一春风雨忆琼枝。
减字浣溪沙 其二,近现代末当代初,赵尊岳,能几华年伫月圆。登临消得泪潺湲。凄迷兰絮错因缘。日暮碧云虚锦字，夜深红蜡惜金船。袖尘花影在阑干。
减字浣溪沙 其三,近现代末当代初,赵尊岳,才隔帘栊首重回。月奁犹傍麝云开。琪花琼树在蓬莱。翠袖暮寒长倚竹，鸾笺香字旧吟梅。多才何况是清才。
减字浣溪沙 其四,近现代末当代初,赵尊岳,霜舂蛾华夜夜寒。啼螀声里倚阑干。秋花犹自惜朱颜。襟上酒痕全淡薄，箧中金缕半悲欢。不成消遣此时难。
减字浣溪沙 其五,近现代末当代初,赵尊岳,月去云归梦不成。本来如梦已难凭。见人消瘦翠衾轻。弃掷良宵同赌墅，直须酣酒破愁城。征鸿盼断一程程。
曲游春 为去非题顾五云临本西园雅集图,近现代末当代初,赵尊岳,彩车东风里。作红遮绿映，无限春色。俊侣词仙，数文章锦绣，膏肓泉石，浅藉苔茵碧。共觞咏花前瑶席，拂生绡想望承平，容易者回裙屐。最忆。年时京国，算青眼垂杨，风度曾识。几换沧桑，早襟痕帽影，总成陈迹。魂梦难消得，更啼宇声声怨极。怕有半幅閒愁，古尘暗挹。
燕山亭 园中杏梅,近现代末当代初,赵尊岳,池阁轻红，篱落暗香，花事谁论风信。绡叠艳冰，锦碎明霞，翻宜绮窗新鬓。滴粉搓酥，浑未改寒枝标韵。无准。乍蓬苑移根，伴人栖稳。莫负春雨江南，倩解意幺禽，替传芳讯。云倚态浓，玉照神清，都萦梦魂方寸。驴背珍情，教占取曲江游俊。愁损。寒尚峭缟衣人困。
高阳台 周氏今觉庵新得石刻美人，招客宴赏，为赋此解,近现代末当代初,赵尊岳,质艳镌琼，肌香晕雪，阿谁风度婵媛。写翠传红，妆成特地芳妍。兰房花气萦心篆，恁多情相对忘言。展屏风，十样眉图，消领吟笺。情天缺憾凭谁补，几娉婷顾影，怕见春残。分付青铜，盈盈长驻苕颜。搓酥滴粉元多事，更何因刻画秾纤。费消凝，宝饰珠装，月地人天。
玉楼春 其一,近现代末当代初,赵尊岳,新腔金谱翻歌舞。倦倚鸾笙移雁柱。扶酲休去倚阑干，特地香浓花满树。寸心可奈天涯去。已忍蓬山隔烟雾。不须携手共黄昏，拚得韶华无掷处。
玉楼春 其二,近现代末当代初,赵尊岳,梦魂惯识兰皋路。梦醒金猊消篆缕。隔帘月妒夜乌栖，绕砌寒惊秋蟀语。眼前兰夕仍三五。分付浓愁与谁语。银河总在画桥西，不照年时携手处。
玉楼春 其三,近现代末当代初,赵尊岳,啼莺劝得春风软。一片飞花浮玉盏。扶阑弱柳妒腰纤，罨画遥山分黛浅。消愁见说愁应断。怪底抽丝理还乱。钗钿约是去年时，记省绿阴阴满院。
玉楼春 其四,近现代末当代初,赵尊岳,兰房宝鸭笼香浅。明镜移花分媚脸。杏衫犹怯倦时妆，掩映凝姿春畹晚。镜奁禁得消魂惯。得似檀奴梦中见。梦中著意了轻狂，莫遣茜云便吹散。
国香慢 曩寒岁戊午梅畹华君奏技沪滨，蕙风师屡有所作，今复重来，赋此为喤引,近现代末当代初,赵尊岳,倦倚书帏。任南枝绕遍，总负春归。华年暗惊弦柱，何况天涯，瘦损东风词笔，问谁似何逊年时。鸾云伫消息，一霎尊前，对影凝姿。海珠明有定，费星沉雨过，多少相思。似闻幺凤，说与珍重芳期。一曲紫云回也，办髯公百幅乌丝。■■■■■，倘许师雄，同醉琼卮。
望江南 其一,近现代末当代初,赵尊岳,东风里，憔悴未归人。红雨半天迷粉絮，绿阴一桁殢斜曛。庭院易黄昏。凝情望，消得草如茵。蝶恋早拚枝上瘦，鹃啼不到梦中春。回首黯香尘。
望江南 其二,近现代末当代初,赵尊岳,山自绿，临镜倦眉妆。消领柔春何处是，淡烟丝柳意微茫。无那付斜阳。弹锦瑟，谁与诉回肠。絮果兰因劳梦想，绿肥红瘦只寻常。多事怨韶光。
南浦 蕙师属赋前题,近现代末当代初,赵尊岳,芳讯展春城，乍柳阴东风暗里初度。珍重付幺弦，晴丝袅吹静一庭花絮。香南雪北，慧心谁解吟金缕。闲愁款语。凭曲按红牙，舞萦钿柱。仙云隐约蓬壶，看心字留痕，还添麝炷。记取者番游，天涯路重认粉郎眉妩。疏烟淡月，碧桃欲遣成娇妒。殢人倦绪。消百幅乌丝，醉时狂杜。
疏影 题香南雅集图卷,近现代末当代初,赵尊岳,杏钿送暖。又系晴倦柳，轻拂琼管。小别经时，红豆相思，怀人暗写幽怨。罗浮翠羽年时梦，算此日瑶台重见。试傍花说与殷勤，宝鸭更萦香篆。消遣闲愁几许，赋情为底事，箫谱嫞按。索笑风前，缀玉吟边，认取眉痕山远。华鬘咫尺参金粟，早悟澈一尊非浅。甚素娥也恋琼春，不放影移花转。
清平乐 其一 再题香南卷子,近现代末当代初,赵尊岳,莺嗔燕妒。斜日波云路。一笑匆匆心暗许。回首缤纷花雨。安排凤管鸾笺。消魂碧海青天。梦里不成相忆，春风珍重幺弦。
清平乐 其二,近现代末当代初,赵尊岳,帘波侬汝。莫放春归去。唱澈吴云天尺五。认取旧时钿柱。少年鸲鹆心情。护花乞与金铃。梦到红罗亭子，归来斜月残檠。
兰陵王,近现代末当代初,赵尊岳,望春寂。芳草长堤伫立。清明近花事几番，欲挽东风问消息。年时旧蜡屐。消得。吟边最忆。斜阳外颦柳怨烟，千百垂丝误莺织。闲愁付渔笛。奈碧落玄都，重到萧瑟，笙歌水绘成陈迹。凭月冷芳阁，藓侵瑶槛，青衫茸帽梦里客，倦何逊吟笔。香国。恣游历。看暖蝶晴蜂，飞近窗槅。啼鹃也解春须惜，劝莫放琼斝，暂停金勒。归来扶醉，罨画里，淡暮色。
八宝妆 琼斟薇露，填词索笑,近现代末当代初,赵尊岳,香沁红薇，碧瓷天水，贮满蕊珠仙露。端合瑶房珍赏惬，妙笔非花非雾。楼头临镜晚妆，檀粉初匀，娇春桃靥红含雨。莫更凤绡溅湿，葇荑寒不。因忆琐绿窗前，辟尘槛典，旧盟芳意侬汝。殢私语口脂欲滴，误熏麝夫容微度。想为报琼瑶办取，浣笺题遍相思句。■竟体芳兰，金猊不费沈馢缕。
减字浣溪沙 其一,近现代末当代初,赵尊岳,谁道伤离不断魂。凉蟾疏雨坐黄昏。梨花还掩去时门。怨曲近翻新水令，暗香遥忆故山云。留连无计只逡巡。
减字浣溪沙 其二,近现代末当代初,赵尊岳,花雨缤纷惹鬓丝。月明脆管出帘时。十分清不受人知。芍药艳扶箫凤立，鹍鸡舞压镜鸾低。不成春去不芳期。
减字浣溪沙 其三,近现代末当代初,赵尊岳,掩泪临歧抵死难。细风扶梦到长安。杜鹃声里凭阑干。贴地纤腰偷入破，殢人娇语伴尊前。而今消息各人天。
减字浣溪沙 其四,近现代末当代初,赵尊岳,翠罨蓬山第几重。云涯怅望蕊珠宫。舞腰仙佩玉葱笼。河满一声化外别，婵娟千里梦中逢。高楼清角夕阳红。
减字浣溪沙 其五,近现代末当代初,赵尊岳,钿毂珠尘事已非。一春花事怕将离。翠眉频促马频嘶。芳阁旧题攲醉墨，小巢新燕卸芹泥。绿阴如梦忆人时。
寿星明 寿何诗孙丈八十,近现代末当代初,赵尊岳,会启耆英，寿比韩公，一年而彊。记青绫绛蝎回翔省闼，芰衣兰佩，啸傲沧江。陶令义熙书甲子，试看取东篱晚节香。屏锦艳，映官梅疏秀，盘梓坚苍。未老春风词笔，忆香南俊约，跌宕壶觞。道画中吟思，云山共远，壶中仙箓，日月方长。有鹤南飞新制曲，付按拍嘉荣夙擅场。珠履集，祝八千椿岁，喜溢华堂。
扫花游 为吴石潜题西泠印社孤山观乐楼，余九至湖上，辄流连其间不置,近现代末当代初,赵尊岳,众山一览，俛十丈平堤，两湖烟淼。眼前画稿。似越溪粉黛，淡浓都好。一角斜晖，掩映疏篱秀蓧。惬怀抱。数丝柳系骢，前度曾到。凭阑人意悄。伫鹤憩松颠，蟾窥林杪。断无尘到。只樵歌度暝，醉眠惊觉。极目人寰，领取登临一笑。恣吟啸。卓诗盦会须闻早。
徵招 梦中有以卮酒见惠者，为诵玉梅后词那时语答之，醒来追忆，不复成欢矣,近现代末当代初,赵尊岳,游丝肯绾梨云影，纹窗碧痕如水。约略抚香尘，罨斜红疏翠。花扶人念否，应珍重鬘天情味。浅酌重温，旧欢惊见，碧城十二。憔悴小红楼，琼箫咏雪涯，那人知未。已拌锁瑶房，省相逢非易。玉梅词漫倚。凭消领凤帏香细。更心事未卜他生，剩倦怀嫞理。
少年游,近现代末当代初,赵尊岳,番风薄暖更轻寒。做弄一春残。嫩约鹅黄，浅颦蛾绿，无那倦时欢。定巢燕子知何许，昨梦已阑珊。扶柳雕阑，笑桃深巷，寂寞掩屏山。
江南好 西湖邀静宜同作,近现代末当代初,赵尊岳,江南好，金粉媚韶年。镜阁怯寒兼怯暖。帘栊如水复如烟。丝柳未胜绵。
渡江云,近现代末当代初,赵尊岳,番风知剩几，无凭芳约，孤负一年春。画帘休卷尽，满目韶华，可奈倦吟身。明霞十里，料香泥碾遍雕轮。阑槛曲，无多红雨，犹自点苔茵。斜门。东风依旧，纵有啼莺，说玄都认。恰总被无情风雨，换了晨昏。有花便是天台路，倚玉骢昨梦成尘。花知否，堪他特地消魂。
风流子 答缀玉京师来书，似非手笔,近现代末当代初,赵尊岳,南楼碧月瘦，伤离意禁得几行书。省妙格簪花，非夜疑是，遥情伫雁，有胜如无。茜窗畔，烛花红缱倦，香篆翠萦纡。持底报琼，且歌得宝，付之袭锦，难舍观珠。壶觞香南集，琳琅更触目，乞与新图。长日水容烟影，摇漾吾庐。待重寻俊约，碧阑十二，花风廿四，憔悴相如。萦损画屏山色，昨梦踟躇。
好事近,近现代末当代初,赵尊岳,珍重旧金荃，曾见玉梅风度。无那移阴院落，怅飘零谁主。多情脉望作清缘，来伴锦芸住。从此奇珍什袭，秘鸳鸯绣谱。
烛影摇红,近现代末当代初,赵尊岳,一鉴横塘，远山依约眉痕浅。暮霞红敛峭寒边，丝柳能青眼。蜡屐春来几换。舣兰桡赤阑跨岸。夕阳低尽，箫鼓声残，鹥凫游倦。柔绿迷莎，絮飞花落增凄怨。江淹禁得黯消魂，何况湖山晚。前度掠波燕燕。恰重来低回葱倩。暝摇钟语，烟湿楼阴，旧怀无限。
祝英台近,近现代末当代初,赵尊岳,麝熏残，鹃语咽，春向别时晚。槛曲尘香，旧倚杏衫茜。剧怜杨柳梢头，黄昏月上，剩依约眉痕深浅。诉愁遍。遥夜漏箭银虬，镫花记同剪。认取钿盟，犹有画梁燕。不分一角红楼，一重帘幕，是今日蓬山千万。
月下笛 题江憬吾丈赠张丽人二乔墓志拓本,近现代末当代初,赵尊岳,石以文贞，花侔质丽，艳尘千古。披苍藓遥忆三城旧眉妩。窥奁璧月成双影，早慧业人天澈悟。尽梅坳春寂，能消铁石，广平一赋。芳绪。莲香句。更彩笔镌苕，百花深护。棠梨怨，杜鹃犹作吴语。白云已分红桑后，算那日埋香有土。抚断碣义熙年，栗里闲情几许。
西江月,近现代末当代初,赵尊岳,翡翠帘间蝶醉，沉香槛外鹭稀。绿阴得似未开时。庭院静愔愔地。池水暗随花涨，屏山忍放春归。惺忪娇困入颦眉。消损春魂剩几。
忆旧游 炎夏想见西湖荷蕖盛开，一舸移凉，绿阴如梦，偶拈此解，聊志倦怀,近现代末当代初,赵尊岳,记轻舟泛处，画罨汀州，春遍菰芦。一夜熏风换，展芰荷十里，艳冶西湖。锦屏簇红飞翠，波暖醉鹥鹜。怅漫掷清尊，嫞抛蜡屐，几负莼鲈。琴书。暗凝伫。问密叶巢莺，还似前无。未觉吟边恨，奈垂杨千缕，摇曳诗庐。橹柔最宜箫鼓，昨梦费踟蹰。尽荡冷波心，招邀旧月倾玉壶。
南浦 赋得月晓风清欲坠时,近现代末当代初,赵尊岳,帘幕一重重，印碧空凉阴荡魄如洗。危立影湘妃，含情处，不尽迷离烟水。香嫞绣户，付谁幽梦寻鸳被。玉颜惜起。凭青镜涟漪。忍教憔悴。低徊欲托微波，恁暮暮朝朝，人天尺只。乞与借春幡，空濛外，容易粉云吹碎。琼楼玉宇，望中犹有高寒地。宿酲醒未。禁柳外疏钟，暗惊秋思。
思嘉客,近现代末当代初,赵尊岳,落日铜街滟麴尘。柳阴如画轧香轮。三生杜牧青楼梦，一向萧郎陌路人。风欲醉，暝疑颦。为谁长日不芳春。那回拾得红巾处，分付蘼芜展翠茵。
双双燕 记梦，依梦窗九十六字体,近现代末当代初,赵尊岳,和霞艳雪，垂杨外，窥帘翠阴葱茜。妍红隐笑，梨晕玉台妆畔。遮莫双鸾见惯。也妒煞檀奴心眼。无端片霎温存，几费兰情娇盼。樱绽香罗半掩。珍重意难传，不辞千遍。屏山那角，未抵翠蓬天远。如此秾春婉娩。可知有人天离怨。深下绣帏，怪底隔花莺唤。
五彩结同心 赋纫衣,近现代末当代初,赵尊岳,同心千结，五彩双绞，芳情点检春衫。珍重檀痕，料量云锦，深阁似见开奁。银屏尽罨沈熏碧，玉钩畔刀尺谁拈。相思路，蓬山万里，梦寻祗许侬谙。已凉未寒天气，念阴晴未准，著意清酣。明月知形影，堪肠断何祗一握葱纤。吴绵如雪禁春早，卜杨枝绿到瑶簪。归来更，茸窗坐暖，回镫倦数虬签。
曲江秋,近现代末当代初,赵尊岳,秋塘驻笛。乍西风萍末，冷烟斜日。文簟光疏，遥山翠罨，记年时陈迹。舴艋载行客。湖堤树，青青否。侧帽吟边，香消韵减，杜郎词笔。寂历。奁溪悴碧。堕清怨天涯只尺。阑干新倦眼，沧江人远，画里浑难识。菡萏露香消，跳珠莫更花梢滴。怕归去鸳鸯梦寒，一夜绛愁凝菂。
八声甘州 蕙师为徐积余丈题所藏临安砖塔藏经,近现代末当代初,赵尊岳,淡斜阳无语暝烟深，雀离失崔巍。审拈花妙谛，檀熏业净，总付蒿莱。诸法本无空相，生灭不须哀。贝叶灵文在，翠浣苍苔。我亦湖山旧主，等蹉跎贤劫，八百年来。俛澄溪晴碧，明镜早无台。尽能消琅函宝轴，算眼中一字一琼瑰。兴亡感，问金涂塔，几许沉霾。
山亭宴 举杯邀菊，无可登陟，秋士多悲，聊供沉醉而已,近现代末当代初,赵尊岳,望中不著林峦好，近黄昏阑干嫞倚。绕砌淡秋阴，算黄菊知人况味。梦清随分到天涯，也梦里登临无地。一径翠微深，见说在，屏山底。雁来惯作愁人字。更云涯数声嘹唳。惜起岁寒心，问摇落余情剩几。持觞聊复茱萸，对空外断霞明水。极目四天低，作料峭新寒意。
思嘉客 其一,近现代末当代初,赵尊岳,有恨青鸾说与谁。妆嫞长是见颦眉。银云妒煞明河影，剩有婵娟照别离。歌宛转，舞倭迟。回镫添酒更催诗。坠欢如梦无寻处，怪底珠帘似旧垂。
思嘉客 其二,近现代末当代初,赵尊岳,切莫红楼问旧游。麝云低尽月深幽。银屏仿佛相思字，可忆浓熏共短篝。清梦杳，去程遒。消磨长昼剩长愁。西风最是无情物，断不成春又送秋。
思嘉客 其三,近现代末当代初,赵尊岳,倦柳萧疏不忍看。丝丝都付夕阳边。须知叶尽秋无尽，更倚西风一展颜。将缱绻，耐高寒。恍然万里不蓬山。谁知摇落堪悲绝，孤负凭阑伫月圆。
思嘉客 其四,近现代末当代初,赵尊岳,转绿回黄换却春。眼前疏柳系斜曛。西风故故侵罗幕，似妒钿蝉护鬓云。消绮恨，索娇嗔。为怜红叶怨香尘。更无人会寒蛩语，拂槛清霜误泪痕。
垂杨,近现代末当代初,赵尊岳,花深草浅。羃一庭细雨，柳萦春晚。睍睆枝头。殢人芳绪娇莺转。飞红不度莓畔。倩谁寄愁心天远。剩无言，低诉相思，早庾肠千断。携手年时池馆。记相对远山，最怜葱茜。恨满银屏，梦云回首知何限。番风欲尽谁为伴。更谁见绕花千转。重帘不为留香，嫞自卷。
琴调相思引,近现代末当代初,赵尊岳,暂许相逢亦可怜。绿阴如梦夕阳天。画堂深处，著意付缠绵。临镜眉妆消怨缬，舞帘花影拂华弦。回肠似水，分付玉炉烟。
点绛唇 其一,近现代末当代初,赵尊岳,镫火楼台，良宵总付将残漏。玉鹅金兽。隔院春寒否。寄语檀郎，莫折青青柳。腰肢瘦。杜鹃啼后。最是愁时候。
点绛唇 其二,近现代末当代初,赵尊岳,拜月妆成，隔花风拂帘阴碎。兰闺泥醉。依约三姝媚。若个轻狂，消得人憔悴。钿盟在。他生何世。看取银河水。
琵琶仙 小檀栾室藏王渊雅夫妇合书赤壁前后赋卷子，款署乾隆甲子上元日书于京师楞伽山房属题,近现代末当代初,赵尊岳,仙馆楞伽，溯风雅省识鸥波标格。随分京雒缁尘，西山自寒碧。迎节鼓天街纵赏，较珍重茜窗迟日。笔妙银钩，笺分锦制。清事堪忆。记当日一河眉山。只尊酒商量玉台侧。何似粲花双管，证蟾圆良夕。评翰墨因缘缔结，几生福慧修得。阅遍开落红桑，古芬须惜。
瑶华慢 董茧庵属题所藏郑恒崔夫人合袝墓志,近现代末当代初,赵尊岳,石华晕墨，笺碧栖麈。黯棠梨香土。灵鹣夙梦，残照里凄断遥山眉妩。会真吟事，等传恨空中，知否。底拂弦唱彻双声，点璧遗憾千古。误人可奈清铜，莫工画蛾眉，须有人妒。蒲东烟月，知画里梦蝶惊鸿何许。翠珉珍重，省旧拍清商无据。罨暮云玉骨青山，费天涯凝伫。
拜星月慢 翘芝园忆坐,近现代末当代初,赵尊岳,暝霭生愁，夕阳无语，暗省一襟兰气。话茗廊深，挹疏林凉吹，玉骢远，懒问谁家绣户姝丽。绿静不闻鸣佩。著我倦吟身，坐云阶月地。忆年时玉简酬芳字。银屏曲小立还成倚。不分一向韶华，便云涯千里。伫姮娥极目微云里。雪如梦梦也堪憔悴。向此际旧影林亭，忍伶俜前事。
霜叶飞 瘿公属赋玉霜簃,近现代末当代初,赵尊岳,素秋消领幽栖意，芜烟嫞扫三径。婵娟青女驻飞鸾，环佩临风整。擅法曲人间绝胜。雕梁不放香尘凝。伫月下瑶台绣幕，卷春妍，却在笑桃文杏。说似旧曲丝阑，新腔金谱，缀玉珍重提命。个侬冰雪净聪明，声入芳心领。者绝艳惊才谁并。仙山姑射凝妆倩，且伴他琼枝秀，吟到霜腴，愿为明镜。
清平乐 其一 瘿公属再继声前调,近现代末当代初,赵尊岳,霜清逾艳。粉试芙蓉面。柳眼于人青未减。此际多情多感。秋山瘦更生姿。秋云淡更相思。秋水伊人玉雪，秋声都付新词。
清平乐 其二,近现代末当代初,赵尊岳,黄花开又。可可东篱秀。正是重阳佳节后。容易相逢卮酒。夕张珍重佳期。秋心诉与骚词。绝世珠歌翠舞，个侬玉骨冰姿。
清平乐 其三,近现代末当代初,赵尊岳,蓉清菊瘦。风景萸觞后。蓦地玉山光照酒。却见灵和春柳。高梧谁慰幽栖。芳梅近惜分携。大好秋容罨画，可无门外斑骓。
清平乐 其四,近现代末当代初,赵尊岳,愿为翠羽。梦逐南枝去。风度萼华应念取。清燕叨陪俊侣。玲珑碧藕心肠。娉婷玉笋班行。一席香南分占，宝镫传出明妆。
清平乐 其五,近现代末当代初,赵尊岳,露华金井。最忆王孙影。玉拨金笼亲手整。促织声中漏永。开天影事曾谙。半闲风味谁耽。凉夜水纹衫子，吟情赚煞陈髯。
清平乐 其六,近现代末当代初,赵尊岳,棋消昼永。玉鸭添香饼。日转花梢云弄影。韵事霜簃绝胜。何妨劫急偏迟。沉吟几费琼思。桑海付他柯烂，尽教吹皱春池。
清平乐 其七,近现代末当代初,赵尊岳,吴笺小砑。清课茸窗下。早擅簪花时誉也。犹是卫恒未嫁。摩挲晋石唐碑。安排象管乌丝。我愧瘦金家法，拈毫特地矜持。
清平乐 其八,近现代末当代初,赵尊岳,缟衣仙侣。相约瑶京住。豆记银屏光订误。那许周郎轻顾。坐风缀玉轩窗。妍秾桃李门墙。按谱九宫南北，真成旧学商量。
清平乐 其九,近现代末当代初,赵尊岳,新腔甫试。婉转成娟媚。乍破银屏倾碧水。簌簌梁尘飞坠。遥空几驻行云。妙香兰麝微唯。最是啭喉入破，隔花怕有莺嗔。
清平乐 其十,近现代末当代初,赵尊岳,诗篇甲乙。湖海萧骚客。金谱丝阑新按拍。节鼓花前协律。最怜秋士平生。者般玉艳霜清。乡国招郎才调，护花甘作金铃。
清平乐 其十一,近现代末当代初,赵尊岳,家丞秋实。艳是才人笔。比玉生香霜有色。学得琼芳高格。兰荃不尽余情。风怀总付秦筝。说似狂奴心性，尊前最惜娉婷。
清平乐 其十二,近现代末当代初,赵尊岳,师雄陈迹。几向罗浮觅。别有梦中春笑赤。相见似曾相识。珠喉掩抑丝簧。绣罗渲染新妆。群玉山头伫立，灵修回首前芳。
水龙吟 题史益珊喻庵图,近现代末当代初,赵尊岳,幕天席地随宜，幼舆丘壑殊多事。商量去住，图书四壁，云山万里。芥纳为缘，茆留有约，个中高致。付倪迂墨妙，经营意匠，无言处，成心会。何必买山真隐。莽尘涯一椽堪寄。茜窗清课，银钩铁画，芝英花蕊。胸次悠然，梅林月影，濠梁鱼戏。伴茶烟禅榻，唯应弥勒，证参同契。
霜花腴 付鸾绦,近现代末当代初,赵尊岳,茜云钿阁，织海绢，同心绾结鸾丝。金缕知寒，玉纤量瘦，新来影事都非。翠颦镜窥。伫合欢连理何时。问嘉名合是绸缪，傥教束素更相思。持赠沈郎珍重，怕西风一例，暗减腰围。兰麝犹温，琼瑶谁会，情芳几费矜持。暖痕浣脂。尽胜他珠佩湘湄。笑春工，柳线还搓，殢人无限垂。
定风波 其一,近现代末当代初,赵尊岳,花意撩人怨不胜。流莺乳燕恰无情。啼彻一声春去也。生怕。梦魂无计惜娉婷。芳节燕兰虚俊约。狂奴歌酒负平生。付与相思教管领。消损。缃桃一树认倾城。
定风波 其二,近现代末当代初,赵尊岳,明月高楼第几回。红牙按拍亦堪悲。犹有几人知此意。心事。等闲分付与颦眉。箫凤总教吹遍彻。镜鸾争得驻芳菲。容易光阴消醁酒。孤负。落花时节缕金衣。
定风波 其三,近现代末当代初,赵尊岳,弦上谁论恨浅深。曲中珍重意千金。早是工愁天付与。休诉。华年锦瑟太侵寻。蜡炬有心辉画阁。麝熏无力袅瑶簪。毕竟误人缘底事。须记。屏山画里亦遥岑。
摸鱼子,近现代末当代初,赵尊岳,带斜阳绣阡芳草，惊看一阵红雨。番风几换阑干曲。早是绿阴深处。莺燕语。怕吐梦依稀，说与天涯路。筝尘雁柱。尽憔悴韩娥，清商未彻，满目已飞絮。游丝误。萦损闲愁几许。啼鹃不共春住。春归何处无花落，茵溷总然黄土。花莫妒。恁斓锦年华，转眼成今古。离肠最苦。问香冷金猊，未灰心字，得似九回否。
金浮图 徐积余丈属题所藏钱忠懿王造金涂塔图卷,近现代末当代初,赵尊岳,钟鱼咽。天花片霎，故国山河，旧家文物，灿金涂宝相牟迦叶。四万八千，遍转法轮如月。可奈境缘生灭。波澄窣渚，随分红桑阅。庄严设。传灯幸接，供养卓庵，自耽禅悦。感前尘金凤愁遭掣。阿耨无边，都付梦中昙钵，问讯两山香雪。茶烟丈室，相对说清绝。
苏幕遮 送客之汉皋,近现代末当代初,赵尊岳,雪沙堤，烟草渡。疏柳黄昏，底送蒲帆去。执手临歧无好语。珍重菱花，乞与春妍住。轴帘风，敧枕雨。问讯痴云，还肯相随否。征雁一行天尺五。小别山前，满目相思路。
瑞龙吟 放舟秦淮，自桃叶渡至复成桥，月明风细，雨桁珠帘，盖不胜古情至枨触也,近现代末当代初,赵尊岳,秦淮水。凝伫一片明漪。荡云忺醉。平芜绿入空濛，倦虹画罨，繁星冷缀。橹声细。犹有隔船箫鼓，渐移兰吹。尊前惯见繁华，笛阑钿阁，临春媚妩。回首江山如梦，向来金粉，消磨姝丽。千缕万丝垂杨，春去难系。凝情一向，约略年时事。知多少长干客话，冶城春禊。总逐流波逝。夕阳巷陌，归来燕子，曾识伤心地。招素魄，多情荪桡同倚。丽谯听彻，宿鸟惊起。
朝中措 乌衣桥,近现代末当代初,赵尊岳,铜街华毂碾香尘。虹影逐行云。可奈玉骢嘶断，夕阳芳草无春。红襟梦怯，瑶筝曲怨，何处侯门。分付画阑依旧，年年自浣潮痕。
水龙吟 登清凉山绝顶，访翠微亭遗趾,近现代末当代初,赵尊岳,白门烟水凄迷，登临更说前朝事。夕阳低尽，翠微高处，倦怀如此。婉娩愁人，残寒粘鬓，斜阳侵袂。是年时铁锁，望中依约，雄关屹，流波逝。见说卓庵无地。甚烟痕低迷空翠。碧云消黯，乱鸦惊醒，暮潮声里。三月芳菲，十年枨触，浓春罗绮。付消凝一向，江山满目，费新亭泪。
玉女摇仙佩 为青丝惜别赋,近现代末当代初,赵尊岳,钿钗绾凤，宝髻盘蛇，想见临妆风度。染黛添云，衔犀拟月，倦挽几分凝伫。莫更商眉妩。起柔杨春睡，防他娇妒。尚记省，茸窗画烛，说与花时，最惜金缕。含情问青鸾，委地髹光，生怜几许。禁得绿阴院静，翠一程遥，蓦地天涯轻去。料峭番风，云鸦无力，欲系韶光难住。泪眼看侬汝。恁并刀不剪，沧天离绪。漫珍重琴玕绣段，梦中鬟鬓容烟雾。黯谁语。潘郎未改素丝否。
思嘉客 元日,近现代末当代初,赵尊岳,彩胜宜春照酒卮。翠蓂舒荚学新眉。东风管领芳菲节，来拂花笺第一词。香碧篆，将红蕤。绮窗晴旭故迟迟。一弦一柱千金意，说与多情锦瑟知。
小重山,近现代末当代初,赵尊岳,已忍春镫倦酒卮。玉笙吹梦觉，又相思。殷勤换得几晴丝。青青柳，辛苦去年枝。应怨早梅迟。番风知几信，未成归。屏山绿不到天涯，蘼芜路，烟景太芳菲。
满庭芳,近现代末当代初,赵尊岳,砌冷红蔫，帘深暗绿，杜鹃身世伶俜。玉箫吹彻，曾几话平生。珍重纤眉两叶，垂杨柳各自青青。春消息，荼蘼未到，芳草便无情。云屏。昨夜梦，鸾拈带缓，鸳倚衾轻。指双穗镫花，乞与深盟。苦恨啾嘈翠羽，才一向化外参横。蓬山路，缄愁万里，珠泪湿瑶筝。
江城子,近现代末当代初,赵尊岳,柔杨罨画舞僛僛。玉骢嘶。话临歧。有酒难量深浅况相思。脉断粉云天尺五，书雁杳，楚江湄。梦魂犹自怯分携，画楼西。夕阳低。待得重逢，说与别离时。怪底菱花无赖甚，强索笑，黯颦眉。
薄倖,近现代末当代初,赵尊岳,纹纱烟媚。正小语轻将别意。忍说与春潮流梦，去去别程千里。便屏山从此天涯，猊熏莫遣灰心字。算锦瑟华年，玉台芳约，不分都成抛弃。重念省凭肩处，奁月艳珍珠斜坠。缠绵剩付托，沧波东注，蓬山翠湿谁边泪。可堪憔悴。恁分携片霎人天，此恨天知未。珠明有定，分付鸾绦好系。
新荷叶 本意,近现代末当代初,赵尊岳,日淡烟疏，清和得似韶光。幽路花天，画阑凝伫红芗。黛颦初展，窥镜奁一抹横塘。谁传绿意，橹柔依约潇湘。珍重情芳，亭亭青盖扶将。碧玉苕年，凌波自惜容妆。风裳水佩，罨翠阴恰近垂杨。田田无数，何时梦稳鸳鸯。
九张机,近现代末当代初,赵尊岳,一张机。兰闺浣露织相思。春衣难遣春工恨，纤云弄巧，明霞掬艳，弱线乍添时。二张机。天涯苦忆别人时。河桥目送征帆远，春阳踏遍，情芳知否，无语理芳菲。三张机。丝丝缕缕是相思。金盘点检同功茧，枝交蒂并，叶当花对，新样与时宜。四张机。鸳鸯不解惜分飞。玉笙吹彻双声子，芳心可可，金梭轧轧，锦字织璇玑。五张机。芙蓉绣出一枝枝。晓风杨柳休相妒，晶帘卷处，玉容妆罢，宝鉴恰凝姿。六张机。鹣鹣著意傍奁池。红芗睡稳花阑亚，此情怜惜，愿为灵石，机为个侬支。七张机。停梭伫杼意迟迟。峭寒故故侵罗幕，麝篝熏透，虬签听彻，情绪夜镫知。八张机。为谁辛苦自寻思。闲拈玉尺量难准，吴绫幅窄，自郎别后，容易减腰围。九张机。声声唧唧夜何其。华年锦瑟催弦柱，吴绵薄暖，齐纨轻冷，商略到春衣。
鹧鸪天 凌寒晓发湖上,近现代末当代初,赵尊岳,已分临歧去住难。辟尘犹学旧青山。多情早被花骢笑，孤负妍春侧侧寒。梅乍暖，菊犹残。袖痕霜影在阑干。梦余乞与婵娟月，著我吟边一展颜。
水调歌头 桐江春泛,近现代末当代初,赵尊岳,暝霭四山碧，残日照沙明。侧寒轻暖天气，著我镜中行。约略大痴粉本，随分纫舆丘壑，此际足平生。青笠绿蓑外。闲共旧鸥盟。钓游处，消涕泪，惜崚嶒。素云黄鹤，危阑烟柳莫登临，回首青山如梦。难得疏钟如话，似带倦时情。缓缓送归棹，坐待月华升。
花犯 周梅泉今觉盦樱花盛开，宴集,近现代末当代初,赵尊岳,茜云边移春万里，盈盈话芳信。玉容酣困。几翠袖娇扶，罗袂微褪，梦痕未浣愁重认。轻烟和淡粉，伫望里环佩仙路，斜簪满香鬓。花时俊约最怜渠，新词倚片玉，平添风韵。尊俎畔，明妆映酒红生晕。回香雪海天画罨，明日怕啼鹃催瘦损。且唤取绣屏桦烛，蓬山知远近。
绮寮怨 邵次公书来，属赋玲珑撷芳图,近现代末当代初,赵尊岳,锦簇娇云深处，采香春袅婷。伫尽罨浅碧苔茵，花扶起约略妆成。斜阳谁教妩媚，低鬟影翠晚凝倦晴。怕素娥俊煞容光，雕栊畔，袖薄曾几凭。此际梦寻钿盟。蓬山只赤，檀奴苦忆平生。料量倾城。合端正，认丹青。无端凤城寒尽，花解语，最盈盈。风吹鬓醒，真真万千唤，谁与听。
惜黄花慢 秋深人独，残菊掩映，聊酹一卮,近现代末当代初,赵尊岳,渐整敧冠。伫翠沁{罒/彔}?，寒殢阑干。路长天迥，云低画罨。帘深梦杳，蕙烬炉烟。强支吟袖黄花瘦，更消领金盏花前。问者番，落英刬地，秋士谁餐。东篱已分年年。负夕阳雁外，薄酒茱边。淡妆何似，映镫太浅，浓愁付与，量带频宽。莫辞摇落西风后，伴空谷珍重纫兰。倚双鸾。殷勤料理清欢。
木兰花慢 题郑叔问山水立幅,近现代末当代初,赵尊岳,伫瑶天一碧，凭此意，付焦桐。和珠玉尊前，烟霞世外，逸响琤琮。樵风。地偏心远，撰深幽涧壑径斜通。彷佛词仙欲下，素云黄鹤初逢。苔封。草绿暗蒙茸。烟景画图中。记清课山塘，鸥闲枉渚，雁外遥峰。帘栊。夕阳低尽，问软红何地著吟筇。看取嶙峋瘦碧，如闻换羽移宫。
减字浣溪沙 其一 酬次公玉楼春,近现代末当代初,赵尊岳,特地裁诗锦作笺。梦魂辛苦赋游仙。玉清身世不胜怜。描黛画奁低麝月，悭晴炷鼎费沉烟。浓春须不负年年。
减字浣溪沙 其二,近现代末当代初,赵尊岳,占断琼芳第一俦。凤城佳处合句留。无聊情味最高楼。倚玉屏间题锦字，画眉奁畔润香篝。欢娱梦里亦含愁。
减字浣溪沙 其三,近现代末当代初,赵尊岳,点检残宵泪蜡痕。未灰心字剩温存。三生一霎伫黄昏。宝镜鸾回无并影，罗衾麝度尚微熏。不堪愁坐理书芸。
减字浣溪沙 其四,近现代末当代初,赵尊岳,{氵皺}尽沦漪作黛眉。一泓秋碧影娥池。遥山切莫妒相思。盟钿风柔曾惹袖，度箫云倦一衔卮。不成消遣最芳时。
减字浣溪沙 其五,近现代末当代初,赵尊岳,万一春风染鬓丝。青青得似绿杨枝。花天蜜意底禁持。苍雁情多应有信，金猊篆袅最相思。月明吹彻玉参差。
角招,近现代末当代初,赵尊岳,采香径。通幽处烟箩渐远人境。意行消昼永。叠石皴云，无限深靓，哀杨翠冷，剩狎水眠鸥都醒。拚得红芗落尽，凭虚阁晚晴，初尽闲愁消领。谁省。浩歌度暝，疏阴罨画，枨触情中景。百年文物盛。几辈豪英，者游觞咏。澄漪似镜。肯强起花枝相映。一霎秋心自警。更休去倚琼箫，添凄哽。
三姝媚 山塘薄游，追忆感赋,近现代末当代初,赵尊岳,清晖图画里。伫晴秋山塘，凉阴如水。蜡屐来时，渐冷枫试舞，倦雪初堕，醉容扶花，拈秀句无多才思。坏塔残铃，随分斜阳，望中兴废。吴苑年时环佩。剩刬地胭脂，拂岩萝薜。莫问阑干，只春痕依约，袖罗寒翠。石磴摩挲，陈迹在荒苔残字。梦断魂销，江山金粉，凭谁惜起。
秋霁 李萼楼别业在吴阊城南醋库巷，招客登临，为赋此解,近现代末当代初,赵尊岳,泉石登临，揽胜景城南，寄兴秋绿。绣缀霞楹，锦围山嶂，淡浓扇窗横幅。自栽松菊。雅怀净洗尘千斛。问涧瀑松籁，为谁移枕和琴筑。烟翠日晚，望里沧浪，便如醇醪，多事巾漉。说心期吴城合住，吾庐人境占清福。待插槿篱编竹屋。画罨空外，消得水镜山鬟，啸歌晨夕，素心薖轴。
柳枝 其一,近现代末当代初,赵尊岳,点检离襟酒著斑。旧攀条处梦关山。河桥烟水无情碧，白袷经春各自寒。
柳枝 其二,近现代末当代初,赵尊岳,雨横风狂恨不禁。龙池摇曳万丝金。荼蘼已隔天涯路，不分青楼有梦寻。
柳枝 其三,近现代末当代初,赵尊岳,揉碎闲情作絮飞。绿阴天气鹧鸪啼。直教飘拂随金勒，不向红窗伴舞衣。
柳枝 其四,近现代末当代初,赵尊岳,薄劣东风太任情。吹绵软絮上帘旌。多生不管人离别，莫问邮亭第几程。
柳枝 其五,近现代末当代初,赵尊岳,也曾罨画斗新妆。夹岸青丝踠地长。不尽春人伤别意，更教烟树接微茫。
柳枝 其六,近现代末当代初,赵尊岳,愿为红杏伴春姿。倚立娇云倦不支。珍重杜鹃枝上泪，声声惜起别离时。
柳枝 其七,近现代末当代初,赵尊岳,蝶僝蜂僽惹晴丝。人去春寒只自知。说与娇莺解侬意，为郎留取最新枝。
柳枝 其八,近现代末当代初,赵尊岳,去年春好记相期。今日春归底怨迟。最是玉骢嘶断后，销魂辛苦赚新词。
柳枝 其九,近现代末当代初,赵尊岳,舞影阑干罥碧溪。风情宛宛更依依。一篙春睡天涯远，恰似无情送别离。
柳枝 其十,近现代末当代初,赵尊岳,少女风前舞细腰。窈娘堤畔踠长条。情芳系得青春住，多事颦烟怨寂寥。
疏影 吴湖帆属题所藏宋刻梅花喜神谱，为闺中奁物,近现代末当代初,赵尊岳,琼雕玉缀。认蠹痕茧纸，绝世清秘。月地云阶，玉骨冰肌，抽毫不尽芳意。参差影落南枝瘦，早付与老岩吟事。算离魂清极难招，索笑画中身世。占取浓春几许，寿阳旧按谱，十样眉翠。莫剪冰绡，更忆宣和，怨曲燕山亭子。苕华梓绣成今古，剩赵管墨缘能似。付倦吟故国王孙。
长亭怨慢 次公词来，怀想弥殷，依调赋答,近现代末当代初,赵尊岳,甚容易离肠轻诉。暝色高楼，剪镫谁絮。点检清欢，料量幽梦，惜羁羽。两潮声里，花落后，多风雨。何况更雏莺，早啼彻天涯芳序。驿路。认垂杨罨画，开遍锦屏洲渚。鸳鸯识我，只销酒玉容何许。倘镜槛旧约能寻，肯零落江关词赋。尽侧帽凭阑，难遣伤春情绪。
洞仙歌 蕙风先生移寓金阊，却寄,近现代末当代初,赵尊岳,黛波只尺，罨山塘如画。望里愔愔曲阑亚。伫芸签点检，麝炷温存，相并处，应有嫣红满架。江南词赋旧，随分移家，占取长春好台榭。未必画非真，踠地垂杨，似前度玉骢游冶。更古欢纫兰接皋桥，傲秋鬓吴霜，锦笺频砑。
莺啼序 红芳倦晚，结想难胜，托意行吟，聊申幽愫,近现代末当代初,赵尊岳,凉蝉乍惊倦枕，黯年时绮绪。闹红晚柔橹凌波，酒消随分归去。度轻暝娇云罨画，林阴宛宛蘅皋路。隔花深，谁最多情，玉容知否。明镜奁漪，绛浅翠婉，感芳期迅羽。尽柳枝犹系斑骓，怨曲吹断金缕。话春愁红襟旧垒，几消受落花风雨。更何堪昨梦重寻，旧移尊处。衣香脸色，粉怨珠啼，画中自媚妩。甚侧帽汝南心事，箧稿珍重，解佩谁要，伫琴嫞抚。寒蝉照彻，征鸿过尽，玉珰缄札无消息，戛帘钩万一西风妒。秋心暗警，凭渠碧藕玲珑，误人可奈弦柱。窥妆影事，记曲闲情，剩去尘凝伫。漫省忆无边香色，似水年华，鬓影低回，棹歌容与。微波脉断，遥山眉样，入时深浅莫更问，早红衣零落鸳鸯浦。凭阑点检相思，凤纸题残，坠欢嫞絮。
花心动,近现代末当代初,赵尊岳,梨梦寒边，拂阑干垂杨已抽金缕。蝶粉晒黄，鹃血啼红，并作一春辛苦。玉容生怕菱花瘦，莫更斗远山眉妩。系骢倦，花深路曲。昔游曾误。点检兰骚怨楚。销炷鼎猊熏，炙簧莺语。寸碧暮云，万种闲愁，付与薄醪能否。旧垂帘处尘香减，便玉致花嫣谁主。伫娥月黄昏慰情暂许。
最高楼,近现代末当代初,赵尊岳,清尊畔，著意惜娉婷。相对黯兰檠。绮愁啼宇难消泪，芳期恋蝶若为情。夜深沉，寒料峭，梦零星。宽带眼、暗惊腰瘦损。孤镜约、最怜眉浅晕。思往事、更无凭。猊炉已忍余香烬，凤杯聊自浊醪倾。片时欢，无限恨，付盈盈。
玲珑玉 次公索赋玲珑词,近现代末当代初,赵尊岳,愁损韶光。倚明媚萼绿新妆。天涯怨别，鬓丝几换吴霜。碧玉阑干十二，堕云英尘世，须为裴航。思量。云屏娇回首梦长。点检乌丝趁拍，倚兰苕珠玉，名字端相。镜约三生，道相思，刻骨寻常。归鸿瑶珰难托，便真个蓬山不度，已忍情芳。拊清怨，伫焦桐娥月淡黄。
玲珑四犯,近现代末当代初,赵尊岳,客里倦怀，愁边芳序，欢娱随分深浅。玉台珍重意，瘦损寻香伴。浓熏夜深妒暖。更无端露华凄泫。罨恨帘疏，殢晴弦润，和梦付肠断。西山尚回青眼。凭修眉一抹，凝翠奴怨。玉容应似旧，认取菱花畔。鬘天见说兰因在，便休负月明庭院。迟娩婉。碧云共画帘俱远。
蓦山溪,近现代末当代初,赵尊岳,翠苔铺绣，著意侵书馆。梅雨润琴丝，近画槛斜阳零乱。碧云惆怅，尊酒旧高阳，花似锦，日如年，愁个眉山远。垂杨千缕，已忍黄金换。婉娩惜芳期，问绿到天涯谁绾。抛书倦枕，飞梦驻瑶京，歌舞地，禊觞边，事往堪肠断。
鹧鸪天 湖帆属题赵令穰水村图临本,近现代末当代初,赵尊岳,寒渐天涯带落晖。西风荻雪欲成堆。故园乔木无多好，却傍闲鸥宿钓矶。心事杳，梦云低。仙源粉本浅深宜。情怀不尽人人字，诗笔无声圣得知。
蝶恋花 其一 和六一词,近现代末当代初,赵尊岳,丝雨弄晴寒尚峭。燕子呢喃，说与春迟早。依约含苞娇杏小。红情已妒新妆巧。才玩赪鳞浮碧藻。尺素难传，翻被多情恼。见说春光晴最好。无端惆怅啼莺晓。
蝶恋花 其二,近现代末当代初,赵尊岳,廉纤雨作消寒阵。百宝阑前，已茁兰芽嫩。殢酒花扶人易困。脸霞渐渐红生晕。弦柱华年催转瞬。付与瞢腾，无复前方寸。醉眼天涯迷远近。番风输与相思信。
蝶恋花 其三,近现代末当代初,赵尊岳,玉梅犹似年时绽。娥月多情，来傍花阴转。粉蕊琼枝齐照眼。妍风刬地香云乱。倦理秦筝银甲缓。愁到而今，一任花深浅。梦里不知魂欲断。红裳翠羽分明见。
蝶恋花 其四,近现代末当代初,赵尊岳,一抹粉云生碧栋。拂槛风柔，想见帘波动。嫞理残妆鬟翠重。不成春睡和衣拥。罗胜合欢钗亸凤。商略眉图，犹记菱花共。迟日茜窗残月弄。流光消得年时梦。
蝶恋花 其五,近现代末当代初,赵尊岳,斜空珠帘风荡漾。燕燕衔泥，辛苦频来往。著意纤纤金缕放。腰肢似汝堪惆怅。倦拂云屏翻翠浪。一角屏山，花路空相向。看取游丝萦画幌。愁痕恰到眉梢上。
蝶恋花 其六,近现代末当代初,赵尊岳,帘外斜阳低碧树。帘底炉熏，销尽沈馢缕。缕缕丝丝萦雁柱。东风恰向天涯去。分付残花帘坠絮。休向池塘，点点和烟雨。{氵皺}尽文漪谁共语。杜鹃啼到花深处。
蝶恋花 其七,近现代末当代初,赵尊岳,彷佛青溪邀笛步。满目烟芜，空袅晴丝暮。大好韶光留客住。更从何处寻春去。云外片帆轻不度。已忍年时，携手临歧语。问讯垂杨无意绪。年年绿遍啼莺处。
蝶恋花 其八,近现代末当代初,赵尊岳,玉树交柯栖乳燕。尽意呢喃，钩起情撩乱。山远眉长人不见。梨云梦冷闲庭院。镇日思量千百遍。已拌春深，瘦损如花面。倦倚阑干多别怨。音书也似回肠断。
蝶恋花 其九,近现代末当代初,赵尊岳,燕燕留春春未许。九十韶光，能几番风数。拾翠归来惆怅处。将离开到长亭路。寂寞空庭烟景暮。花卜归期，花肯留人住。写遍吴笺无好语。柳绵更被风吹去。
蝶恋花 其十,近现代末当代初,赵尊岳,记得青墩牵画舫。春水情深，芳约横塘上。风暖日斜翻翠浪。乱红著意随双桨。巧啭莺吭回踏唱。剪绿裁红，骅骝纷相向。玉斝莫辞斟碧酿。此情休待成惆怅。
蝶恋花 其十一,近现代末当代初,赵尊岳,画槛临春杨柳畔。倚立凝情，亸袖双金钏。隐约眉颦呈粉面。谁知此际情深浅。开到荼蘼春又晚。绣线琴丝，算是茸窗伴。梦里蓬山知近远。柔情似水浑无岸。
蝶恋花 其十二,近现代末当代初,赵尊岳,翠罨菱花花叠浪。接叶交柯，弄影妆台上。更帖花钿迟一向。眉痕欲斗山鬟样。道是缃桃犹未放。强起临鸾，著意生惆怅。得似玉奁春荡漾。婵娟千里曾相望。
蝶恋花 其十三,近现代末当代初,赵尊岳,向晓帘栊寒未歇。宝鸭浓熏，消得情深切。残角疏砧都听彻。梦回苦忆年时别。玉漏三商肠百结。拌醉和衣，随分孤芬节。万绪千愁谁与说。照人犹有西楼月。
蝶恋花 其十四,近现代末当代初,赵尊岳,柳拂横塘金缕细。刬地蘼芜，春已无边际。写入屏山图画里。妍秾得似人中意。载榼归来扶浅醉。蝶趁蜂随，珍重余情味。倒尽金尊君莫悔。有花无酒真憔悴。
蝶恋花 其十五,近现代末当代初,赵尊岳,绿袖翾翩回绮宴。画烛摇红，映掩新妆面。粉簌行云珠一串。媚香飞越流霞盏。何事新声生别怨。纵赋同心，聚了还愁散。寒到被池惊梦惯。也须怜人肠断。
蝶恋花 其十六,近现代末当代初,赵尊岳,偻指花风知别久。检点腰围，非复年时旧。记得长亭斟别酒。一春已拌思君瘦。碧映帘栊新舞柳。深浅情怀，随分年年有。泪墨千行携满袖。回环不尽书成后。
蝶恋花 其十七,近现代末当代初,赵尊岳,软绣大堤春满目。堤上游丝，舞絮纷相逐。俊侣联镳催辘辘。朱轮碾地蘼芜绿。未许骢嘶归太促。宛款啼莺，花外商量足。十里芳郊程断续。高楼唱彻吴娘曲。
蝶恋花 其十八,近现代末当代初,赵尊岳,{互/水}曲回阑朱字亚。阑外遥山，掩映斜阳下。飞羽传觞犹未罢。新蟾已向林梢挂。眼底韶光难暂舍。烟景清和，远近都宜画。莫遣柳绵飞尽也。东风门巷乌衣谢。
蝶恋花 其十九,近现代末当代初,赵尊岳,燕燕衔泥芳径去。尽意蹁跹，不管春迟暮。辛苦天涯芳草路。绿梅已换缃桃树。藻井呢喃千万语。伫尽斜阳，有识人愁否。苦恨香泥粘弱絮。絮飞前度经行处。
蝶恋花 其二十,近现代末当代初,赵尊岳,晴日帘栊风细细。嚼玉吹香，更惜红英坠。香篆茶声撩午睡。醒来闲倚鸳鸯被。契阔情怀经岁岁。鱼雁无凭，多事征邮违。莫道相思无可寄。襟痕看取伤离泪。
蝶恋花 其二十一,近现代末当代初,赵尊岳,杏雨新晴春婉娩。柳外高楼，楼外花深浅。又是蔷薇香一院。如何春在人难见。云影迷离花影乱。极目遥天，不到江南岸。廿四番风容易换。天涯付与骢嘶断。
蝶恋花 其二十二,近现代末当代初,赵尊岳,乍暖还寒春意早。载榼寻芳，香径啼莺小。万一流光轻负了。少年能否年年少。不解酬春应自笑。飞絮飞花，犹有晴丝绕。未必蓬山无梦到。逢花且拌新刍倒。
三姝媚,近现代末当代初,赵尊岳,花期容易换。倩琼枝娉婷，驻春明粲。笑里传觞，有旧家公子，赏心游宴。拍按红牙，袅一曲珠歌宛转。此际消魂，云殢雕梁，麝温银管。消受芙蓉妙面。共香雾帘栊，妍风亭院。点检乌丝，更杜郎薄倖，负他莺燕。漫倚柔条，须博取珍丛青眼。著意罗衣初试，苔痕翠浅。
绮罗香 水仙,近现代末当代初,赵尊岳,水佩烟疏，冰簪梦阔，望极湘皋仙路。绰约凌波，玉映国香新谱。熏翠被遥夜知寒，窥黄额夕阳无数。凭娉婷月下风前，素娥临镜莫相妒。倾城标韵绝世，矾弟梅兄，记省涪皤诗句。对影瑶姬，珍重茜窗风雨。伫明珰几挹清尘，剪深镫共论幽愫，向芳时培养灵根，愿为文石否。
思嘉客 梦中得曲琼句，为足成之,近现代末当代初,赵尊岳,笃耨烧残夜渐深。流苏掩映月三更。梦魂已拌红芗稳，却为惊回放曲琼。消绮恨，负深盟。蓬山万里一程程。釭花早似双红豆，不分今宵最有情。
绛都春 李释戡属题校补罗瘿公遗著菊部丛谈,近现代末当代初,赵尊岳,残笺蠹简。剩几许绮怀，春痕天远。漕韵琼窗，笛里家山分明见。缥缃情味金荃艳。须不负承平丝管。最疏狂处，浮名换尽，翠坊幽怨。无限絮萍梦杳，更谁忍，记曲画屏葱倩。弟子渭城，朝士贞元，襟尘黯。斜阳莫惜相逢晚。便葵麦旗亭青遍。断肠分付幺弦，曲中细按。
南浦 题药农兄去非草堂所藏春水居图卷，用玉田原韵,近现代末当代初,赵尊岳,奁镜俛澄漪，拂生绡想见绿窗晴晓。须不负年芳，东风暖一径残英嫞扫。碧堤天远，棹歌清绝鸣榔小。酬遍流莺吟断续，都付箧中诗草。幽栖高致谁如，数信美溪山，遐盟未了。笺纸浣桃花，封题处，为问几生修到。承平事渺。古尘空罨余情悄，玉轴芸香珍重处，拚取梦余春少。
梦横塘 丙寅九日得蕙风师闺中归榇道场山讯,近现代末当代初,赵尊岳,轴帘霜紧，刬石烟疏，望中生怕秋色。老柳斜阳，向院落层阴如织。雁际云遥，桑边鬓减，不辞轻掷。嫩琼钩静掩，绿绮长闲，金井外，无消息。清魂楚些难招，剩黄花素水，为酹寒碧。点检西风，行吟路旧游应识。似深浅修眉画里。残碣空山忍谁忆。寸蜡消磨，天涯憔悴，凭阑愁绝。
遥天奉翠华引 湖帆属题所藏董美人墓志,近现代末当代初,赵尊岳,碧笺疏艳尘。掩瑶华晕墨犹春。珠繻影畔，年时谁比腰身。柳阴阴几许，伫凤楼花暖玉精神。妒彻寒鸦，昭阳殿里星辰。青山片霎，换楚宫金剑翠珉。窥帘旧时蛾月秋老麒麟。落尽棠梨雨，便断瓴残字付奇珍。幽赏毡椎，消摩挲梦冷猊熏。
减字浣溪沙 其一 又韩属题蕙风师修梅清课手稿遗墨,近现代末当代初,赵尊岳,迢递人天第几回。小屏诗梦付残灰。一生心事付吟梅。断札不堪歌泪墨，新词忍与泛金罍。兰荃风味共低回。
减字浣溪沙 其二,近现代末当代初,赵尊岳,丽唱清平廿一章。当筵谁更少年狂。宝骢嘶陌细尘香。何处啼春寻怨宇，几曾系柳更斜阳。素云黄鹤费商量。
减字木兰花 金陶陶女士属题所绘海燕图轴,近现代末当代初,赵尊岳,盘空振翮。海天无情天一碧。约略巉岩。得似钗梁藻井前。投林倦矣。睥睨西风应作计。写入丹青。息溟图南意不胜。
踏莎行 陈淮生属题手制集古刻印扇叶,近现代末当代初,赵尊岳,鼎足螭盘，钗头凤衍。劫残文物惊心眼。旧家俊赏数承平，吟边刻画开芸简。小字泥金，轻红芝茜。效珍珊网簪毫遍。聚头怀袖更相思，古尘应共芳风软。
龙山会 卓君庸营精舍玉泉山下，榜曰自青榭。属赋,近现代末当代初,赵尊岳,绕郭延秋晚。一骑寻幽，俊赏矜池馆。西风应未惯。疏帘外，嫞扫黛痕深浅。许著倦吟身，早客梦无端识遍。尽消凝乌丝秀句，玉泉金盏。宜春绚海年年，翠葆红缨，几度共离苑。韶光长在眼。五云驻，得拟蓬壶葱茜。莫遣赌棋疏，伴劫外沧桑轻换。待与拂萝穿径，寸心尘远。
南浦 将去燕台，赋此留别,近现代末当代初,赵尊岳,风雪渐关河，问岁华匆匆底事归去。策马向斜阳，烟芜外，高柳送人无绪。仙蓬满眼，梦魂欲乞云边住。好春未许。空检点征途，雁程催度。西山畹晚留痕，尚一抹修眉，窥帘凝伫。作计贳清欢，丹青笔，从此小屏风路。愁宽带眼，断无佳句偿幽趣。自惊倦羽。消日暮城南，缁衣尘土。
宴清都 北游经月，不忍言归，再作此调,近现代末当代初,赵尊岳,吹鬓寻残醉。嘶骢路，梦回云倦如水。笙歌巷陌，疏帘浅映，粉墙题字。无言暗理诗思，忍向晚别离气味。乍素娥轻照酡颜，淋浪犹染襟袂。新来已怯宫商，梅边谱笛，随分凝睇。遥峰画罨，澄漪镜映，乱怀幽致。年华屈指非计。望征骑楼头迢递。更锦书归雁无凭，天涯惜起。
减字木兰花 曹靖陶属赋，赠凝绿馆新艳秋,近现代末当代初,赵尊岳,尊前红烛。拈豆银屏娴记曲。惜起梁尘。梦里瑶京似客身。小名凝绿。艳比秋花人妒玉。断续骊歌。子野情多可奈何。
蓦山溪 沽上书来，却寄,近现代末当代初,赵尊岳,攀条杨柳，辛苦天涯绾。青眼到渠侬，早瘦损腰肢一半。华襟清泪，伫尽月团圞。金凿落，绣芙蓉，未抵寻常见。韶光似寄，已分蓬山远。深巷笑桃开，怕红雨秾春都遍。赪鳞凤纸，能几附瑶华，琴剑路，梦云边，此际堪肠断。
木兰花慢 叶遐庵属题梦忆图卷,近现代末当代初,赵尊岳,证鬘天尘劫，凭影事，唤春还。认茂树明漪，小菱镜槛，换尽韶年。西山。最怜眉绿，映斜阳得似旧时妍。未了金钗钿盒，怯残落叶哀蝉。婵媛。清泪咽湘纨。零落到人间。算历历红桑，峨峨绛阙，乱后重观。癯仙。有情天老，便金茎谁复惜移盘。一夜秋容憔悴，带愁拚共围宽。
湘春夜月 䗶屐虞山，过红豆山庄遗阡，烈日中访得河东君墓，鹤亭翁俛仰素水，谓有曾见惊鸿之感，归跋图卷，有句云：照水想衣香，知于此弥殷拳矣。用循其旨赋之,近现代末当代初,赵尊岳,傍垂杨。橹柔渐过横塘。见说十里奁漪，曾几照浓妆。惜起艳尘凄婉，便酹杯空阔，迹往寻芳。恁径迷浅棘，苔循蹙绣，都付微茫。文贞石介，弦愁佩缺，赢得端相。最忆年时，凭唤取一楼葱茜，纤斗眉长。金铃拚尽，更护花谁伫骄阳。忏慧业，算人天劫换，诗情画意，消领缣缃。
清平乐 林植斋属题雅歌集二十年纪念册子,近现代末当代初,赵尊岳,胜情如许。觞屐凭箫鼓。瘦尽廿年风更雨。乱后微闻玉树。五云梦阔蓬瀛。千山脉断瑶京。藻艳新披缃帙，典型犹数嘉荣。
减字浣溪沙 其一,近现代末当代初,赵尊岳,马上墙头未易酬。倾城容易一凝眸。柳花风里倦帘钩。皓腕不胜金斗重，瑶房肯为玉清留。新来王粲怕登楼。
减字浣溪沙 其二,近现代末当代初,赵尊岳,尊俎婆娑更一回。晴云璧月泻金罍。重城钟鼓莫相催。掠鬓妆眉消半缬，沉香心字未全灰。欢娱赢得几低回。
减字浣溪沙 其三,近现代末当代初,赵尊岳,三面疏棂掩绛绡。一襟华月度春宵。绿阴佳处凭楼高。消息恋花元蛱蝶，端相窥镜伫兰苕。悭人软语待明朝。
减字浣溪沙 其四,近现代末当代初,赵尊岳,蜜炬西楼映画钿。琼宵拚得驻婵媛。隔花蛾月最晴妍。肌雪似融春麝暖，脸波微遣酒梨添。惺忪言语胜幺弦。
减字浣溪沙 其五,近现代末当代初,赵尊岳,梦窄春宽夜渐深。流苏向晓薄寒侵。一回肠断一同心。红雨画屏应不落，游丝罥户怕成阴。眉低醽醁不成斟。
减字浣溪沙 其六,近现代末当代初,赵尊岳,惜起青铜揽鬓丝。有情风上玉花枝。红襟春好画帘垂。盟钿婵媛酬解佩，横波宛转抵通词。檀奴须不负当时。
减字浣溪沙 其七,近现代末当代初,赵尊岳,露晓天街湿似酥。朝霞鲜夺脸边朱。宝车频上泥人扶。一桁绿阴低畹晚，平生清气爱凋疏。片时消领费踟蹰。
减字浣溪沙 其八,近现代末当代初,赵尊岳,叶对花当事若何。绮寮恩怨付螓蛾。沉思一向足消磨。早是柳黄飞尽絮，生憎云薄不成罗。沾泥辛苦对菱波。
减字浣溪沙 其九,近现代末当代初,赵尊岳,芳草天涯绿一痕。楼高消尽未归魂。路迥无计忆王孙。见说蒲帆张十幅，雪沙堤畔忍黄昏。好春切莫与重论。
归国谣 其一 和飞卿,近现代末当代初,赵尊岳,雕玉。静押垂帘春簌簌。绛纱波荡银粟。一天侵晚绿。梦回泪凝桦烛。枕机欢意促。共谁重理箫曲。漏深嫌断续。
归国谣 其二,近现代末当代初,赵尊岳,娇脸。彩秀象奁分琰艳。背人眉角微敛。面霞红缬染。曼吟小唇先掩。更频拈瑶簟。烛花交映春靥。数残更几点。
女冠子 其一 和韦庄,近现代末当代初,赵尊岳,记得七七，阆苑蕙风晴日，绽枝时。斗艳花融脸，分娇柳妒眉。绝怜春畹晚，偏拟蝶追随。香入罗裙褶，瘦腰知。
女冠子 其二,近现代末当代初,赵尊岳,梦里酒半，倩影依稀频见，泥人时。樱熟朱沾吻，山遥黛约眉。乍醒知有泪，别去恨无依。听残更漏滴，一寻思。
采桑子 其一 和阳春,近现代末当代初,赵尊岳,一春未解桐花冻，寒殢吴绵。惆怅吟边。倚尽阑干。落照悬。秾春须不教轻负，芳草连天。拚醉花前。今日为君泛玉船。
采桑子 其二,近现代末当代初,赵尊岳,风前嫩箨抽新竹，料量畦丁。看取春生。翠葆红缨渐长成。闲寻诗思重来处，怕倚猩屏。■■■■。惊起黄鹂恰一声。
临江仙 其一 和阳春,近现代末当代初,赵尊岳,布帆烟树隋堤路，望中一片云深。几回搔首雁书沉。别离千万缕，空遣柳摇金。绿波荡尽文纱影，催醒还怯鸣禽。天涯惜起倚阑心。梦余残照，空翠湿衣襟。
临江仙 其二,近现代末当代初,赵尊岳,雾裾瑶縠催琼驾，胜他玉骨珊珊。清秋风露不知寒。多情眉子月，歧路照长干。七襄锦字成虚约，愁怀难托天孙。凝情无绪对痴云。凉柯如水，柔绿梦镫昏。
临江仙 其三,近现代末当代初,赵尊岳,娇姿嫞起临鸾镜，芙蓉浅映澄漪。绕楼犹著柳丝垂。窥人无限意，青眼最芳时。禊春记取当年事，花前携榼听鹂。至今惟梦可寻追。微风吹面，重复引离思。
虞美人 其一 和后主,近现代末当代初,赵尊岳,荼蘼一架才开了。便觉春光少。游丝几度袅东风。更逐残英，飞舞小庭中。雏莺乳燕寻常在。转烛年华改。声声你不断离愁。绿绮窗前惊醒梦如流。
虞美人 其二,近现代末当代初,赵尊岳,湘弦润湿苔侵绿。春雨相连续。玉阑孤倚悄无言。看尽浮花，浪蕊送华年。回头挂壁银筝在。手涩调新解。无声过泛最情深。为问满怀，幽怨可能任。
望江南 其一 和后主,近现代末当代初,赵尊岳,端正好，时节恰秾春。箫鼓隔堤催画鹢，镜漪落照罨芳尘。犹有未归人。
望江南 其二,近现代末当代初,赵尊岳,端正好，风露下新秋。脸色荷花相逞艳，轻拂垂柳看行舟。脉脉水西楼。
望江南 其三,近现代末当代初,赵尊岳,无限恨，消领绣帏中。轻梦已随兰麝散，五更和泪咽铜龙。侵晓怯微风。
望江南 其四,近现代末当代初,赵尊岳,伤往事，人倦独支颐。坐久重楼都入望，画阑犹倚玉箫吹。将信更还疑。
汉宫春 赋九字,近现代末当代初,赵尊岳,绣谱消寒，伫鹅黄嫩绿，珍重春风。连环玉纤能解，斗巧天工。蟠龙宝帐，算人人妒煞青铜。凉夜永。调梭怯漏，锦机柔似吴侬。谁貌婵娟如画，剩沉湘骚辩，吁闼排空。回阑隔花比瘦，嘉节初逢。浔阳昨夜，又江枫派派流红。偏一向，残更惊梦，上阳影事重重。
月下笛 王城归客，追缅夙游，怅然有作,近现代末当代初,赵尊岳,绕遍阑干，千红万紫，旧经行处。斜阳外，杜宇声声唤归去。无多影事随流水，问断梗、飘蓬几误。尽芳时消受，眉痕片霎，绮怀谁诉。凝伫。重来路。怕径冷苔荒，蝶愁蜂妒。天涯倦絮，那回犹罥朱户。莫教辜负从头约，只横雨狂风易阻。茧纸涩，雁昼沉，难寄离愁万缕。
点绛唇,近现代末当代初,赵尊岳,大好秋容，天香满院承丹旭。十年薖轴，一笑蕉中鹿。几度潮生，看遍陵成谷。添筹屋，清光同沐。把盏斟醽醁。
金缕曲 为王瑶卿供奉题所藏罗瘿公手书诗卷,近现代末当代初,赵尊岳,藻艳披缃帙。几摩挲茸窗倦晚，梦痕如织。憔悴年时高阳侣，凄断人天只尺。凭茧纸乌丝留得，多少危阑登临意。只龙香凤尾差堪识。千古恨，剩邻笛。九天吹管悲寒食。尽飘零霓裳断序。翠镫华陌，老去定场花时泪，分付红牙彩笔。更侧帽行吟何日。兜率海山应相念，念嘉荣犹挟王门瑟。笙鹤外，暮天碧。
醉翁操 坐飞车，御长风，泠然善也。词人前未有赋此者,近现代末当代初,赵尊岳,乘风。瑶宫。相逢。尽从容。能通。凌霄羽翰如翩鸿。夐然星斗罗胸。疑阆蓬。下王绝尘踪。只步虚有声太空。指南肇造，遥忆姬公。左徒去后，玉虬谁骖九重。窥炳灵于圆穹。吐华于长虹。高寒吾愿从。排阊呼鸿龙。蹑足幻云峰。更持卮酒邀碧翁。
大圣乐 四月十七夜俞五振飞雅集惜阴堂，强余继声，因学长生殿小宴折天淡云闲四字，殊不能工,近现代末当代初,赵尊岳,芳约扶花，梦云凝碧，画楼深处。更隔帘轻簌梁尘，醉薄夜遥，清课乍翻新谱。记曲九宫银屏畔，问谁省春莺弦上语。余寒侧度。依约凤箫，伶俜金缕。妆浓镜边自觑。早一片黄昏花欲妒。费帕罗消泪，篝香愁坐，闲情多许。彩笔倦题清商怨，剩百折回肠堪诉与。鸾笙倚，许著我瑶台仙侣。
解连环 此调多以入声协律，偶易去上声，并多余韵,近现代末当代初,赵尊岳,倦怀谁理。渐金猊篆冷，壁镫孤倚。数漏尽伫尽明蟾，恨繁籁疏林，教人无寐。点检闲愁，忍都付蠹痕残字。忆铜街唤马，玉指调笙，早拚轻弃。韶光也知似寄。黯花风廿四，荃艳情味。念只念芳草侵阶，便绿向天涯，几时千里。漫解红囊，剩悄向琴边凝睇。甚啼鹃唤春去后，夜寒如水。
清平乐 吴兴金西厓属题刻竹拓本,近现代末当代初,赵尊岳,芳风怀袖。汗简宜仓籀。密字贯珠花纂绣。得似苕华深秀。程材晚翠便娟。娱情寸碧檀栾。总在元规尘外，铁书为报平安。
满江红 敬题约园忠义专祠录,近现代末当代初,赵尊岳,棹禊排空，试遐想年时奇烈。城危甚敌师腹背，贼氛眉睫。毁室鸱鹗畴可忍，逐流鲸鳄吾宁屑。百年身商略只须臾，争存殁。山河感，丹青涅。笳鼓恨，宫商咽。有常山舌在，侍中血热。乔木故家余涕泪，红桑倦眼矜文物。肃瓣香灵驭若来歆，芳徽揭。
减字浣溪沙 其一,近现代末当代初,赵尊岳,水驿春回未有期。梦中不合种相思。屏山花路夜镫迷。絮阁玉炉悭篆缕，绕堤金勒误游丝。凤笙消息总参差。
减字浣溪沙 其二,近现代末当代初,赵尊岳,付与明眸皓齿人。琅玕绣段十分春。柔花风骨玉精神。椒壁香泥纷录曲，桂堂残烛黯星辰。那回魂梦最清新。
减字浣溪沙 其三,近现代末当代初,赵尊岳,寸碧遥岑彀断肠。梦回夜夜越横塘。赭鳞苍雁莫相忘。点检华笺裁锦样，珠花朵朵字双双。未须腰瘦怨萧郎。
青玉案 题吴湖帆潘静淑伉俪临赵承旨管夫人竹石卷,近现代末当代初,赵尊岳,琅玕绿透潇湘暮。更一片，云遮住。故国心情谁可语。清泉文石，小庭朱户。凭识春归路。仙源历劫湖山主。怕拂残笺和泪雨。不分玉台纷绮绪。背人奁镜，试开芳谱。照眼明沧趣。
金缕曲 李释堪寄示与许守白用稼轩韵唱酬词来，继赋,近现代末当代初,赵尊岳,点检清秋节。伫银潢素风荐簟，露华吹发。笑指曝衣南楼阮，眼底祇争穷豁。应省识出时人杰。挥麈寻常公家事，逞科头跣足逃余热。蛮触斗，付一撇。闲拈霜竹层云裂。曲中心文章锦绣，世情冰雪。袖手功名消尘土，莫问金瓯圆缺。只旧事新词能说。无那春明余残梦，又红牙拍处幺弦绝。唱金缕，最凄咽。
减字浣溪沙 题刻竹梅枝,近现代末当代初,赵尊岳,瑶想华因第几天。画眉最著有情禅。青铜影底赚婵媛。佳致镂冰工韵胜，慧心拗铁见芳坚。江南春好又经年。
踏莎行 离乡五载，归滞信宿，别途感赋,近现代末当代初,赵尊岳,目极平芜，天低四野。春山珍重君归也。任君一顾一回头，眉痕淡尽难消画。垂柳啼莺，垂杨系马。思家穷子闲春社。东风历历黯车尘，不堪搔首斜阳下。
满庭芳 冒雨泛苕溪，桃花零落已甚，为赋此解,近现代末当代初,赵尊岳,悴碧迷云，碎红织雨，倦云料量春归。未阑心事，生怕倚斜晖。最是刘郎初到，翠鬟湿便敛山眉。仙源路，墙头马上，无分忆芳菲。单衣初放舸，熏迟绣陌，縠{氵皺}文漪，对满目溪山，许我酌瑶妃。京雒风流绝代，西楼外恐有人知。暮烟起，啼鹃拚瘦，莫更问花期。
琵琶仙 泛碧浪湖，赴道场山，敬谒蕙风师墓，小舟容与中，和白石自度腔,近现代末当代初,赵尊岳,碧浪晴桡，破山影{氵皺}縠，菰浦新叶。惊起浮玉矶头，鱼罾缆相绝。人自静纹波细语，和柔橹未归鶗鴂。秀句飘零，词场寂寞，游旧堪说。映山遍谁采薇红，荐杯水寒泉数芳节。无赖楝花风信，早飘残榆荚，休更道重来城郭，忍更问古调白雪。日暮分席鸥波，梦魂轻别。
洞仙歌,近现代末当代初,赵尊岳,层阴怅结，倚阑干秋遍。静里黄花伫青眼。任西风一霎，摇落秾姿，疏雨外尽把残英检点。开尊愁岁晚。带眼频移，已分天涯付消黯。惜起旧春人，梦里高城，便紫陌玄都轻换。甚远岫横云向人飞，又触拨无聊，望遥归雁。
思嘉客,近现代末当代初,赵尊岳,逝水飞蓬忆旧游。素云黄鹤若为俦。十年梦断茭芦寺，荻雪蘋风故作秋。鸥倦旅，酒新刍。夕阳低处试凝眸。江湖满地催归去，写入丹青恨未休。
踏莎行 题缪艺风姻丈垂虹感旧图,近现代末当代初,赵尊岳,水驿程遥，松陵梦迓。西风初起人归乍。古欢芳意忆兰荃，吟情倦语纷姚冶。琢玉铺笺，盟鸥结社。潮音此际堪图写。词仙高致更谁如，相思千载星桥夜。
鹧鸪天 其一 柝津归途，示双侃向仲坚,近现代末当代初,赵尊岳,抵死催人禁漏清。夜残星斗已三更。明朝容易金鞍去，芳草天涯又一程。归梦促，别情深。临歧无泪祇吞声。落花许向春边住，画里流莺子细听。
鹧鸪天 其二,近现代末当代初,赵尊岳,细草黄尘饯腊残。香醪玉黍倚留筵。何堪惜别三分逝，纵许重来一惘然。清禁月，御炉烟。梦回天上又人间。不辞身作堂前燕，岁岁南云自往还。
采桑子 津浦道中,近现代末当代初,赵尊岳,已教客漏消长夜，更叠清愁。明月当头。云外珠帘十二楼。无端转烛催人起，枨触前游。一向凝眸。回首寒沙带远流。
八声甘州 陆丹林属题红树室图,近现代末当代初,赵尊岳,更平生何处足流连，老子自婆娑。对危崖一角，斜阳片霎，古木千柯。画里残山剩水，也学醉颜酡。试著吟身住，尽意消磨。我亦林泉结契，怅诛茅空约，斫地徒歌。展瑶签宝轴，归梦绕烟萝。便遥峰为秋萧瑟，挹霜红曼睩敛修蛾。怎寄与，天涯芳信，目断横波。
渡江云 题溪桥忆旧图,近现代末当代初,赵尊岳,壶天春好处，画图能说，罨霭旧江乡。药阑凭未遍，斗韵分茶，极目黯潇湘。乌丝茧纸，最清景付与平章。遮暝色，绿波金缕，隔岸听鸣榔。凄凉。尘回贤劫，翠勒贞琅。怎桃源胜赏，孤负了潘丝微雪，沈带初长。红兰素手相携处，乍一角三径都荒。消蠹简，依稀锦瑟情芳。
减字浣溪沙 题林子有讱庵填词图,近现代末当代初,赵尊岳,罨画茸窗带晚晴。水温山赭足平生。更拈红豆写吴绫。消受哀弦参变徵，流连短杖拄青藤。梦回容易浊醪倾。
点绛唇 残秋坐缀玉轩漫吟,近现代末当代初,赵尊岳,庭院疏阴，东篱黄菊知人意。秋深也未。残醉谙滋味。珍重苕华，惜起双鸳翠。新来事。客愁无计。拚掷如流水。
台城路 鹤亭翁约泛金陵后湖,近现代末当代初,赵尊岳,碧湾深处寻幽径，凉阴乍移芳树。溆古苔荒，桩移水窄，残梦欲飞还住。圆蟾最苦。对如此江山，啸游俦侣。伫想明珰，景阳宫阙旧风度。阑干十二倚遍，遥钟穿浅黛，帘外儿女。未了清欢，渐催更漏，载得诗情归去。襟怀自许。认霞叶云荷，玉筝翠羽。点检韶华，后盟应记取。
念奴娇 熊秉三丈六十自寿，属赋和韵,近现代末当代初,赵尊岳,采香径里，伫凉云罨画行吟高士。击碎唾壶，容自适天问曷其能已。龙战玄黄，鸥商红翠，心目谁堪此。钟彝照映，抚时亦等闲耳。还自位业真灵，贞松介石，一舸娱烟水。乐道澄怀腰脚健，随分酒旗花市。物外田园，曲中醽醁，风月平章事。旧情为问，石湖栖隐犹是。
鹧鸪天 其一 汤尔和属题六松图卷，时北方兵警正亟,近现代末当代初,赵尊岳,一片斜阳落浅芜。青山故国两模糊。耕烟无计栽瑶草，傲雪余情酬玉壶。涛翠涨，影虬拿。六龙偃蹇似诗癯。贞心聱叟堪招隐，漱石凌云托画图。
鹧鸪天 其二,近现代末当代初,赵尊岳,茧纸斑斑带泪痕。封套谡谡也声吞。盘根甫里疑无地，放叶思翁总露根。吟北渚，唱西昆。冬青短引共消魂。欲教唤起云龙动，酬取丹霄翠崿思。
一萼红,近现代末当代初,赵尊岳,软晴天。伫花蹊芳信，辛苦乍经年。琢玉凝酥，笼云夺絮，魂断容易吟边。梦蛾绿柔春似海，望眼处凭问缟衣仙。缀凤初心，调莺弱哢，依宛生妍。零落江南江北，倚苔枝断岸，和雨疑烟。生怕成阴，还疑荐果，愁对无限关山。供憔悴黄昏素约，醮波痕晕月不成圆。未了贞心片霎，长笛楼前。
八声甘州 由大同陟武州，至云岗寺,近现代末当代初,赵尊岳,问麈天贤劫几消磨，瑶想证花因。伫山堂水殿，林渊锦障，断壁侵寻。拓跋龙盘虎踞，转眼过千春。剩此韩陵在，空碧嶙峋。数我伶俜瘦骨，也清斋课佛，随分闲身。更云裳支履，杯渡溯迷津。旧招堤依稀重到，只留题坏壁了无痕。拈花笑，琼岩宝相，一抹斜曛。
翠楼吟 己亥暮春病起，熊秉三丈招寓香山欢喜园，即在梦感泉半山双清别墅右侧,近现代末当代初,赵尊岳,叠石巢松，裁云倚杏，层楼积翠深处。梵宫宜旧隐，恰词客闲缘来住。华年媚妩。正好景琼春，明珠仙露。天尺五。海箫清籁，倦弦嫞谱。惜起玄赏幽情，尽芳时消领，药阑筠谱。一瓯新乳沸，悄无语林泉千古。缁衣尘土。付褪绿题襟，斜红吹雨。纷如许。掩关人境，落花飞絮。
探春慢,近现代末当代初,赵尊岳,崖断镌幽，涧疏漱玉。春归林壑深处。鹤印苔痕，粉衔石缺，花径微闻鸟语。秾李夭桃艳，总输与北梅风度。赏心尘外烟霞，小园庾信能赋。应念平居故国，消片霎，青山玉树无主。寒蝶传烽，崇楹驰宴，更著旧家庭宇。谁占巢枝稳，剩野老荷衣重补。俊约明朝，众芳容荐尊俎。
玉烛新 独游浦滨，举目凄异，战后非复年时光景矣,近现代末当代初,赵尊岳,吴淞衣带水。伫寒月笼沙，绪风侵袂。采莲棹远，谁来尚记取当年环佩。琼雪碎剪，映万点星球光缀。轻梦冷，一脉平芜，几堪离思无寐。河桥记取分携，溯拨叶调莺，藏钩剪翠，俊游滋味。鬘天算独傲玉梅风致。流光易逝。剩皓魄偿人清泪。更望里隔岸楼台，笙歌吹沸。
垂杨,近现代末当代初,赵尊岳,钿扉静扣，亚淡阴画里，一痕天远。水驿初程，棹轻谁问情深浅。垂杨瘦尽黄金线，系不住离人心眼。渺江楼烟外屏山，罨兽炉香篆。扶梦春花剪剪。溯红紫年芳，别时庭院。妒煞双鸾，玉尊消领新妆面。柔柯赚取韶光贱。恁片霎秾华轻换。伫文波肯向西流，帆影转。
八声甘州 丙子九日遐庵湖帆子青伯明诸君约登高灵岩山，且写图记胜，为和梦窗韵题识之,近现代末当代初,赵尊岳,拚多情落帽向空山，华发渐星星。况萧辰俊侣，联镳绣陌，行散层城。望里越溪如箭，愁溯剑痕腥。一舸兴亡感，消领涛声。剩有巉岩片席，问凭琴呼酒，谁醉谁醒。恁秋容寂历，随分付丹青。屧光寒西风摇落，伫云边眉翠罨遥汀。斜阳外，井梧霜桕，惜取承平。
清平乐 湖帆写松竹两帧见赠，客索松去，赋此题记,近现代末当代初,赵尊岳,苍龙偃盖。空翠浓如海。咫尺风雷邀夕霭。息息人天清籁。可中素楮青螺。分来庭角岩阿。宜作两家春好，柔条输与乔柯。
女冠子 释戡四月十七日生日索词，余谓当用韦词为寿,近现代末当代初,赵尊岳,四月十七。茂苑好风晴日，乍芳时。寿客桃饤座，持觞柳介眉。牙旗崇地望，吟啸拟天随。问取功名事，玉笙知。
三部乐 丁丑元日去金陵勾当，适值大雪,近现代末当代初,赵尊岳,篱角疏镫，映驿路短程，旅怀愁绝。玉镌琼朗，千顷清晖疑月。信幽梦同逐锋车。缀敝貂畹晚，午夜催发。画堂簇燕，孤负金醅荷叶。阳春几人解和，总沾泥逝水，有情难说。凭锦笺琢句，东华晞发。好江山片时换睫。悭坼蕊梅闬伫切。白战未息，伴朔凛徒自萦结。
虞美人 丁丑七夕为李后主千年忌日，词客有徵词祀之者，鹤亭翁约同作。即用后主词韵,近现代末当代初,赵尊岳,梦回谁记江南事。静拥罗衾睡。劫余灵鹊忍笺天。望断银河，星海一千年。钟山日日愁风雨。犹道凭阑苦。人间惆怅落花词。忏尽回肠，应不悔当时。
南浦,近现代末当代初,赵尊岳,薄暝晚晴初，悄画阑沉馢宝鸭微炷。新绿浣文漪，游丝细，轻荡麴尘如雾。瑶筝锦瑟，断肠谁解吟商谱。梦寻燕语。空消领韶华，唤春归去。匆匆转烛天涯，乍芸省簪毫，玉墀挥麈。谏草换浮名，菱花好，赢得鬓霜千缕。铜驼紫陌，旧题莫问关情处。殢人倦绪。拚剪取吴江，惺忪侬汝。
祝英台近 谭瓶斋五十，索词，作此戏寿之,近现代末当代初,赵尊岳,纷绡轻，霞佩颤，芳意自凝伫。一捻腰肢，纤影怕飞去。故教海燕衔钗，云鸦锁鬓，把镜槛仙姿留住。玉卮举。记取人醉花扶，东风袅弦柱。珍重华年，春好肯轻度。恰宜螺黛亲描，猩红细染，替廿四苕光作主。
凤箫吟 女词人吕碧城移家西洋，不飞吟事，积稿付刊，索题,近现代末当代初,赵尊岳,海西云。仙蓬翠罨，游丝系住斜曛。寄庐人境好，话愁新燕，几倦掠余春。梦回贤劫换，恁无端飘泊闲身。算迅羽浮沤，镜华夙证尘因。缤纷。宝奁脂绚，绣帏花匝，分付眉颦。卧游非故土，画楼天只尺，寸寸伤神。锦笺拈秀句，赋遥情应念鲈莼。奈徙倚，伫尽香南雪北，珍重书芸。
贺新郎 湖帆德宫静淑夫人工画填词，尝作此调，以绿遍池塘草起句。湖帆既悼亡，和徵同作,近现代末当代初,赵尊岳,绿遍池塘草。伫蘋溪文波容与，倦怀秋渺。一抹痴云遮望眼，云外斜阳古道。忍付与吟笺赋稿。不尽伤离兼惜逝，博个侬木石柔肠绕。唱金缕，赏心少。鬓霜渐点青铜照。算几番功名尘土，等闲负了。劫后沧桑堪再问，凄绝影形相吊。到今日更无诗料。只办残山供粉本，总新愁旧恨嫞难扫。歌当哭，遮莫笑。
虞美人 庚辰初夏和双照楼,近现代末当代初,赵尊岳,绿阴画罨微凉处。谈笑容挥羽。故园消息问如何。生怕春归，花事已无多。清泉石榻温茶火。梦外思量我。不教心绪掷江流。会看重开，霸业旧皇州。
满江红 金陵独客，双照楼属和新作,近现代末当代初,赵尊岳,画里疏阴，殢细雨眉痕百结。恁梦断三巴猿泪，一春鹃血。人境不如词境好，酒肠渐比愁肠窄。拚河山如此又新亭，情酣熟。沉铁锁，江流赤。嘶石马，苔花碧。忍寻坊问曲，青衫遍湿。忌日不来金缕暗，何年重见乌头白。剩腰肢还试绾秋光，风犹力。
高阳台 秦淮夜泛，和龙榆生韵,近现代末当代初,赵尊岳,麝水溅镫，蕊香浮鸭，迷离粉面脂谐。夜未央时，晴云照彻清淮。影娥欲斗眉痕瘦，共遥山检点情怀。漫相猜。露凉轻去，艇浅初来。回眸桁阁珠帘放，伫樱桃绽子，豆蔻凝胎。狂煞司勋，愁他玉骨清骸。平生最爱秋宵好，问芙蓉知为谁开。莫轻排。年时梦软，压枕横钗。
满江红 庚辰中秋和双照楼韵,近现代末当代初,赵尊岳,素宇流辉，乍大地河山生色。傍短榻扶头病起，画帘嫞揭。火劫遽怜尘外世，风轮自转天边月。便宵深玉镜似金瓯，愁他缺。桂影黯，潮声咽。成连曲，湘灵瑟。剩词人心事，祇余瘦骨。战蚁鸣蜩纷毁誉，明珠仙露原高洁。倚斧柯望断旧琼楼，长庚白。
霜花腴 庚辰九日雨，途过里门，用梦窗韵,近现代末当代初,赵尊岳,湿云就暝，凭小窗，多情犹恋茸冠。乌桕初丹。烟峦渐隐，吹醒酒面应难。带团自宽。梦白衣携手花前。数程程短驿疏林，霜波圆处怯新寒。遥听戍楼谯角，和闺吟野哭，似动哀弦。谁信萸开，犹怜菊瘦，商声并付瑶笺。倦斟玉船。映画屏明镜娟娟。怎游情唤起乡愁，郭门斜倚看。
鹧鸪天 庚辰十一月朔日仿遗山宫体八首 其一,近现代末当代初,赵尊岳,啼鴂西川未忍闻。劫余残梦付残春。玉窗绰约迷沉水，金殿葱笼唱遏云。凭断梗，殢斜曛。繁弦似诉最怜君。无情一往千秋恨，元朔龙蛇叹不辰。
鹧鸪天 其二,近现代末当代初,赵尊岳,坠絮无端滞翠苔。骄花紫陌伫重开。十年驹隙随波逝，九锡蓬瀛赉使来。愁对酒，忍倾杯。钿盟镜约几低回。信能挽得银河转，皂帽黄尘亦可哀。
鹧鸪天 其三,近现代末当代初,赵尊岳,匼匝珠帘绕禁楼。遥听桴鼓间清讴。孽龙渡海催前奏，天马腾空驻上游。开玉镜，敛吴钩。啼妆粉靥学风流。真灵位业神仙侣，不分虞宾比列侯。
鹧鸪天 其四,近现代末当代初,赵尊岳,锦字回文子细看。玉愁花笑怎为欢。凤凰闲里排宵宴，宁远楼前问早安。笺泪墨，玺书丹。许凭带砺誓河山。都俞别有伤心在，强和嵩呼一展颜。
鹧鸪天 其五,近现代末当代初,赵尊岳,凭遍危阑一角红。便愁风雨葬吴宫。三生花草蓬山外，满地江湖落照中。藁馆启，苇航通。金缯乞与护珍丛。云笺纵抵关山近，不信瑶珰系断鸿。
鹧鸪天 其六,近现代末当代初,赵尊岳,谁道筹添海可桑。仙家随分话兴亡。沉灰入地难回劫，弱水中流不载航。金屈戌，玉钗梁。梦回峨冠试明妆。花开记取韶光好，驻景犹难觅上方。
鹧鸪天 其七,近现代末当代初,赵尊岳,贝阙珠宫弟几层。玉堂雅致见天真。镫前绣佛清堪供，画里疏梅淡亦春。词宛转，步逡巡。遍翻芸笈校灵文。葳蕤好写东皇帖，切莫沾泥误锦茵。
鹧鸪天 其八,近现代末当代初,赵尊岳,燕寝香凝酒未乾。绮疏春殿伫团圞。赚他比翼通鹣?，负我重衾梦触蛮。消誓海，说盟山。不知是玦尚为环。环连玦绝他生事，斜倚熏笼掩袂看。
高阳台 辛巳酬春,近现代末当代初,赵尊岳,春酿花浓，阑低云絮，小楼不怕寒侵。镫穗新花，铜街惊起疏砧。合欢酒酽真堪醉，靧脂融绮绪难禁。绣帘深。回尽柔波，宽尽华襟。相思不惜相逢乍，认初盟钿约，微度琴心。莫负他生，千言并付沉吟。还君双泪明珠好，惜惺惺翘翠斜簪，倚罗衾。细食鸡舌，慢啮林檎。
千秋岁 铙曲,近现代末当代初,赵尊岳,冲霄大纛，铙吹声相逐。展长弰，拭飞镞。阵营严楚汉，宿将推颇牧。今犹是，天家细柳军容肃。露布书盈幅。旨酒倾盈斛。悬印绶，驰车毂。干城国士选，率土奇勋录。提劲旅，风云会看回沉陆。
扫花游 梦窗西湖寒食一词，余所酷嗜，曩者十发西泠，辄取资讽咏，朅来尘猬百集，踪迹遂疏，雁荡主人帅抗约作讨青，亦以事谢，车尘怅惘，赋此调寄怀，即用原韵,近现代末当代初,赵尊岳,艳阳炫碧，拂碧岫初云，麴波新雾。梦回向午。几楼台照眼，乱丝萦路。乳燕流莺，唤起韶光媚妩。倚金缕。正雏绿嫩黄，化外低语。桩浅船系处，认岸隐青帘，旧曾游处。好春易妒。尚罗襟昨日，旧恨犹污。纵许重来，怕已苍烟满树。四山暮。曳钟声逞潮归去。
思嘉客 其一 晚过虎邱而无锡而家园，信拈清课,近现代末当代初,赵尊岳,已拌残曛恋故枝。漫随流水送芳时。青山掠影浑疑醉，白鹭亲人为底痴。眉妒月，柳如丝。旧情历历彩云知。塔痕渐稳铃声远，听到无声别有思。
思嘉客 其二,近现代末当代初,赵尊岳,绿树阴浓匝地闲。故园环水复环山。云边夺雨生新霁，塔畔鸣铃唤暮寒。愁蜡屐，过乡关。劫余父老尽潸然。生平誓墓情何及，饮恨孤儿梦里还。
南乡子 李释堪夫人绘所居桥西草堂图属题,近现代末当代初,赵尊岳,吟馆罨鬅鬙。太液桥南坐雨曾。重到桥西芳节好，声声。载酒江南听晓莺。山黛比眉青。墨妙琳琅入画屏。劫后韶光应似旧，登临。折戟沉沙认秣陵。
思嘉客 其一,近现代末当代初,赵尊岳,犹认临歧俏眼波。酒阑风细伫清歌。朝霞妒颊宵疑曙，远岫争眉黛点螺。诗梦远，别情多。神光离合奈愁何。大罗天上金堂畔，莫问兰因几世修。
思嘉客 其二 挽伶工贾璧云,近现代末当代初,赵尊岳,月映弓弯响屧轻。珠喉呖呖斗流莺。大千春色眉头聚，谁似人间贾翰卿。余雪涕，话倾城。鬓丝白尽米嘉荣。十年我亦伶俜甚，凝碧重来别有情。
思嘉客 其三 寿傅浣叔七十,近现代末当代初,赵尊岳,信是壶中岁月长。随身蜡屐伴书囊。北梅环堵闲中趣，东阁披芸静里香。会真率，韵铿锵。南飞鹤奏近重阳。黄花老圃看高致，铁笛寻声进一觞。
水调歌头 癸未中秋，醉中用东坡韵,近现代末当代初,赵尊岳,无地酬佳节，明月尚中天。梦外珠宫贝阙，历劫总齐年。自有乾坤清气，耐我独居深念，衾薄渐宵寒。放眼岑楼下，广厦万千间。长啸罢，浩歌敛，倦将眠。酒半酣时耳热，多事缺和圆。莫问为环为玦，消得是桑是海，樗散且能全。一笑林樾动，帘影逗娟娟。
台城路 九日北极阁登高,近现代末当代初,赵尊岳,断篱残甓斜阳外，归鸦背人无语。戺冷所封，溪澄镜映，一片秋容如许。招携俊侣。认故国山河，旧家庭宇。莫漫登临，就荒三径待谁赋。白衣犹共置酒，浩歌清兴发，狂笛嫞谱。落叶惊秋，题糕坐茗，脉断蓬壶尺五。愔愔岸树。罨宫井胭脂，那时娟妩。寂历台城，绿凋云外路。
思嘉客 何之硕属题江南春图,近现代末当代初,赵尊岳,一抹晴丝绕径栽。三生花草罨楼台。江南梦好酬珠玉，曾见倪迂旧稿来。吟海壑，怅风埃。几时重与系春回。念家山破消新曲，粉本留真亦可哀。
被花恼 甲申六月泛舟玄武湖,近现代末当代初,赵尊岳,粼粼嫩绿映鹅黄，芳思几萦残照。苇岸花舟放轻䑲。凫鹥狎暖，云衣怯晚，划破湖阴草。光景换，物华新，剧怜青鬓凌波老。回首莽天涯，蝶浪沉山黛烟渺。鸣镳初勒，铙鼓频惊，霸业千秋杳。负汝南心绪斗红裳，伫娥月梢头镜心皎。忍细数旧事南朝，宫漏悄。
临江仙 其一,近现代末当代初,赵尊岳,凭遍曲阑十二，碧城犹记相逢。莲房坠粉又秋风。画慵眉浅翠，醉薄靥轻红。澹月疏帘遥夜，清光乞与君同。谁知雁字解书空。云涯无限恨，依约梦魂中。
临江仙 其二,近现代末当代初,赵尊岳,楼外粉鳞云淡，尊前青眼花稀。难消平子四愁诗。绿波春草路，送别几经时。傍柳记曾骢系，怜花剩有莺知。海棠时节约来归。莫教分袂地，红雨泣空枝。
临江仙 其三,近现代末当代初,赵尊岳,翠罨楼台芳意，红消风月深情。天涯芳草暗征程。闻歌谁画壁，送客此旗亭。绿蚁泛时须满，黄鹂啼到无声。三生杜牧惜狂名。楚腰余梦忆，凄绝绿杨城。
临江仙 其四,近现代末当代初,赵尊岳,一桁湘帘尘远，午莺啼破春长。旧游难得梦横塘。梦回寻不得，惆怅蕙炉香。却道海棠依旧，东风未算荒唐。剪红裁绿费商量。题花传彩笔，作草剩斜行。
临江仙 其五,近现代末当代初,赵尊岳,院落重帘春悄，秋千燕子来时。倦怀无奈杜鹃啼。陌头杨柳色，雨后海棠枝。也拌东风沈醉，难消佳日芳菲。天涯唱彻阮郎归。仙源何处是，空有乱红飞。
临江仙 其六,近现代末当代初,赵尊岳,金鸭销残心字，晓莺不放愁眠。初暾红到绣帘前。低徊春草梦，妍暖杏花天。有约寻芳拾翠，拍浮酒欲论船。嫣红姹紫不胜怜。韶华无限好，莫待绿阴圆。
临江仙 其七,近现代末当代初,赵尊岳,酒半麝熏浓暖，梦回罗幕低垂。别离还记暮春时。游蜂黏絮落，香燕蘸泥飞。楼上杏花斜月，祇今病怯单衣。吴云天末最相思。锦书谁付托，极目雁南归。
临江仙 其八,近现代末当代初,赵尊岳,尘世沧桑凭几易，故山鱼鸟总相亲。倚楼闲自岸纶巾。莺花成昨梦，丘壑属高人。酩酊直须千日酒，光阴莫负百年身。双丸随分去来频。兰荃芳未歇，珍重和阳春。
蝶恋花 其一,近现代末当代初,赵尊岳,已过清明寒不尽。帘外东风，花落红成阵。柳惯三眠无那困。荼䕷管领经春恨。去雁来鸿难借问。底事云边，不肯传芳信。春色三分眉一寸。蓬山更远天涯近。
蝶恋花 其二,近现代末当代初,赵尊岳,云外高楼愁伫望。瑟瑟天风，摇曳哀蝉唱。雪藕沉瓜犹可饷。帘筛淡日微生浪。秋气凉于潮暗涨。却忆浓春，丝柳随檐向。一脉露华生海上。眉峰不减春愁样。
蝶恋花 其三,近现代末当代初,赵尊岳,黄菊东篱开已遍。载酒携萸，俊约山亭宴。凉沁玉纤捐画扇。横塘一碧澄如练。翠袖新嫞妆半面。玉立亭亭，玳瑁筵前见。留月驻云歌宛转。塞鸿无计将清怨。
蝶恋花 其四,近现代末当代初,赵尊岳,玉色珠光琼引驾。天与姮娥，占断清秋夜。似镜如眉都入画。崔楼珍重银钩挂。一向花阴高复下。竹露瑽琤，如共人清话。为道秋阴须乞借。海棠和泪匀妆罢。
蝶恋花 其五,近现代末当代初,赵尊岳,银烛兰灯星月晚。对酒当歌，莫问情深浅。蝶殢蜂迷芳草远。泪痕长共襟尘满。一自青鸾消息断。总觉年时，衣带香罗短。刬地落英飞絮乱。绿醪拌得春衫换。
蝶恋花 其六,近现代末当代初,赵尊岳,罨画屏深罗扇小。望极星河，乞与机丝巧。梧叶半庭金井悄。穿针暗卜同心好。梦欲重寻须睡早。到得天涯，应是云蓝少。苦恨啼螀啼不了。月明错认西窗晓。
蝶恋花 其七,近现代末当代初,赵尊岳,春梦如丝谁与记。春尽丝残，寻梦何容易。迟日茜窗酣午睡。余寒犹怯桃笙翠。柳影谁教摹雁字。得似人人，知否人中意。长日消磨无好计。思深望远垂清泪。
蝶恋花 其八,近现代末当代初,赵尊岳,风约吴帆江上去。江远帆收，惆怅无寻处。任是难寻寻亦许。凭阑禁得廉纤雨。雨过云横千万缕。一缕痴云，一缕相思绪。尽意相思须不误。灵犀一寸蓬山路。
蝶恋花 其九,近现代末当代初,赵尊岳,钗凤镜鸾都妩媚。两点春山，新样眉妆试。珠玉璁珑纨绮腻。浅颦深笑宜人意。何止醇醪输此味。问讯云英，可是璚浆比。锦绣别无天与地。众芳容易闲情寄。
蝶恋花 其十,近现代末当代初,赵尊岳,水活银塘帘影动。听尽啼鹃，犹怯余寒重。新绿抽条如丱?。光阴未到桐花冻。钿阁筝尘嫞拨凤。生怕黄昏，眉月生西弄。芳约一春谁与共。花风回首都如梦。
蝶恋花 其十一,近现代末当代初,赵尊岳,双燕倦飞犹掠浦。偷觑凌波，碧玉盈盈女。亸鬓低鬟无一语。白蘋红蓼谁为主。手把芙蓉迟赠与。极目青萍，几度飘红雨。烟路迢迢知几许。绛愁凝菂情怀苦。
蝶恋花 其十二,近现代末当代初,赵尊岳,容易西风凋碧树。败叶疏阴，依约长亭路。金缕怨深投锦杼。银湾得似销魂处。宝鸭熏炉烟缕缕。萦损回文，那识相思苦。熨帖罗衣无好绪。唾绒窗外多风露。
蝶恋花 其十三,近现代末当代初,赵尊岳,唱彻骊歌留不住。后约难期，得似今番遇。梦雨悭晴天欲莫。红襟故故双飞去。犹是东风花满路。无复瑶尊，花底传情愫。从此一春芳草渡。总然烟冷云沈处。
蝶恋花 其十四,近现代末当代初,赵尊岳,最忆来时芳草路。杨柳楼前，金勒曾相遇。双燕见人携手处。重寻底为东风误。憔悴自怜腰束素。梦里盟言，梦里都无据。打叠愁心千万缕。付它锦瑟萦弦柱。
蝶恋花 其十五,近现代末当代初,赵尊岳,月浦云归人未散。万一纤阿，为证同心愿。谁似冰轮常得见。教人不怨云涯远。十二阑干都倚遍。等是无书，一任鸿来晚。望极疏林生别怨。星河络角西风满。
鹧鸪天 其一,近现代末当代初,赵尊岳,醉倚花枝进一钟。绕枝蜂蝶见残红。春宵梦咽金壶漏，子夜歌翻玉笛风。愁易别，自初逢。碧云心事故人同。可能分付梁间燕，不尽回环锦字中。
鹧鸪天 其二,近现代末当代初,赵尊岳,明月西楼春未残。珠帘十里似长干。梨花晕雨娟娟静，燕子衔香款款还。轻不度，莫教闲。番风容易换朱颜。谁堪更忆寻芳约，昨夜罗衣特地寒。
鹧鸪天 其三,近现代末当代初,赵尊岳,浅画遥山入黛眉。谢娘妆镜影娥池。金炉沈水销难尽，绣幕芙蓉暖尚垂。春宛宛，意迟迟。踏青天气最宜诗。钿车旧驻垂杨外，开到荼䕷未可期。
鹧鸪天 其四,近现代末当代初,赵尊岳,梦雨西窗忆旧游。芰荷香里采菱舟。篷窗短笛青溪月，罗幕疏灯碧瓦楼。随岸转，抱村流。清尊闲引不知愁。鸳鸯总在花间宿，荻雪蘋风满浦秋。
鹧鸪天 其五,近现代末当代初,赵尊岳,绛䗶烧残未肯归。醉余襟袖任淋漓。凭阑伫月初三夜，侧帽闻歌弟几回。雕玉佩，缕金衣。紫鸾消息碧云西。小窗虚幌堪惆怅，稳睡红襟圣得知。
鹧鸪天 其六,近现代末当代初,赵尊岳,韵笛琼姿月下传。倚阑风度恰如仙。梦回心字烧残后，肠断腰围未减前。怜倩影，惜韶年。此情须问有情天。屏山只赤天涯路，分付姮娥各自圆。
鹧鸪天 其七,近现代末当代初,赵尊岳,霜重前村乌桕红。女儿浦口记曾逢。推篷醉倚尊前月，解佩清回袖底风。秋易感，思何穷。婵娟千里与谁同。遥山一抹修眉绿，依约巫云十二峰。
鹧鸪天 其八,近现代末当代初,赵尊岳,尚怯余寒未减衣。梦余心绪倦莺知。云山长结相思恨，更展天涯锦字诗。花作障，玉为墀。娇红颦绿艳阳时。春人回首春如梦，春色年年在柳枝。
鹧鸪天 其九,近现代末当代初,赵尊岳,雾箔云屏袅篆香。当筵又作少年狂。闲招红袖酬芳节，未许蓝桥隐夕阳。山宛转，水苍茫。问渠争得似情长。推尊却凭阑干立，指点云涯数雁行。
鹧鸪天 其十,近现代末当代初,赵尊岳,亸袖回灯弄紫箫。醉余丰度太娇娆。小怜唱彻秦娥忆，一曲尊前晕粉销。春水皱，莫云迢。柳枝犹学女儿腰。花笺不浣东风怨，莫更寻春万里桥。
鹧鸪天 其十一,近现代末当代初,赵尊岳,晕酒娇红上粉腮。小颦眉叶未全开。箫声倦擪玲珑玉，罗幕斜钩伫月来。添凤饼，卸鸾钗。闲思芳约旧池台。风光才过收灯节，已是愁春弟几回。
鹧鸪天 其十二,近现代末当代初,赵尊岳,画罨浓阴一径微。最深深处鹧鸪啼。无端枨触春人怨，唤起双双燕子飞。消暮景，惜芳时。天涯薄倖几时归。楼前垂柳千千缕，欲系嘶骢未可期。
鹧鸪天 其十三,近现代末当代初,赵尊岳,花絮伶俜满院飞。黄昏无奈鹧鸪啼。声声似说相思苦，毕竟相思付阿谁。春向晚，暖犹微。倚阑人怯翠罗衣。番风早是难消遣，何况天涯有秭归。
鹧鸪天 其十四,近现代末当代初,赵尊岳,树色千门罨翠同。朝元宫里景阳钟。紫霞比滟金茎露，青璅花扶玉槛风。仙仗拥，朵云红。九天珂韵佩丁东。御街骢马归来晚，满袖香烟不放空。
鹧鸪天 其十五,近现代末当代初,赵尊岳,最是凝颦欲语时。此情能得几人知。但留钗钿皆传恨，遍拍阑干孰与期。芳宛宛，意迟迟。梦残无地著寻思。韶光憔悴还堪否，祇恐新蟾亦敛眉。
鹧鸪天 其十六,近现代末当代初,赵尊岳,侣是鸳鸯性是莲。夕阳清怨共谁传。微波消息能通语，明镜涟猗远接天。香梦悄，浪纹圆。舣船侥倖柳为缘。山鬟不妒新妆束，夜夜吴歌入管弦。
鹧鸪天 其十七,近现代末当代初,赵尊岳,欲诉年时宛转心。离歌按谱不成音。参差竹较情长短，潋滟杯含意浅深。愁伫雁，怯闻砧。阑干也自倦凭临。斜阳未省人惆怅，来照屏间孔雀金。
鹧鸪天 其十八,近现代末当代初,赵尊岳,粉倩夫渠逗晓凉。翠深眉岫衬朝阳。呢喃乳燕依烟树，夭矫朱藤引露床。闲展卷，漫焚香。如年佳日梦余长。沉瓜浮李清无奈，更劝芳醪进一觞。
鹧鸪天 其十九,近现代末当代初,赵尊岳,无语斜晖送暮春。晚晴犹说最宜人。半黄杨柳牵情绪，未雪梨花作梦云。寒尚峭，暖微醺。青回草色似罗裙。高唐十二峰何许，云便无心也忆君。
生查子 其一,近现代末当代初,赵尊岳,春红咽杜鹃，晚翠迷骢马。说似不如归，璧月檀栾夜。燕子最多情，争忍辞王谢。应念倚阑人，望极斜阳下。
生查子 其二,近现代末当代初,赵尊岳,有恨枝上花，无定风前柳。花柳恰撩人，可奈分携后。芳池水自春，底事干卿皱。道是不干卿，还更浓于酒。
生查子 其三,近现代末当代初,赵尊岳,垂杨千万丝，比似愁多少。杜宇一声声，催得啼莺老。深意拂云蓝，寄与君知道。明镜玉芙蓉，长保朱颜好。
生查子 其四,近现代末当代初,赵尊岳,翠袖倚荪桡，花路迷烟浦。得似彩鸳栖，已忍莲心苦。眼底惜微波，欲托浑无语。波外远山青，画出颦眉否。
生查子 其五,近现代末当代初,赵尊岳,微红泛脸波，薄醉融涡晕。萦损玉炉烟，兰麝催人困。衔花燕未归，帘幕黄昏近。暝色度疏钟，故故传幽恨。
生查子 其六,近现代末当代初,赵尊岳,文鸳不解愁，秋信惊团扇。障扇脱红衣，蚤被文鸳见。露重月偏明，来照啼妆面。望极楚云深，只赤凌波怨。
生查子 其七,近现代末当代初,赵尊岳,横塘并蒂花，花底双鸳住。香梦莫频惊，越女摇船去。娇云罨麝波，回首相思路。载得月明归，记省鸳栖处。
生查子 其八,近现代末当代初,赵尊岳,罨翠画帘深，临水高楼住。倒影俛遥山，忆别伤南浦。凭阑伫夕阳，高处凉于雨。清怨入云罗，呜咽春鸿语。
生查子 其九,近现代末当代初,赵尊岳,卐文阑巧回，心字香频袅。玉笛落谁家，幽趣人知少。辛苦盼团圞，嫞向姮娥道。兰夜恰初三，妒煞纤眉好。
生查子 其十,近现代末当代初,赵尊岳,日斜山额黄，草暗裙腰绿。无语凭阑干，倦倚湘江曲。柳丝情短长，怪底三眠足。燕燕不知愁，夜夜双双宿。
生查子 其十一,近现代末当代初,赵尊岳,春纤注玉徽，的的弦中意。未解别离难，却道寻春易。芳约旧湔裙，记拾溪头翠。皱水作潆洄，得似关心事。
生查子 其十二,近现代末当代初,赵尊岳,金风玉露时，画意诗情足。素月浣清光，掩映帘波绿。吹残紫玉箫，不尽相思曲。苦恨梦中逢，一例分携促。
生查子 其十三,近现代末当代初,赵尊岳,云山千万重，消息凭谁问。风伫杏鬟香，雨忆梨涡润。能得梦中来，便拟天涯近。夜夜卜灯花，何止双鱼信。
南乡子 其一,近现代末当代初,赵尊岳,官渡狎春潮。芳草堤边小画桥。系得吴娃双桨住，娇娆。解意新莺纤露条。芳信近花朝。水市饧香入洞箫。无那绿波将别恨，云迢。容易相逢梦亦遥。
南乡子 其二,近现代末当代初,赵尊岳,吹到杏花风。薄困人如宿酒中。蛱蝶柳花悠飏里，初逢。浅约宫眉笑靥浓。幽恨璅窗茸。劳恰西飞燕又东。两地相思谁与寄，应同。愁煞雕阑一角红。
南乡子 其三,近现代末当代初,赵尊岳,小别恰成悲。忍折长亭弱柳枝。鬯好月圆花正发，相期。闻早归来莫漫迟。禁得几相思。颠到由来为远离。容易梦寻莺又唤，醒时。画里屏山学翠眉。
南乡子 其四,近现代末当代初,赵尊岳,欲拾坠欢难。彊把秦筝取次弹。一桁湘帘闲卷处，花残。翠袖香痕十二阑。生怕锦衾寒。拨火浓熏费麝檀。明月可知人意倦，宵阑。却照银屏画阁间。
南乡子 其五,近现代末当代初,赵尊岳,苦恨蕙炉香。篆烟萦袅绣鸳鸯。绣倦香销愁极目，银床。月转庭梧影渐长。仙袂露华凉。玉清应怨锁瑶房。如此凉天如此夜，能忘。怪底人间铁石肠。
南乡子 其六,近现代末当代初,赵尊岳,芳约总成虚。梦醒还怜抱影孤。薄似云罗浑未信，难期。念取韶华豆蔻初。临水托双鱼。珍重离情子细书。别后玉容长想望，谁如。消得文园病渴无。
南乡子 其七,近现代末当代初,赵尊岳,浅黛映纤眉。杨柳阴中玉笛吹。赚取多情双燕子，斜飞。衔得香泥未肯归。妍暖踏青期。促绣闺中圣得知。年少谁家金勒马，来迟。紫陌尘香月上时。
清平乐 其一,近现代末当代初,赵尊岳,行行且住。莫向天涯去。吹尽柳绵芳草路。总是旧经行处。望中水碧山青。长亭树色无情。珍重玉珰缄札，防它去雁难凭。
清平乐 其二,近现代末当代初,赵尊岳,池塘梦草。容易春来了。不恨绿窗春睡少。念取啼莺娇小。东风倦倚筝琶。峭寒犹怯纹纱。惆怅佳人翠袖，凄其公子清华。
清平乐 其三,近现代末当代初,赵尊岳,花娇钿小。心绪知多少。春梦如烟萦碧草。锦瑟年华愁老。红笺自和新词。绿窗莫问归期。归在荼䕷开后，诗成燕子来时。
清平乐 其四,近现代末当代初,赵尊岳,金猊篆小。日映云屏早。昨夜东风春未老。薄暖轻寒都好。小窗罗幕低垂。雕梁燕子来迟。心事天涯芳草，眉痕花底新词。
清平乐 其五,近现代末当代初,赵尊岳,愁春不尽。望断双鱼信。飞絮落花欺翠鬓。最是春酲初醒。浮云西北高楼。珠帘得似扬州。可奈黄昏细雨，峭寒都在琼钩。
清平乐 其六,近现代末当代初,赵尊岳,画廊回处。燕子双飞去。细草如茵花满路。迢递年时芳绪。远山犹妒眉开。钿车万一重来。莫遣玉龙吹彻，吴侬最惜残梅。
清平乐 其七,近现代末当代初,赵尊岳,翠猗微皱。佳约湔裙后。花底持觞回彩袖。殢酒情怀依旧。归来杨柳梢头。杜鹃说与春愁。那更东风无赖，落红飞入层楼。
清平乐 其八,近现代末当代初,赵尊岳,瑶阶斗草。响屧人来早。香径落英嫞不扫。恰似春光未老。酬春写遍笺长。余情更付壶觞。消得海棠沈醉，红阑一角斜阳。
清平乐 其九,近现代末当代初,赵尊岳,绿颦红怨。著意光风转。别后思量谁得见。一日绕花千遍。银钩锦字分明。赪鳞苍雁难凭。祇有梁间燕子，见人无那深情。
清平乐 其十,近现代末当代初,赵尊岳,梦中芳意。雨滴空阶碎。坐拥罗衾思往事。苦恨韶光如寄。愁听邻院丝桐。雨余残月朦胧。依约两潮声里，低徊五十弦中。
清平乐 其十一,近现代末当代初,赵尊岳,银河乍转。梦里春宵宴。按舞羽衣疑月殿。摇曳玉阶柳线。碧城十二凄迷。罗衾不耐单栖。画里屏山只赤，琼宵何处丹梯。
清平乐 其十二,近现代末当代初,赵尊岳,踏青人去。折柳和轻絮。柳外啼鹃啼不住。曾是钿车行处。残阳淡入烟昏。藏鸦不见斜门。裘马五陵年少，风流也黯吟魂。
清平乐 其十三,近现代末当代初,赵尊岳,金尊彩袖。频献鹅黄酒。不数天魔狂妒柳。妙舞紫云长寿。珠喉玉指冰弦。红羞翠掩灯前。绰约杏花半吐，清辉明月初圆。
清平乐 其十四,近现代末当代初,赵尊岳,梦余人醒。小立凭阑定。疏雨横塘烟外影。红蓼白蘋初静。云鸿万里南征。家山何处归程。早是琼箫吹彻，不成河满声声。
清平乐 其十五,近现代末当代初,赵尊岳,夫容开遍。芳景随流转。斜月半规秋一片。写出湖山清怨。柳丝萦系堤边。而今可似当年。何处数声羌笛，有人重上吴船。
清平乐 其十六,近现代末当代初,赵尊岳,梦回还记。梦里欢娱事。浓到郁金春酒味。未抵芳心密意。上阶斜月侵寻。篆香暗袭兰襟。依约小蘋风度，画屏银烛宵深。
清平乐 其十七,近现代末当代初,赵尊岳,嘶骢倦去。紫陌寻春路。百六韶光闲里度。怕见将离开处。相思极目云端。眉痕澹冶春山。回首旧游何许，梦魂昨夜阑干。
清平乐 其十八,近现代末当代初,赵尊岳,兰因莫问。拌得相思分。总为旧游萦旧恨。人远却教日近。年时绮席金钟。而今水复山重。长是愔愔庭院，花开犹似初逢。
玉楼春 其一,近现代末当代初,赵尊岳,日高深院愁春莫。倦绿成阴新网户。流莺惊醒玉楼人，独倚画阑吹柳絮。梦中为雨为云处。醒了却教巫峡去。无情柳絮逐东风，飞过年时携手路。
玉楼春 其二,近现代末当代初,赵尊岳,帘波拂晓屏山莫。眉也乍舒寒约住。总然寒尽不成欢，愁满落花芳草路。路歧毕竟曾相遇。相遇谁教轻别去。垂杨也为系斑骓，绿到天涯肠断处。
玉楼春 其三,近现代末当代初,赵尊岳,红牙旧曲传香素。金谱新腔移雁柱。醉余好梦几回圆，赚得芳春无处去。花枝长好春长住。底事春风欺弱絮。春风无力鬓云低，弹彻伊州羞自觑。
玉楼春 其四,近现代末当代初,赵尊岳,飞红作雨香成阵。苦恨将离消息近。当归何事不归来，欲向柳梢眉月问。柳梢盼断人无信。眉月那知心上恨。灯花鹊喜更无凭，祇是韶光容易尽。
玉楼春 其五,近现代末当代初,赵尊岳,春深花下传觞宴。拨尽新笋倾别怨。片风丝雨短长亭，梦草铺茵晴未遍。明朝得似今朝健。也羡沙鸥无聚散。莫辞襟袖更淋浪，消领玉奴深意劝。
玉楼春 其六,近现代末当代初,赵尊岳,杏钿昼暖琉璃静。百啭黄鹂枝上听。东风吹彻绣帘深，怪底愁春犹未醒。宫眉浅画窥妆镜。柳叶菱花红翠影。画眉休画远山眉，山远归期难与定。
玉楼春 其七,近现代末当代初,赵尊岳,轻云阁雨时光好。杨柳眠吃花信早。青春明镜彩鸾娇，碧月雕梁新燕小。桂堂东畔多幽草。苦恨凤鞋纤印少。朅来愁病两侵寻，总被多情风月笑。
玉楼春 其八,近现代末当代初,赵尊岳,一声羌笛离亭晚。吹彻东风回柳眼。相催无奈马嘶频，临别且教尊酒满。音书易断情无断。珍重天涯寒共暖。天涯寒暖总凄凉，写遍长笺犹恨短。
玉楼春 其九,近现代末当代初,赵尊岳,杜鹃啼彻春难住。芳草织成春去路。残寒萧瑟掩斜门，丝雨廉纤沾舞絮。春长无奈归期误。说与东风真负负。东风祇解飏残红，红到杜鹃啼彻处。
玉楼春 其十,近现代末当代初,赵尊岳,珠喉掩抑筝尘里。得似君歌能有几。轻翻翠袂遏行云，乍破银瓶倾碧水。拨弦转轴轮纤指。不尽弦中深浅意。风流纵得博人怜，锦瑟华年须惜起。
玉楼春 其十一,近现代末当代初,赵尊岳,秋容净似春酲醒。月到花阴花罨镜。镜奁长对影娥池，潋碧风微眉语静。流萤飞去蘼芜径。芳树倦雅栖未定。此时情景恰宜诗，诗兴朅来能几剩。
玉楼春 其十二,近现代末当代初,赵尊岳,粉娘妆面芙蓉似。端合小颦题小字。宵深无奈画屏寒，梦浅却消银烛泪。尊前最忆年时事。弦上难论无限意。蛮笺十样寄深情，情重去鸿禁得未。
玉楼春 其十三,近现代末当代初,赵尊岳,啼莺似唤钿车住。莫向长亭芳草路。香轮轧轧碾珠尘，最是人间肠断处。柳眉浅画遥山妒。柳絮情多黏绣户。斑骓也莫怯征程，懊恨阳关催别去。
玉楼春 其十四,近现代末当代初,赵尊岳,宿酲初醒忺临镜。风峭微松云雨鬓。小园新绿渐成阴，深院落红如有信。花风数尽情无尽。瘦损为谁嫞自问。玉箫吹彻别离声，犹有画帘工罨恨。
玉楼春 其十五,近现代末当代初,赵尊岳,消磨长日无长计。凭遍回廊花满地。篆烟萦绕茜窗纱，缕缕似传心上意。伤心本事皆前事。灌溉愁根除有泪。不须弹泪向东风，此恨问天天亦醉。
玉楼春 其十六,近现代末当代初,赵尊岳,高楼不似吴云近。消息楼头何处问。珠吭可是旧时莺，还向刺桐花里认。人人芳约难凭信。日日番风吹别恨。番风送得锦书来，蚤是侬愁消领尽。
玉楼春 其十七,近现代末当代初,赵尊岳,流莺啼处金丝软。春似画图新渲染。泥香消得燕衔忙，花亸恰如人醉浅。楼台夕照闻歌管。拾翠归来浑未晚。晚风无绪不知愁，款款兰衾嫞自展。
玉楼春 其十八,近现代末当代初,赵尊岳,红绡换曲谁论价。醉倒歌楼明月夜。烧残龙脑梦常温，倚立凤帏人似画。含情顾影菱花下。绿映鬟云妆堕马。娇颦忽逗倦眉尖，似忆宵深灯畔话。
玉楼春 其十九,近现代末当代初,赵尊岳,娇莺弱柳能歌舞。柳外骢嘶知几度。不成歌舞不关情，底事花时轻别去。游丝袅遍墙东路。祇是风流难约住。风流天付与疏狂，冶叶倡条知甚处。
玉楼春 其二十,近现代末当代初,赵尊岳,琼英妒煞朱颜媆。巧绾绿云新掠鬓。香罗省识瘦腰围，手把花枝嫞对镜。玉郎别后无音信。去燕来鸿难借问。千红万紫织浓春，得似回文诗里恨。
玉楼春 其二十一,近现代末当代初,赵尊岳,一枝香玉梅初绽。卐字沈熏烟未散。锦翻新样被池鸳，花卜归期灯足雁。寒消三九宜芳盏。可奈清尊愁倚惯。总然拌醉得瞢腾，梦里为欢终有限。
减字木兰花 其一,近现代末当代初,赵尊岳,征帆目送。从此一春无好梦。驻马谁家。刬地东风是处花。黄昏易过。吹彻玉笙愁入破。有恨难忘。那更楼高近夕阳。
减字木兰花 其二,近现代末当代初,赵尊岳,嘶骢曾住。花外系人心眼处。落尽红英。风雨声中昨夜情。归期未稳。数尽番风余别恨。一自春前。琴为嫞弹祇惯眠。
减字木兰花 其三,近现代末当代初,赵尊岳,红芳满路。最忆年事行乐处。不分东风。花信更番荏苒中。愁来欲遍。比似行春腰脚健。薄暖轻凉。天气浑如意短长。
洞仙歌,近现代末当代初,赵尊岳,芳菲满眼，锦织长干道。莫负芳期被春笑。伫缃桃、露重丝柳风微，香尘起，玉勒雕鞍不少。眉山分黛绿，绣闼璚奁，绰约韶容更谁好。舄凤蹴，袖鸾拖，锦瑟华年，须不让、琪花瑶草。怪廿四花风太忽忽，误旧垒红襟，者回迟到。
菩萨蛮 其一,近现代末当代初,赵尊岳,低徊南浦垂杨路。绿阴前度分携处。再见若无缘。月华休更圆。心随流水去。泪作黄昏雨。泪雨尚多情。月圆愁煞人。
菩萨蛮 其二,近现代末当代初,赵尊岳,愔愔画阁双双燕。柳昏花暝常相见。相见隔帘波。隔帘春几多。帘波风约住。莫放韶光去。日暮碧云天。相思年复年。
菩萨蛮 其三,近现代末当代初,赵尊岳,尊回听彻娇莺语。狂花俊煞天魔舞。锦罽画堂西。绿椒新壁泥。人愁春易老。春似人长好。香雾湿菭衣。绿肥红未稀。
菩萨蛮 其四,近现代末当代初,赵尊岳,瓶花弄色三分吐。笼莺学舌无多语。窗影度迟迟。绿杨春几枝。屏山幽梦浅。不似吴云远。云外有高楼。相思楼上头。
菩萨蛮 其五,近现代末当代初,赵尊岳,华琚瑶碧香罗雪。雕阑倚遍桐阴月。辛苦伫归人。璇玑图未成。幽怀何处在。钿约长留待。一角小楼红。度箫无奈风。
菩萨蛮 其六,近现代末当代初,赵尊岳,春寒浅浅荼䕷雪。玉奴妆镜羞明月。月也妒春容。画阑回脸红。春城喧笛鼓。何处无歌舞。舞罢怯余寒。为谁腰带宽。
菩萨蛮 其七,近现代末当代初,赵尊岳,东风款梦屏山曲。天涯望极蘼芜绿。尽意托鹍弦。难将心绪传。小红春唱慢。筝柱移银雁。占断艳阳时。流云歌外低。
菩萨蛮 其八,近现代末当代初,赵尊岳,阑深影贮梨花白。番风不送归来客。容易得相逢。绣帏香梦中。鱼笺疏远信。怕说归期近。却忆别离时。斜门眉月低。
菩萨蛮 其九,近现代末当代初,赵尊岳,一春长是思量苦。思量博得人知否。灰不尽相思。除非金鸭知。春深肠断处。花落春归路。已是绿阴时。好春侬负伊。
阮郎归 其一,近现代末当代初,赵尊岳,柳昏花暝雨廉纤。烟颦怯翠奁。闷人天气暖寒兼。炉香嫞自添。风乍峭，日长厌。春魂荡绣帘。帘深犹凝伫新蟾。斜红恋画檐。
阮郎归 其二,近现代末当代初,赵尊岳,花蹊春服纤蝉纱。轻红衬浅霞。余寒犹妒鬓边雅。残阳不肯斜。占好景，惜芳华。番风数惯差。楝花开后更无花。萧条燕子家。
阮郎归 其三,近现代末当代初,赵尊岳,兰房妆罢晚晴初。风流谁得如。凝颦嫞展寄来书。八行无那疏。怜梦远，惜吟孤。春云自卷舒。那堪云散约长虚。约虚何似无。
阮郎归 其四,近现代末当代初,赵尊岳,一秋心事冷吴霜。月移更漏长。带围宽尽沈东阳。无愁可有乡。山黛绿，钿花黄。相思不尽狂。狂余却忆旧凄凉。萦回寸寸肠。
阮郎归 其五,近现代末当代初,赵尊岳,春城长忆旧歌钟。花前琥珀浓。碧阑干外露华浓。灯痕晕靥红。翻舞曲，展颦容。柔情薄醉中。醉余欢事几时重。频番廿四风。
浣溪沙 其一,近现代末当代初,赵尊岳,缟袂扶将醉倚梅。幺禽啼彻梦频催。梦回犹自恋深杯。拗铁为枝新样巧，镌琼作骨化工才。月移疏影上窗来。
浣溪沙 其二,近现代末当代初,赵尊岳,晓翠屏山六扇开。璚云依约护芳梅。梦中花路似肠回。疏影暗香翻艳曲，吟笺赋笔费清才。红罗亭畔约重来。
浣溪沙 其三,近现代末当代初,赵尊岳,十二阑干似碧城。千条弱柳解将迎。殢人烟景况清明。绣幂鸳鸯偏弄色，玉笼鹦鹉自呼名。凭谁诉与此时情。
浣溪沙 其四,近现代末当代初,赵尊岳,十里妍风试玉鞭。画楼西畔驻香鞯。绿阴佳处夕阳天。细草织茵缠锦道，落花霏雪缀琼筵。游春须不羡游仙。
浣溪沙 其五,近现代末当代初,赵尊岳,懊恨当楼一抹山。为谁空翠约轻寒。杜鹃声里日长闲。芳约总随幽梦远，倦云莫误锦书还。半灰心字惜香残。
浣溪沙 其六,近现代末当代初,赵尊岳,为爱春晴不掩关。碧桃门巷柳阴閒。惜花长自怕花残。画阁峭寒鹦未睡，绣帘深下燕初还。四条弦子诉愁难。
浣溪沙 其七,近现代末当代初,赵尊岳,酒不消愁懒更沽。东君怪底费工夫。花如渲染柳如梳。门映笑桃前度护，梁栖海燕旧时卢。年芳得似梦痕无。
浣溪沙 其八,近现代末当代初,赵尊岳,芳树移阴昼浅长。游蜂未减一春狂。玉珰消息误檀郎。秦月总虚箫凤约，楚风不度袖罗香。残寒依约早秋凉。
浣溪沙 其九,近现代末当代初,赵尊岳,无雨无花也闭门。梦余寻遍梦中痕。声声杜宇忆王孙。往事金炉消翠缕，新愁罗幕罥黄昏。天涯芳草黯吟魂。
浣溪沙 其十,近现代末当代初,赵尊岳,暖入莺吭醉眼醒。梦回犹凭枕檀听。小屏山作雨余青。娇靥杏花窥画阁，香巢乳燕认池亭。清明过也足春情。
浣溪沙 其十一,近现代末当代初,赵尊岳,翠罨凉阴晚放舟。莲娃妆面怕花羞。便将秋泛作春游。祇有鸳鸯无别恨，肯教鸥鹭占清流。小红桥下碧矶头。
浣溪沙 其十二,近现代末当代初,赵尊岳,笃耨嫞烧镇日闲。钿钗残梦落花间。屏山犹学旧烟鬟。倚袖暗惊寒料峭，映帘生怕月环弯。柳丝难系坠时欢。
浣溪沙 其十三,近现代末当代初,赵尊岳,百蝶能消六幅裙。梦魂辛苦唤真真。镜屏前度恨犹新。怨极只拌金谷酒，情多谁似玉楼人。好花开处不芳春。
浣溪沙 其十四,近现代末当代初,赵尊岳,帘幕风微莫雨收。夕阳西下碧云留。一声长笛十分秋。金鸭无温罗袖薄，最先凉是最高楼。辞巢双燕有离愁。
浣溪沙 其十五,近现代末当代初,赵尊岳,不信高楼百尺危。凤箫端合倚云吹。断肠空有梦魂飞。月浅可能知别愁，灯昏暂许诉心期。金风玉露似年时。
浣溪沙 其十六,近现代末当代初,赵尊岳,开到将离蝶恋香。远山禁得几秋藏。生憎小玉劝持觞。银雁费声筝柱短，彩鸾延伫眼波长。峭风吹絮缀钗梁。
浣溪沙 其十七,近现代末当代初,赵尊岳,特地明妆俊似仙。杏花天气月初弦。脸红眉翠映琼筵。禁得暗香萦舞罢，可无幽恨殢尊前。莲花婀娜赚人怜。
浣溪沙 其十八,近现代末当代初,赵尊岳,记浣红薇序玉台。纹窗网户旧曾来。一弯眉月似秦淮。宝瑟清弦离恨谱，轻罗小扇合欢裁。错疑飞梦到天台。
浣溪沙 其十九,近现代末当代初,赵尊岳,酒罢华灯未肯收。绪风珠露暗凝秋。笛声惊起夜眠鸥。欲托微波增怅望，惯吟佳句怯新愁。碧云深处是朱楼。
浣溪沙 其二十,近现代末当代初,赵尊岳,沈醉东风第几回。清歌宛宛亦仙才。好春珍重碧桃开。月乍笼云疑暂别，柳将飞絮约重来。余情得似最深杯。
六幺令 其一,近现代末当代初,赵尊岳,柳眠花亸，绿意暗芳阁。画屏远山眉蹙，巧向晚妆学。已忍残寒料峭，那更愁边觉。带宽围匝。琵琶曲怨，苦忆檀痕旧谁掐。别恨凭谁诉与，影问惟形答。怕见华月团圞，绣幕耽银押。兰夜苕苕玉漏，底事流光霎。泪珠销蜡。青鸾无信，几盼佳期误张角。
六幺令 其二,近现代末当代初,赵尊岳,柳条初展，阑畔晚风息。日迟暖熏芳草，草亸玉阶碧。叶样眉妆巧缀，扫黛安檀的。暂来歌席。遏云一曲，绛爉烧残赋狂客。银汉西流月上，絮絮鳞云拆。别后孤负闲庭，夜合花堪摘。比似阳关更苦，怕听宁歌笛。梦余岑寂。欢悰逝水，总付明朝醉时忆。
六幺令 其三,近现代末当代初,赵尊岳,宝钿琼佩，晚镜靓妆束。回眸桃靥红晕，越恁娇娆足。烟约湘裙浅翠，步步香风逐。鬓轻蛾绿。尊前小立，为唱韩娥驻云曲。一向低鬟亸裒，软语偎红烛。生怕莲漏忽忽，晓梦流莺促。珍重云屏半摺，曾是欹香玉。旧欢重续。麝熏褥绣，看取金鸳也双宿。
更漏子 其一,近现代末当代初,赵尊岳,暖烟稠，芳草遍。帘卷绿阴深院。莺款语，燕嫞飞。还疑春未归。短长愁，深浅意。都付一年花事。才薄暖，似新凉。销香昼渐长。
更漏子 其二,近现代末当代初,赵尊岳,海棠眠，蝴蝶醉。帘外落英刬地。偷晕浅，学颦轻。如眉杨柳青。鸟惊心，花溅泪。争识个侬芳意。催暗绿，妒残红。疏棂料峭风。
更漏子 其三,近现代末当代初,赵尊岳,碧阴圆，娇燕小。画阁不堪重到。愁暂遣，泪初晴。啼鹃声复声。恨时少，欢事少。梦肯留人长好。鸾柱涩，雁书迟。相逢知几时。
更漏子 其四,近现代末当代初,赵尊岳,梦寻难，人去远。帘为恨春迟卷。梨雨后，杏花嫞。半庭香雪浓。靥红残，鬟翠重。依约梦中相送。催暝色，入离愁。相思云外楼。
更漏子 其五,近现代末当代初,赵尊岳,血啼鹃，丝织柳。愁绝问伊知否。传笑语，逗娇颦。梦中无限春。恨如烟，身似客。忍说有花须折。狂杜牧，瘦东阳。萦回百结肠。
更漏子 其六,近现代末当代初,赵尊岳,意中人，笺上字。消受别离滋味。如梦里，忆年时。柔肠说与知。絮风愁，花月怨。何日玉台重见。情不尽，恨难禁。烧残红烛心。
御街行 其一,近现代末当代初,赵尊岳,琼枝倚立凝香露。如怨韶光暮。晓莺惊觉玉楼人，一抹翠阴笼树。镜奁愁照，绣帷嫞卷，苦忆关情处。柔丝不系东风住。一霎成歧路。映花门巷梦魂中，恰似玉骢轻去。清明过却，将离开遍，惆怅佳期误。
御街行 其二,近现代末当代初,赵尊岳,新萍总是风中絮。迢递横塘路。画船回首碧云西，约略茜纱朱户。一奁明镜，数声柔橹，又过长亭树。流云不作无情去。却作留人雨。绿波总是接天涯，春色几分能驻。骊歌易阕，鸾肠禁续，掩袂伤离处。
浪淘沙 其一,近现代末当代初,赵尊岳,丝柳拂银塘。摇曳烟光。梦魂依约旧潇湘。莺语似含清瑟怨，空诉残阳。波路九回肠。山作眉妆。罗衣犹惹去年香。苦恨东风花落后，一例能狂。
浪淘沙 其二,近现代末当代初,赵尊岳,飞燕蹴香红。小立芳丛。韶华锦样去年同。祇有芳心嫞不展，寸碧春空。相见几时重。犹记初逢。隔花烟语小窗中。百计无聊从别后，孤负番风。
浪淘沙 其三,近现代末当代初,赵尊岳,容易梦游仙。锦瑟冰弦。沈香亭北醉青莲。冉冉香云腾宝鸭，璧月琼筵。一向换华年。醒眼愁边。啼莺犹似劝觥船。打叠新欢成旧恨，楝子风前。
浪淘沙 其四,近现代末当代初,赵尊岳,画阁绮筵张。有恨须忘。窥人小燕在雕梁。记取春秾花亸处，纤手传觞。余事付荒唐。消得回肠。晚来云淡露华凉。月到圆时人意好，端的思量。
诉衷情 其一,近现代末当代初,赵尊岳,珍珠手卷暗香来。帘外几枝梅。镜奁春意先暖，含萼未全开。扶缟袂，下瑶台。费诗才。那堪愁里，莫惜花前，吟绕千回。
诉衷情 其二,近现代末当代初,赵尊岳,春青剪叶妒妆眉。风流些子儿。折花嫞理双袖，芳意总相宜。闲体态，倦腰肢。自寻思。杏花藏笑，杨柳含颦，得似心期。
诉衷情 其三,近现代末当代初,赵尊岳,柳塘波绿漾残红。此景别时同。别愁长是千里，无赖又东风。花艳艳，月胧胧。旧情浓。那堪回首，梦怯啼莺，望极征鸿。
诉衷情 其四,近现代末当代初,赵尊岳,蘋风荻雪作深秋。极目水东头。寒云弄影天末，年事逐云流。波宛宛，梦悠悠。合成愁。玉容安否，筝尘画阁，笛语高楼。
诉衷情 其五,近现代末当代初,赵尊岳,红灯翠袖映娇娆。微酲晕粉消。珠歌一串尘簌，歌外驻云遥。萦洛浦，度湘皋。梦迢迢。芳时弹指，满目青山，何处蓝桥。
诉衷情 其六,近现代末当代初,赵尊岳,金鸳绣蹙藕丝裙。浓香草眼熏。花蹊步拾兰翠，楼阁未黄昏。纤屐齿，印苔痕。怯心魂。娉婷自惜，红粉青娥，见说如云。
诉衷情 其七,近现代末当代初,赵尊岳,软风摇漾郁金裙。香罗更麝熏。双鸾浅移娇步，犹自惜苔纹。搴带草，撷书芸。最思君。忽忽芳节，脉脉幽怀，付与行云。
诉衷情 其八,近现代末当代初,赵尊岳,暖风迟日敞琼筵。彩袖拨湘弦。飞花掠鬓回袖，芳物媚韶年。香雾重，紫霞鲜。艳阳天。扶酲归去，花碍罗衣，柳拂丝鞭。
碧牡丹,近现代末当代初,赵尊岳,字密题团扇。花亸娇新燕。梦里春秾，不道惊回春远。十二回阑，罥绿阴将遍。萧条斜日深院。恨无限。倦倚芳阁晚。心期岁华同换。欲寄相思，字问去程长短。未必婵娟，千里知人愿。凝情空伫归雁。
望仙楼,近现代末当代初,赵尊岳,峭寒霜叶又辞柯，有恨如人离拆。此际多愁多感，明月宁知得。片云伫到天涯，清露滴残秋色。已拌云山遥隔。空系人思忆。
行香子,近现代末当代初,赵尊岳,漾碧流红。烟路忽忽。舣兰桡、前度曾同。玉箫声里，惆怅惊鸿。几伫行云，吟落月，倚东风。画帘深下，茸窗静掩，费低徊、情味何穷。天涯芳草，庭院梧桐。也宿妆残，罗袖薄，翠眉空。
点绛唇 其一,近现代末当代初,赵尊岳,双燕来时，落红门巷浑如旧。最怜人瘦。忍折风前柳。锦瑟无端，谁共心魂守。分携后。梦痕消酒。和泪盈双袖。
点绛唇 其二,近现代末当代初,赵尊岳,兰夜华灯，麝薰一缕肠千折。自从离别。此际真愁绝。花近窗前，云掩窗前月。圆还缺。落花时节。旧恨凭谁说。
点绛唇 其三,近现代末当代初,赵尊岳,花落花开，妒花风里春如寄。不成芳意。倦倚屏山翠。偶忆年时，罗袖沾新泪。愁无计。为谁拌醉。醉也和愁睡。
点绛唇 其四,近现代末当代初,赵尊岳,春近阑干，淡黄杨柳抽新缕。旧情何许。莫放游丝去。极目南云，迢递钿车路。留难住。片风丝雨。苦忆伤离处。
点绛唇 其五,近现代末当代初,赵尊岳,开到将离，谢娘池馆春先老。玉骢芳草。烟景无多好。杜宇声中，忍见春归了。云涯渺。贮愁多少。珍重眉痕小。
少年游 其一,近现代末当代初,赵尊岳,茜纱窗外，微云丝雨，春意逗芳红。飞来燕子，关情底事，软语诉东风。星期月约，年年虚度，容易梦中逢。游丝千缕，横波一霎，何似莫忽忽。
少年游 其二,近现代末当代初,赵尊岳,螺鬟高耸，蝉钗倦亸，眉叶翠初匀。帘波浅约，屏风轻叠，赪脸晕娇颦。蓦然相见，惺忪薄困，依约画中人。别后情怀，梦余滋味，惆怅隔年春。
少年游 其三,近现代末当代初,赵尊岳,秋阴院落，侧寒天气，帘下乍相逢。人家深巷，兽镮微动，丝雨寂寥中。横波无那，凝情欲伫，珍重意千里。遍写乌丝，谁传鱼素，除是梦魂中。
少年游 其四,近现代末当代初,赵尊岳,碧梧清夜，桃笙荐爽，楼上月华明。阑干倚遍，微云弄影，枨触别离情。锦书难寄，罗衣空换，孤负雁南征。别时能得几叮咛。无数短长亭。
少年游 其五,近现代末当代初,赵尊岳,平沙岸曲，垂虹桥下，双桨划清流。云山未改，烟波无恙，不似去年秋。去年近日，茜窗深话，低控玉帘钩。祇今衰柳夕阳楼。谁与诉新愁。
虞美人 其一,近现代末当代初,赵尊岳,垂杨织遍吹笙路。绿意新帘户。隔帘依约玉娟娟。最忆年时红袖捧金船。攀条惜别年年惯。几度斜阳晚。晚风双燕入帘时。尽意呢喃如话旧相思。
虞美人 其二,近现代末当代初,赵尊岳,梦醒人远销魂地。玉倦钩斜坠。玉钩随意挂闲愁。一任柳绵飞雪上层楼。楼高望极伤情怨。云袅春空遍。落霞犹是旧时红。祇是别来心眼不相同。
虞美人 其三,近现代末当代初,赵尊岳,秋河似泻银瓶水。遥夜阑干倚。绿章乞与展星期。为问填桥灵鹊忍轻归。银云漏处蟾钩在。月转花阴改。云涯有恨托鹍弦。生怕一声河满到尊前。
虞美人 其四,近现代末当代初,赵尊岳,篆烟销尽沈馢缕。愁坐清无语。宫罗软绣曲屏风。移向花间应解护香红。红英落尽春无信。莺燕归期近。伊行能得共归无。看取缃桃瘦损要人扶。
虞美人 其五,近现代末当代初,赵尊岳,春风飘拂长亭路。又送兰船去。归来临镜怯颦眉。从此一春长是别伊时。无心更惜春光好。春去凭迟早。梦中欢会醒分飞。却见画帘娇燕一双归。
虞美人 其六,近现代末当代初,赵尊岳,花秾柳亸韶容好。不信春将老。珠帘斜搭玉阑干。何事落红飞不到屏山。啼鹃为说春犹在。祇是芳期好。芳期那得是归期。此际万千心绪一颦眉。
虞美人 其七,近现代末当代初,赵尊岳,双鸿未有归来信。已是秋风近。夫容容易绕池开。冷艳相看能得几人来。夜凉珠露如清泪。寥泬成霜意。玉阑凭瘦玉楼人。便是远山眉翠亦含颦。
虞美人 其八,近现代末当代初,赵尊岳,玉珰缄札珍珠字。不尽心中事。若教双鲤肯来时。便似番风有信怕花迟。花新不似情依旧。此恨年年有。一回花褪一春阑。帘卷绿阴如画妒眉山。
虞美人 其九,近现代末当代初,赵尊岳,红牙按拍翻新乐。巧向韩娥学。绕梁依宛遏云深。才信当筵一曲直千金。歌残金缕花时怨。消得回肠断。天涯难得是知音。越恁称人心处系人心。
采桑子 其一,近现代末当代初,赵尊岳,当筵彩袖殷勤甚，态冶情闲。舞罢歌阑。不负宵深玉漏残。门前金勒休催去，蜡泪初乾。料峭微寒。酒晕霞生子细看。
采桑子 其二,近现代末当代初,赵尊岳,东风珍重吴侬意，帘外芳梅。筵上深杯。忍付昭华玉笛吹。新篘拨尽翻成怨，锦字嫞裁。甚日重来。见说文无取次开。
采桑子 其三,近现代末当代初,赵尊岳,梦中依约凌波影，佩结瑶珍。香裛梨云。残月啼雅苦唤人。梦魂悠飏如轻絮，一向前尘。便抵飘茵。咽尽铜壶悄恨春。
采桑子 其四,近现代末当代初,赵尊岳,落花巧缀泥金幕，料峭东风。社燕匆匆。飞向邻家院落中。杏梢犹怯余寒重，无语芳红。自惜妖嫞。写入猩屏那得同。
采桑子 其五,近现代末当代初,赵尊岳,玉钩银蒜春阴羃，深院微风。梦语惺忪。幻作柔云漾碧空。垂杨画罨秋千索，惹翠萦红。芳意千重。扶上仙裙更不同。
采桑子 其六,近现代末当代初,赵尊岳,红窗燕子呢喃语，似说归期。却忆年时。未到将离已别离。凭渠锦字殷勤寄，纵赋新诗。不尽相思。惆怅杨花满院飞。
采桑子 其七,近现代末当代初,赵尊岳,机中长恨鱼中素，倦拨炉香。愁倚眉妆。袖薄天寒掩泪行。游春总是愁春处，弱腕丝缰。恨缕垂杨。翠驿红亭路更长。
采桑子 其八,近现代末当代初,赵尊岳,侧风趖日杨花乱，孤负芳期。燕子楼西。那得残红更上枝。玉笼鹦鹉惟忺睡，燕子来迟。诉与伊谁。心事低颦彊笑时。
采桑子 其九,近现代末当代初,赵尊岳,等闲过也芳菲节，小院红稀。镇日相思。凄绝遥山翠罨时。凝情怕说当年事，后约难知。昨梦都非。纵有花笺得到伊。
采桑子 其十,近现代末当代初,赵尊岳,夜遥桦烛消红泪，罨鬓颦眉。翠袖双垂。舞倦歌阑月上迟。笼纱嘶马催归急，欲语期期。最耐人思。握手相看半向时。
采桑子 其十一,近现代末当代初,赵尊岳,银钩画箔闲朱阁，篆袅香浓。渐入空濛。偶逐游丝缱绻同。云翘拥髻霞生脸，猩色屏风。看取嫣红。莫道佳期是梦中。
采桑子 其十二,近现代末当代初,赵尊岳,桃根双楫分蘋叶，明月团圆。人劝金船。醉去和衣一向眠。夜凉诗思清于水，写遍花笺。却忆当年。艳曲江南听采莲。
采桑子 其十三,近现代末当代初,赵尊岳,双鱼不寄归来信，底事迟留。负了扁舟。玉露殷勤浣素秋。闹红双桨年时约，赌酒藏钩。旧梦新愁。都付离人唱石州。
采桑子 其十四,近现代末当代初,赵尊岳,茜窗闲煞丹青笔，画稿嫞临。薄怯罗襟。秋入屏帷问浅深。渐深秋似春犹浅，最是而今。孤负春心。残梦都随断续砧。
采桑子 其十五,近现代末当代初,赵尊岳,宵来赢得凉如水，青琐朱楼。玉腻香柔。月影偎人故故留。诗成绿蚁倾须满，漏箭银虬。疏幌萤流。倚笛谁家各自愁。
采桑子 其十六,近现代末当代初,赵尊岳,秋千院落蔷薇架，花絮忽忽。帘幕重重。总在鹃啼蝶梦中。等闲佳景蹉跎了，容易相逢。瘦损西风。一日三秋两地同。
采桑子 其十七,近现代末当代初,赵尊岳,嘶骢门巷寻芳陌，雏凤知名。人月双清。霓曲人间第一声。无端唱彻阳关叠，云散离情。水咽长亭。莺语春来未忍听。
采桑子 其十八,近现代末当代初,赵尊岳,年时玉简酬芳约，靥杏脂匀。眉柳烟颦。彩笔安排记会真。浮云西北堪回首，酒涴衫春。歌涩筝尘。楼上花枝莫笑人。
采桑子 其十九,近现代末当代初,赵尊岳,厌厌三月长如醉，怨宇啼春。斜照含颦。花信忽忽记不真。枨枨帘幕深深院，红剩香尘。绿作浓云。柳外楼高望远人。
采桑子 其二十,近现代末当代初,赵尊岳,西风消息啼螀急，一夜新凉。底费商量。玉漏争如绮恨长。素娥宛宛移花影，影绕回廊。香袭茸窗。香影缠绵欲断肠。
采桑子 其二十一,近现代末当代初,赵尊岳,小红亭外垂丝柳，烟景依稀。送别斜溪。掠鬓东风絮乱飞。踏青拾翠嬉游处，香雾霏微。行乐年时。草眼晴熏袭画衣。
采桑子 其二十二,近现代末当代初,赵尊岳,斜风淡日帘垂地，酒黯离襟。旧谱嫞寻。闲煞红囊绿绮琴。雨余花落知多少，最是关心。不道而今。泪与残红较浅深。
采桑子 其二十三,近现代末当代初,赵尊岳,别来无计消长日，晚岫匀螺。秋水凝波。一抹斜晖恨许多。试倾新酿欢娱减，莫更闻歌。往事蹉跎。纤月笼云蹙怨蛾。
采桑子 其二十四,近现代末当代初,赵尊岳,宿酲初解琼钩上，晓色帘栊。人意新嫞。网户朝暾罨镜红。镜奁双凤多情甚，总与春逢。丽日妍风。宛宛行云在碧空。
采桑子 其二十五,近现代末当代初,赵尊岳,秋心不放愁心展，一曲尊前。唤起闲眠。露浥凉蟾分外圆。听歌看舞游情懒，写遍红笺。弹彻冰弦。别恨难凭雁与传。
采桑子 其二十六,近现代末当代初,赵尊岳,回阑那角珠帘影，蜂蝶殷勤。柳绽黄金。昨梦如烟记未真。是真是梦浑难问，低草迷春。高柳窥邻。满目韶华苦赚人。
踏莎行 其一,近现代末当代初,赵尊岳,风絮飘残，烟丝低尽。愔愔院落寻芳信。小颦窥镜去年时，不堪重向啼莺问。锦字情长，碧云天近。蓬山祇在灵犀寸。西楼昨夜月胧明，欢尘坠处凭谁认。
踏莎行 其二,近现代末当代初,赵尊岳,檐马喧晴，林鸦绕暝。无情寒暖浑无定。因风起絮作牵萦，游丝肯为相思静。去日华笺，年时粉镜。高楼何处传归信。回环心字玉炉熏，倦余惆怅还成醒。
踏莎行 其三,近现代末当代初,赵尊岳,暝霭如愁，年涯似水。绿芜不尽相思地。倚阑生怕见遥岑，向人犹学眉痕翠。何计酬春，无聊拌醉。醉余苦忆欢娱事。欢娱能几醉还醒，㩻斜泪墨吴笺字。
踏莎行 其四,近现代末当代初,赵尊岳,奁远云开，橹柔波重。扁舟容与双凫共。水荭花外有轻寒，斜阳罨画钟初动。千里婵娟，双飞彩凤。无情一碧天如梦。梦中犹记去时情，搴裾南浦花前送。
留春令 其一,近现代末当代初,赵尊岳,绿阴楼外，夕阳多处，旧痕烟水。听彻啼莺落花深，忆前度、欢娱事。十二阑干能几倚。更笙歌邻里。如许韶华不成欢，只怀远、凝清泪。
留春令 其二,近现代末当代初,赵尊岳,絮阶虫咽，打窗叶响，满庭霜意。欲摘金英附瑶华，道人瘦、花相似。暂遣闲愁须?醉。念楚腰纤细。锦瑟华年恁忽忽，最惜起、花时事。
留春令 其三,近现代末当代初,赵尊岳,夜长衾冷，月移帘悄，炉熏烬半。更忍银灯照窗纱，傍镜影、愁中看。往事魂销尊酒畔。是鲛绡偷换。千里从教共婵娟，也寸寸、回肠断。
清商怨,近现代末当代初,赵尊岳,愁深春水较浅。负花风妍暖。送别经时，天涯魂梦远。垂杨翠缕漫剪。付杜宇、一枝春晚。盼煞归期，离亭长更短。
长相思,近现代末当代初,赵尊岳,长相思。长相思。欲寄相思未可期。雁来知几时。长相思。长相思。满目韶华付与谁。缄愁只自知。
醉落魄 其一,近现代末当代初,赵尊岳,晚塘新月。玉箫声里晶奁彻。鸥鹭于人知款切。却笑人人，长是长亭别。长亭去日花如雪。惆怅容易芳菲歇。垂杨翠缕禁攀折。缕织成愁，欲结浑无说。
醉落魄 其二,近现代末当代初,赵尊岳,月圆还缺。云涯怅望音书绝。愁边荏苒芳菲节。千里相思，一寸灵犀结。兔走鸟飞无暂歇。华年弦柱伤心彻。素娥忍见多情别。碧海青天，心事和谁说。
醉落魄 其三,近现代末当代初,赵尊岳,天寒袖薄。一春中酒情怀恶。辛苦梦痕何处著。切莫惊回，更于啼莺约。钿金衾铁都成错。怜花心事怜花落。落花犹得浮君酌。看取花浮，拌醉君休却。
醉落魄 其四,近现代末当代初,赵尊岳,从今更莫。从今莫怨东风恶。东风尽意催花著。不分春人，几误花前约。芳期一向成今昨。酬春祇办觥筹错。倚阑极目春云薄。极目云涯，多少春闲却。
西江月 其一,近现代末当代初,赵尊岳,绣幕低垂院静，金炉悄拨香残。流莺劝我惜春闲。可奈扶头意懒。柳色能将远恨，梨云惯作轻寒。游丝欲罥落花难。燕子归来太晚。
西江月 其二,近现代末当代初,赵尊岳,玳瑁梁间燕乳，沈香槛外莺稀。新桐初引拂墙枝。杨柳三眠似醉。池水暗浮花涨，屏山静掩春归。绿阴如梦忆人时。消损春魂剩几。
武陵春 其一,近现代末当代初,赵尊岳,卷起珍珠钩起恨，新月素光流。不尽遥天不尽秋。更不尽离愁。金钗钿合虚前约，魂梦误欢游。重系斑骓翠陌头。不似旧扬州。
武陵春 其二,近现代末当代初,赵尊岳,浅醉人扶花绰约，蜂蝶恋芳丛。花信频番春更浓。瑶斝汎东风。?它醉懒如云态，云不驻春空。花下何时一醉同。春在小庭中。
武陵春 其三,近现代末当代初,赵尊岳,别后愁长心字短，宝鸭蕙烟销。画阁愔愔人去遥。魂梦逐轻桡。瑶珰不付新来雁，目断碧云遥。莫更寻春弟几桥。双袖泪红绡。
解佩令,近现代末当代初,赵尊岳,夕阳难系，春光老去。绿阴中、芳阁愁无绪。紫蝶黄蜂，也解惜、脂香铅素。更何论、茜窗儿女。文无开遍，荼䕷满院，忍重寻、玉骢嘶处。录曲阑干，恁禁得、疏烟丝雨。付鹍弦、替人深诉。
泛清波摘遍,近现代末当代初,赵尊岳,眉青隐岫，额雪窥帘，犹记那时风韵好。解人春意，绰约枝头放花早。宁知道。银笺恨字，玉笛离声，一霎雨情云梦了。侧帽轻衫，杜牧而今俊游少。去尘渺。千里沧波接天，一抹冷烟黏草。过尽征帆都非，倚楼昏晓。伫鸿杳。辛苦问讯断云，玉珰甚时能到。几许闲愁都付，醉和衣倒。
归田乐,近现代末当代初,赵尊岳,倦把番风数。万缕已、忍新愁绪。赚得莺声吐。更离梦忽断，芳景难住。荏苒去。愁凭屏山成独语。亸袖余寒春念否。画帘残照，燕子凄凉侣。梦余尚道得，旧分携处。绿暗长亭怨花絮。
河满子 其一,近现代末当代初,赵尊岳,锦瑟长闲玉柱，绣帘懒上琼钩。乍寒轻暖春正好，年时记省欢游。柳叶才胜约指，花枝解恋搔头。是处韶华如梦，者回芳约都休。系情可奈游丝软，倚阑多少闲愁。得似画图依旧，云山尽意当楼。
河满子 其二,近现代末当代初,赵尊岳,蹙黛谁知深意，横波自惜荣光。背人私系双绣带，花时懒去寻香。锁梦遥怜巫峡，流愁欲付潇湘。绵邈一春望眼，萦回九曲柔肠。碧云容易斜阳暮，遥山也倦眉妆。那更残红簌簌，桃花苦忆连昌。
于飞乐,近现代末当代初,赵尊岳,映额窥帘，海棠依约红腮。春阴画罨楼台。雾笼香，风泥醉，软绣屏开。仙人萼绿，妒玉容、著意修梅。絮果难论，苕华如梦，三生月地云阶，蕊珠宫，青鸟使，无限情怀。天花伫久，东风里、万一飞来。
愁倚阑令 其一,近现代末当代初,赵尊岳,春波绿，照惊鸿。贮愁浓。杨柳不知人瘦损，系东风。开遍小白长红。情如水、泄泄溶溶。孤负芳时人去也，梦魂中。
愁倚阑令 其二,近现代末当代初,赵尊岳,长干道，啭春莺。景清明。一霎啼鹃风雨里，短长亭。丽赋遥忆兰成。韶光好、艳锦新绫。鹃唤春归莺劝住，总关情。
愁倚阑令 其三,近现代末当代初,赵尊岳,如眉月，罨轻寒。怯更残。数点流萤秋影瘦，落屏山。依旧昨夜阑干。杨丝弱、不系金鞍。小叠蛮笺书恨字，付谁看。
破阵子,近现代末当代初,赵尊岳,月到团圞十五，花如佳丽三千。得似阿侬娇俊否，看取将歌未舞前。妆梅妒脸莲。有约云涯青鸟，相思被底红绵。占断韶光能几日，懊恨无端锦瑟弦。春光泄绮年。
好女儿 其一,近现代末当代初,赵尊岳,皱碧奁池。丝雨晴时。听藏花、坐柳娇莺语，似殷勤说道，踏青天气，妍暖香泥。祇是归来惆怅，者烟景、耐寻思。伫黄昏、院宇霏香雪，几凝颦不语，空教添了，懊恼心期。
好女儿 其二,近现代末当代初,赵尊岳,解佩殷勤。芳约酬春。记前番、笑并璚窗影，恰花阴深静，麝熏妍暖，著个人人。不道经年憔悴，坐虚阁、恨常新。倦黄莺、掠过墙东路，也空劳问讯，题红深巷，罨翠良辰。
两同心,近现代末当代初,赵尊岳,试探芳信，便梦仙源。茜霞影、齐飞孤骛，翠茵路、净拭纤尘。东风里、皱水浮花，新绿当门。此际浪漫开尊。跌宕心魂。酹红紫、直须千万，殢莺燕、莫负朝昏。醉眠也，惨绿春衫，宜称苔痕。
满庭芳,近现代末当代初,赵尊岳,帘押轻寒，庭柯暝霭，倦余幽恨千重。碧桃深处，多事是相逢。苦忆情芳婉娩，帕罗题字画楼东。蓦回首，神光一瞥，影倩失惊鸿。兰成憔悴损，恨随芳草，泪咽丝桐。更帘卷黄花，省识西风。送尽来鸿去雁，天涯路、云水屏中。销魂处，回阑一角，残照驻斜红。
风入松 其一,近现代末当代初,赵尊岳,翠萝筛影覆莓墙。又送斜阳。绿窗倦绣纤眉敛，蕙炉烬、百和余香。天末锦书无据，眼中铅泪潜行。冰弦玉指拨伊凉。不尽衷肠。绿阴红雨寻常事，祇花间、芳约难忘。误我情深款款，付它春去堂堂。
风入松 其二,近现代末当代初,赵尊岳,梦中疑是梦中逢。直恁春秾。觉来苦忆长亭道，近柳阴、别话忽忽。杜宇啼时有泪，斑骓嘶过无踪。缃桃犹作旧时红。锦字难通。香罗什袭惊鸿影，寓芳心、深意重重。得似影形赠答，天涯珍重应同。
秋蕊香 其一,近现代末当代初,赵尊岳,玑锦回文织就。消遣日长时候。梁间燕子天教偶。付与浓春如酒。春衫隔岁新成旧。自分手。光阴难道非长久。怪底归期空有。
秋蕊香 其二,近现代末当代初,赵尊岳,一碧长干芳草。印遍凤鞋纤小。逢花见柳都成恼。今岁春归偏早。衷情诉与春鸿道。怕书少。有书争似无书好。盼得书来春老。
思远人,近现代末当代初,赵尊岳,芳树长亭啼宇怨，南浦送行客。江郎丽赋，绿波春草，离恨恁消得。泪珠恨起罗襟滴。清砚待和墨。祇不尽别怀，未成缄札，遥山黯眉色。
凤孤飞,近现代末当代初,赵尊岳,巷陌夕阳如画，故故骄骢缓。叶底繁英正满。蝶解趁、轻寒暖。柳线游丝长更短。春深处、谢娘池馆。屈指番风花未晚。付壶觞笙管。
庆春时 其一,近现代末当代初,赵尊岳,柳绵黏幌，苔茵平砌，览景情移。番风过也，云涯怅望，金勒不成归。重楼春恨，孤负蝶约莺期。蛮笺倦写，清琴罢抚，谁见忆人时。
庆春时 其二,近现代末当代初,赵尊岳,蘋香水国，花腴霜信，景候初寒。珠帘十里，红楼一角，烟月忆长干。当筵歌舞，罗袖莫惜弓弯。蓉清菊瘦，秋容罨画，须作好春看。
喜团圆,近现代末当代初,赵尊岳,侧寒薄暖，春风都在，垂柳垂杨。生憎凤子凭渠占，断花蕊嫣香。前尘昨梦，珠帘绣幕，曲院深房。蓬山万里，如云别绪，似水回肠。
忆闷令,近现代末当代初,赵尊岳,两点眉山春浅浅。倚菱花妆晚。含情手卷珍珠，伫月来云敛。但愿长相见。恁离多谁愿。画楼外、过尽征鸿，和梦魂飞远。
梁州令,近现代末当代初,赵尊岳,梦里长相忆，那日金猊香缕。醒来可奈麝熏残，湘帘窣地愔愔处。游丝辛苦牵离绪。不解留春住。春芳恰似萍絮。啼鹃唤取忽忽去。
燕归来,近现代末当代初,赵尊岳,移桂棹，度蘋风。波绿夕阳红。沦猗罨画越溶溶。人在镜奁中。前日事。回环字。笺上愁痕得似。不如双燕占春浓。常向画堂东。
霜叶飞 丁酉重九，孤桐来书，备致君坦殷勤之思，不相见且三十稔矣。,近现代末当代初,赵尊岳,素秋天气开襟抱，朝来丝雨初霁。翠痕依约点沧波，正动人清思。惜独客殊方万里，龙山游屐难为计。祇坐愁凭槛，试缅伫，黄花浊酒，白衣难致。知道慰省羁迟，征鸿南下，带得离绪盈纸。便从蛮海念京华，溯卅年情事。算水榭回廊迤逦，仍教嘉约邀裙髻。却遍插茱萸后，拈韵分题，有谁驰寄。
清平乐 黄荫普南归以花笺见贻,近现代末当代初,赵尊岳,缤纷蝉翼。壮我缃敛色。社燕秋鸿南自北。无语已传消息。窗前漫草玄经。尊边再续诗盟。灯畔重拈细字，梦回犹殢深情。
紫萸香慢,近现代末当代初,赵尊岳,旧愁新山川犹昔，晓窗霁日朦胧。敞芳郊秋甸，遍游屐，策吟筇。望彻苍烟云外，拥崖疏泉瘦，一派茏葱。更兴亡几许，栈屧漫遗踪。似胜境卅年再逢。从容。记伴吴侬。携破帽，挟诗筒。对灵岩寺老，琴台叶碎，长啸西风。晚归不禁霜冷，石家肆，剪新菘。引真珠小槽初泻，别栽黄菊，扶槛倾醉千钟。回首梦中。
霓裳中序第一 渡海去长洲，访周大致辅，谈梨园雅故，用白石韵,近现代末当代初,赵尊岳,沧波尽目极，断岸天涯谁去得。浑拟借帆著力。趁朝雾渐稀，晨晖初动，晴光一隙。涉瀛壖来访幽客。花深处，隔帘径曲，乍已透春色。岑寂。远山苍壁。映素浪粼粼如织。渔村更无辙迹。野店挑帘，乱藓盈陌，试谈玄屏息。管底事流红坠碧。开天旧，兴亡无限，拚付水商侧。
八声甘州 药农兄移新居，易号了翁，来书坚剪烛之约，用玉田韵赋寄,近现代末当代初,赵尊岳,倚东城庭院数黄花，开落浅还深。想新来癯叟，旧游词客，不怕霜零。一样画阑朱槛，一样少年心。惟有归来燕，初误浓阴。了了那回湖上，记泛舟侧帽，移榻联吟。恁暂教轻别，千里万重云。许几时再寻芳躅，展茧丝先赋好山林。安排就，锦鞯风帽，华发从君。
唐多令 药农兄函述易号了翁之微，尚词以广之,近现代末当代初,赵尊岳,新筑卜城东。朝阳坐晚风。好襟怀领略晴空。历历眼前都识尽，黄菊槛，露兰丛。华发已成翁。生涯药裹中。尚丹青收拾从容。试署了翁心事了，千里外，与相同。
八声甘州 乡人吴因明工操缦，又参公案，炼丹药，学诗论画，间关南游，以所作《雁落寒湖图》徵题,近现代末当代初,赵尊岳,渺天涯许复著闲身，惊寒俛重湖。对遥山霜紧，平林雨细，荏苒相呼。惜起衡阳春侣，短梦系菰芦。幽致谁堪托，泼墨成图。此去药炉梵筴，送渔歌牧笛，消领清娱。对一庭秋气，立赏独蘧庐。尽相思人写得，便倚楼何必问蛮陬。金徽字，谱新腔好，且付诗癯。
水龙吟 苏联以人造卫星载犬升太空，史所未有，赋纪其事,近现代末当代初,赵尊岳,素娥青女年年，叫开阊阖惊初见。云居帝所，碧天沧海，一痕涌现。不是欃枪，却携斗柄，流光如练。数唐尧十日，文殊七曜，居诸外，真非幻。休道罡风吹尽，底天工待人驱遣。雌霓划破，玉虬安驾，涵虚奔电。何况今朝，飞仙信有，淮南鸡犬。称平生意气，干霄拔宅，运璇玑转。
摸鱼儿 粤尼九姑专图谶，能按谱道人三生事。余往询三世，赫然人也，赋此解颐,近现代末当代初,赵尊岳,最无端、此生何世，茫茫尘海如寄。话头提出新公案，参透也嫌多事。拈敕记。漫却似风轮随分逢场戏。不由窃喜，尚检点三生，未沦阿鼻，好与作归计。诸天里。化涅曾无二致。前修遮莫疑忌。濠梁未必鱼非乐，清吏早明兹理。今老矣。算省识玉几金剑难昌济。豪情似水。且待我他年，安排松竹，信步返初地。
祝英台近 秋旅搜箧，得故衣，怅然,近现代末当代初,赵尊岳,掠秋痕，扶烛影，残夜伴针线。唾碧裁红，刻意试寒暖。不期万劫蹉跎，百年辛苦，送流水时光一盷。尽肠断。历历金锁葳蕤，开奁隐犹现。偏是仙蓬，咫尺隔天远。那回谁信寻常，凌波人去，竟忘约他生重见。
八声甘州 前作卫星词，意犹未尽，近且有以火箭射月之说，日本且已预售月地，诚盛举已，再赋,近现代末当代初,赵尊岳,问甘公石氏近何如，星经待重编。怎辰居拱斗，长庚乱辙，别著双丸。玉女投壶贯耳，矢算未频添。底事东皇老，电笑开颜。莫悔曾偷灵药，卜明朝士女，争斗婵娟。湿斜飞露脚，鸡犬出人间。信广成碧游三闯，便避秦堪作武陵源。应容我著先鞭去，问舍求田。
夜飞鹊 饶固庵新笺彊村论词《望江南》词见示，即以彊村《怀寄人境庐》韵题之,近现代末当代初,赵尊岳,冰绡唤残客，轻梦初回。依约撰杖衔杯。花阴月呜画阑悄，拈髭倦睫微开。望里流光如矢，恁百年多病，万里登台。风轮玉笥，换炎洲一霎蒿莱。收拾天机余锦，秋士信多情，吟啸苍崖。好事虫鱼寂历，细拈珠麝，良夜徘徊。草堂秀野，怕衣冠夙误尘埃。祇缡褷白羽，丁东玉漏，惜起愁来。
西江月 贻刻书人张姓，其人茹素好饮,近现代末当代初,赵尊岳,半世枣梨儒雅，平生钻椠风流。菜根自是胜珍羞。滋味士林消受。南国从容瞻部，东方突兀神州。莫嫌老去见花羞。且引长春斗酒。
水龙吟 戊戌岁暮，初至星洲，郊行避雨山家，欣然有问舍之思，寄希颖,近现代末当代初,赵尊岳,南溟千顷涛澜，举头颇见鱼龙迓。艟艨破雾，旌旗炫日，畦町盈野。侍我开颜，因君觅句，玉鞍初卸。正山芭深处，红桑灿烂，应休问，开还谢。云树重重似画。瞬银河九天争泻。山容绛沐，溪流绿涨，平添姚冶。梦破雏莺，倦回新茗，地宜结夏。许诛茆三径，篱边槛外，补蔷薇架。
烛影摇红 己亥元宵,近现代末当代初,赵尊岳,玉笑花嫣，帘栊隔岁分明事。依然皓月十分圆，换了春灯市。已付絮云吹逝。问人间忽忽何世。剩我疏狂，万里烟波，三生清泪。分付琅玕，今宵好与裁笺纸。纵教霜鬓不成欢，殢满襟诗思。午夜更筹屈指。瑶阶屧步疑犹是。梦回谁道，风竹鸣珂，闹蛾溅蕊。
高阳台 庚子元日独客漫书,近现代末当代初,赵尊岳,暖酿云腴，晖澄溪浅，浓阴一片周遮。节令长春，嫣红篱落人家。夜深爆竹千门动，算初惊换了芳华。抚霜丝几许频添，无限情赊。屠苏久自悭朝饮，便泥金帖子，懒榜檐牙。柏叶椒花。何当冷淡生涯。程程水驲江南好，付楼前数尽浮楂。伫王孙早卜归期，重醉流霞。
解语花 墙阴丛花逞丽，悠然独赏，倚此,近现代末当代初,赵尊岳,红镌绣葆，绿漱芳堤，消瘦光风丽。一丛深处，朝霞罨，曳荡画帘如水。文纱影里。遮莫数含苞犹几。芳节换，搔首频惊，为问花知未。海岳春回万里。伫江南旧曲，玉炫琼绮，剧怜孤倚。鲸波外，漠漠瘴荒无际。清欢惜起。烦愁损?天情味。任乳莺啼彻新声，香暖人微醉。
瑞鹤仙 虞美人盛开，颇似吾家旧种,近现代末当代初,赵尊岳,倚阑相尔汝。卜近日心情，个侬何许。回眸乞春住。又东皇信息，乍惊迟暮。天涯倦旅。伴名花真工解语。悄蓬瀛清浅，前头拈起，蕊珠闲数。分付新黄嫩绿，绰约宜晴，茜葱深护。蛮烟瘴雾，风更雨，莫轻妒。傥江南异日，疏泉文石，还我银屏院宇。便珍丛绕遍，三生再吟秀句。
东风第一枝 雏燕营巢，潮酣云亸，亦新春胜事，庚子正月廿八日,近现代末当代初,赵尊岳,叠孤飏春，喧蛩饯岁，蛮陬雨尤云殢。嫩凭曲槛寻芳，未信亚枝试垒。羁怀百结，并忘却缤纷诗思。怎片向乳燕投帘，一般玉柔花致。瑶佩曳，梦惊语细。金缕损，影涵脂腻。剧怜海角相逢，许共天涯此际。愔愔情味。拚付与青衫红泪。待谛认绿荫朱门，几日玉骢重系。
忆旧游,近现代末当代初,赵尊岳,渺千寻碧海，万叠明霞，百丈瑶宫。紫府深深处，算天台路迥，有梦曾通。那回彩鸾飞控，缑岭最高峰。记满引琼浆，浅尝苑果，笑倚东风。从容。驻杯渡，正异日重来，待讨芳踪。不分鬘天外，便从教永逝，目断征鸿。笙寒佩冷消息，何处月明中。剩瘦损今宵，云阶画屧才许逢。
眉妩 鹤亭翁于己亥七夕蛆化，悼之以词，正有花外草窗之感,近现代末当代初,赵尊岳,忍翻阶红叶，逝水青萍，凄切逗虫语。似诉承平事，东■■，渔舟星火同住。笑吟漫赋。拂茧丝曾斗新句。酒醒外，月落参横后，渡头剪金缕。不分忽忽轻负，早千寻瘴海，难递鱼素。远驲寻消息，沧江晚，书丛知著残蠹。几时解组。剩猿鸣故山无主。祇盈箧秋词，留得旧家掌故。
淡黄柳 晚晴,近现代末当代初,赵尊岳,微云酿暖，略似江南北。短梦频惊春万斛。忍忆年时镜槛，清供梅枝亚金屋。怨吟曲。无声奈人独。麦光砑，泪痕漉。偬相思不许倾横幅。骤雨初晴，箭波轻逝，空负华灯似粟。
定风波 其一 拟白石,近现代末当代初,赵尊岳,柳陌桃蹊未易寻。梦回霜鬓已骎骎。万水千山行更远。肠断。朱楼一桁换晴阴。眉月几余清泪赚，菱花拍著暗尘侵。莫道人间离别久。终有。天吴紫凤证盟深。
定风波 其二,近现代末当代初,赵尊岳,别久春归两不胜。海天梦雨湿疏棂。祇待消愁拌剧醉。无寐。漏长苦更对青灯。颦笑盘龙应似旧，音书孤雁竟无凭。相见几时休更问。空剩。夜涛寂寞撼愁城。
高阳台 午枕方酣，花帘影艳，延赏至再，赋此,近现代末当代初,赵尊岳,蒂绊迎暄，枝纠炫井，脂光误引游蜂。六扇窗低，碧纱髣髴春浓。细呵蕊子痕痕掐，缓须臾涨腻流红。侍灵犀，轻点檀心，缬眼惺忪。无端镜槛留仙迹，算不曾辜负，廿四番风。映带双鸾，坡陀细草蒙茸。偏教解语无多语，两三声佩响玲珑。待来宵蜜炬高烧，绣幕重逢。
凤凰台上忆吹箫 王月圆居士属赋题意,近现代末当代初,赵尊岳,圆月铜街，暖风绣陌，小楼偷剪银灯。待篆萦心字，帐甍罗纹。轻度茗香脂浅，颦笑缓乍启朱唇，星眸漾，咿嘤龙竹，宛转金茎。频频。指葱扶玉，应不数昭华，唤出新声。渐彩鸾飞控，天纵疏翎。临镜娇憨无那，抛一霎花唾琼英。从今更，休言薄情，验取红巾。
满庭芳 参梦窗于淮海疏密之间，庶亦别开词境,近现代末当代初,赵尊岳,雁阵裁天，虫喧警晚，玉蕊轻卸银钩。悭晴丝雨，隔院唤飕飕。初剪金荷向晚，浓氛逼润压香篝。谁消领，轻寒薄暖，人独倚朱楼。前游如梦里，菱宜花笑，鸾妒眉修。尽滴碎芭蕉，不解离愁。忽忽谁怜十载，肠断处仙袂难留。天涯路，烟波万里，空自泛茗瓯。
二郎神 用徐干臣韵，贻朱蕴华居士。析津之别，盖三十年矣,近现代末当代初,赵尊岳,白河夜色，浣素魄画帘如影。记兽炭微薰，兰煎徐度，宵来银屏怯冷。不分蓬壶三山远，待熨帖文园多病。还懊恼强排，欢娱初遣，蒂开双镜。谁省。马蹄雁字，前尘消凝。数屈指从头，天涯千劫，轻换人间醉醒。纵许相逢，再回羲驭，难挽逝波光景。徒怅望，槛外云低雾湿，鹭闲帆静。
国香慢 南中百卉杂陈，有移根他植者，念之弥切。辛丑四月廿五日，将去吉隆坡看乌结先夕，赋此,近现代末当代初,赵尊岳,漉粉融脂。伴十香镜槛，钿阁生姿。南天去年初见，见未多时。泛海移根去也，倚蛾月空惹相思。一痕怕零落，梦外尊前，轻负腰肢。那回犹记，送铜街度暝，风软如丝。七香车里，眉语无待矜持。款款花当叶对，喜明朝应再拈枝。香篝画帘下，潋滟兰汤，婉娩金卮。
高阳台 赋室中冷气机,近现代末当代初,赵尊岳,水殿初回，兰房乍启，相逢三伏生秋。不待封姨，寒生肌粟飕飕。冰丝雪藕浑闲却，便置身姑射山头。误须臾，拥褐袁安，假寐黔娄。从今高会宜长继，更无劳九九，屈指凝眸。垂柳亭前，春风迟上帘钩。栽桃嫁杏都余事，尽耐看梅萼频抽。怎消凝，缓噪鸣机，浓压香篝。
清平乐 画舫,近现代末当代初,赵尊岳,眼波横处。欲挽东流住。偏自横塘西向去。三十六峰无主。夜晴花底流莺。骊歌掩抑瑶觥。强识欢娱片霎，一窗灯火通明。
蝶恋花 其一,近现代末当代初,赵尊岳,抛却平生词笔瘦。不信天涯，犹染香盈袖。春好一枝今见又。风裁林下黄昏后。山色罗浮终似旧。惜起啾嘈，唤醒师雄酒。纸帐铜瓶谁与候。独吟怨曲人知否。
蝶恋花 其二 再和前韵,近现代末当代初,赵尊岳,宿雾悭晴心字瘦。梦里寻诗，泼墨犹襟袖。历乱啼乌今夕又。唤回月落参横后。莫忆中州庭院旧。万里蓬瀛，难泛兰陵酒。细语徒惊虫应候。溪蛮能解余怀否。
蝶恋花 其三 三和前韵,近现代末当代初,赵尊岳,宽尽东阳腰带瘦。水驲相逢，自笑龙钟袖。拾翠流觞何日又。楼高烟锁春前后。寄语莲蘋诸故旧。红豆枝头，倦客难销酒。遮莫离离催节候。问犹省识相思否。
蝶恋花 其四 四和前韵,近现代末当代初,赵尊岳,新月初三弓样瘦。香径徘徊，零雾沾罗袖。转毂十年尘海又。难忘那日花阴后。芍药阑珊亭子旧。倘许重来，同进香橙酒。江上夜凉风起候。羁人眼底怀归否。
蝶恋花 其五 五和前韵,近现代末当代初,赵尊岳,惊见绿肥红渐瘦。摘取山矾，几朵萦怀袖。竦竦潇潇微雨又。阑干倚遍清明后。无限流光应似旧。婪尾酬春，独酌谁将酒。消息不须探气候。枝头旺得鸣鸠否。
蝶恋花 其六 六和前韵,近现代末当代初,赵尊岳,顾影涟漪金缕瘦。一抹鹅黄，映带轻衫袖。镜汐分明春枕又。信它万里分携后。虹雨梅风终忆旧。点染铜铺，草色浓于酒。最是杜鹃呼雨候。问渠耐得幽栖否。
蝶恋花 其七 七和前韵，壬寅午日,近现代末当代初,赵尊岳,彩缕分丝萦臂瘦。浴罢兰香，披拂当风袖。大道朱楼谁许又。窥人象隔银屏后。艾虎钗符新更旧。老我花阴，忍俊容禁酒。湘箑轻拈初暑候。聚头得许年年否。
蝶恋花 其八 八和前韵,近现代末当代初,赵尊岳,照影纤纤奁镜瘦。不若当时，宛转舒长袖。料量三生相见又。今宵珠跋星沉后。玄鬓霜华春服旧。祇剩吟边，梦里才呼酒。却恨啼鸦催醒候。声声似问重逢否。
蝶恋花 其九 客来茗谈山左旧事。九和前韵,近现代末当代初,赵尊岳,天若有情天亦瘦。长日孤云，掩映浮邱袖。风指蓬山东向又。相逢下九初三后。燕语呢喃凭话旧。一向书堂，煮茗聊当酒。四面浓阴移物候。泉边柳絮依然否。
蝶恋花 其十 十和前韵,近现代末当代初,赵尊岳,写不成书疑腕瘦。黛浅毫轻，空染冰绡袖。回首人人天际又。归心暗逐南鸿后。点缀湖山应胜旧。负尽缁尘，那日邯郸酒。一别疏嫞同道候。狂奴故态犹存否。
木兰花慢 其一,近现代末当代初,赵尊岳,趁一轮皓月，邀俊侣，唤新凉。任画毂轻驰，弓蛾淡扫，玉体初尝。行行。紫薇翠柏，渐宵深带露压莓墙。曲岸回潮宛转，移灯细语端相。难忘。了了旧时光。怎道是寻常。听逝水闲云，颓垣断羽，莫再思量。双双。锦笺凤管，且西园烟景付清商。检点他生影事，遽堪此夕清狂。
木兰花慢 其二 继声,近现代末当代初,赵尊岳,自西园别后，曾几度，不思量。算点检花风，叮咛月约，断尽回肠。书堂。看朱似碧，尚浓阴星火缀斜行。娓娓瑶华屑玉，冷冷清籁吟窗。兰房。许度口脂芗。再与问檀郎。道泪已垂枯，欢应娇纵，莫负韶光。残妆。为君褪尽，待芙蓉尺幅护鸳鸯。海气宵侵更鼓，星河曙拂纹窗。
鹧鸪天 其一,近现代末当代初,赵尊岳,风细游丝故故斜。新泉料理碾新茶。十年篆鼎悭沉缕，六扇芸窗飏落花。清课足，旧情赊。赌书远近隔天涯。定磁更好生颜色，佳茗佳人梦当家。
鹧鸪天 其二,近现代末当代初,赵尊岳,一片冰心付与伊。十分清不受人知。旋熏香泽侵花气，细袅文丝上翠帏。新折萼，浅匀脂。瓶笙从此伴南枝。壶天信是神仙窟，何必蓝桥问玉卮。
祝英台近 壬寅七夕,近现代末当代初,赵尊岳,碧波堤，红药架，历历送秋晚。银浦流云，淡掠远峰茜。剧怜今夕西园，■■■■，竟孤负、蓬瀛清浅。问天遍。底事乌鹊无情，桥填又轻断。输与春韶，许见画堂燕。更教数尽机丝，曝衣楼畔，比愁绪盈千盈万。
满庭芳 其一,近现代末当代初,赵尊岳,树老窥檐，花狂拥户，小楼自惜伶俜。一池吹皱，春水恰初生。镜底平分春色，认遥峰眉妩同青。云边路，天涯只尺，犹恐枉留情。银屏。遮浅醉，思随茶杳，梦逐香轻。乞轻寒帘外，莫与寒盟。伫尽昆仑信息，耐朝朝极目沧瀛。无聊赖，千帆过也，拂柱试弹筝。
满庭芳 其二,近现代末当代初,赵尊岳,万绿喧晴，孤光炫碧，疏簃独客伶俜。十年恩眷，负尽太狂生。北雁南鸿底事，剩而今双鬓难青。瓶尊畔，苔枝一萼，于此尚钟情。猩屏。春思杳，问花不语，比絮疑轻。付花繁絮乱，几度前盟。历劫瑶天未了，况层云迥隔重瀛。参横候，巡檐索笑，倚醉待调筝。
清平乐 其一,近现代末当代初,赵尊岳,殷勤记取。昨夜兰房语。倘有相遗相忘处。灯底香罗作据。猩红珍重残妆。角花点染温香。中有泪痕一掬，不堪持赠伊行。
清平乐 其二,近现代末当代初,赵尊岳,人间地狱。异穴悭同毂。海外仙云遮录曲。不吝无情天各。凄迷树色潮声。从容酒冽茶清。惊起回眸一顾，栖鸦啼到三更。
清平乐 其三,近现代末当代初,赵尊岳,银灯乍烬。写出丹青影。可可芳心莹似镜。省识天缘有定。一春海碧沙明。片言燕妒莺嗔。莫道几回负尽，终教证取双盟。
清平乐 其四,近现代末当代初,赵尊岳,凝妆无语。脉脉娴风度。不待当筵相尔汝。趁取雕轮轻去。夜深明月同归。珠帘照彻清晖。不怕愁人梦短，却嫌细雨花飞。
清平乐 其五,近现代末当代初,赵尊岳,鱼更卜夜。知道人归也。唤取金铃传密话。两地月明窗下。横波难遣离忱。轻颦犹勒余情。留待明朝相见，酒边再诉平生。
清平乐 其六,近现代末当代初,赵尊岳,前盟几度。此语多风措。底事飞花非堕絮。坐遣一春轻误。珍珠久废长门。葡萄重发清尊。容易夜窗作伴，梅花与镇诗魂。
清平乐 其七,近现代末当代初,赵尊岳,清才丽句。字字伤心语。毕竟兰荃邀薄誉。触拨琴心一缕。吴樯代马侵寻。从来未获知音。不意蓬莱清浅，仙云堕影宵深。
清平乐 其八,近现代末当代初,赵尊岳,瑶华叠叠。和遍泥金帖。吹气如兰香作屑。红豆三分刻骨。微波真可通词。灵犀消息丝丝。小说平生负气，怜才独少相知。
清平乐 其九,近现代末当代初,赵尊岳,清才八斗。未抵人间有。留枕宓妃终不负。隽语初三下九。归来堂上优游。赌书几泼茶瓯。此是个侬结习，待看日上帘钩。
清平乐 其十,近现代末当代初,赵尊岳,瑶华品第。碌碌无余子。不待他生今日始。委质金闺待字。论文醉挹茸窗。含情笑倚鸾床。悍妒兼工妇德，河东薄吼何妨。
清平乐 其十一,近现代末当代初,赵尊岳,兰馨玉洁。著意花钿帖。对镜无言红上颊。孤负清扬眉睫。花前滤茗焚香。单栖惯耐凄凉。?得今宵掷与，重寻蛱蝶双双。
清平乐 其十二,近现代末当代初,赵尊岳,金杯浅递。未饮先沉醉。密语深怜轻掩泪。忘却胡麻滋味。夙嫌生不逢时。红闺负尽腰肢。此际莫言娇纵，云鬟卸却花枝。
清平乐 其十三,近现代末当代初,赵尊岳,罗襟斜扣。团雪轻容漏。月透春痕灯透牖。嫞映三眠杨柳。回眸细息咿嘤。凭肩软语忪惺。索得珠啼玉哭，任他鬓乱钗横。
清平乐 其十四,近现代末当代初,赵尊岳,人间何世。天意诚狡狯。相见今番缘底事。恨不年光倒驶。贻君文石封泥。还君珠泪双垂。钤入小窗横幅，永教珍重南枝。
浣溪沙 其一 壬寅九月十六夜作,近现代末当代初,赵尊岳,蝶僽蜂僝两不胜。窗窥户罥几逡巡。游丝缕缕太关情。昨日寻盟盟碧海，他年有梦梦倾城。相思树下数残灯。
浣溪沙 其二,近现代末当代初,赵尊岳,鹃血斑斑点玉簪。帕罗封泪剩哀吟。纵无风雨亦春深。万劫沾泥终不悔，千秋密誓待重寻。昨宵圆月照街心。
浣溪沙 其三,近现代末当代初,赵尊岳,说去应难住亦难。夜深风露袭衣单。一帘明月并肩看。细字泪珠溅纸茧，瑶奁黛墨伴钗鸾。三生证取耐清寒。
浣溪沙 其四,近现代末当代初,赵尊岳,真把闲愁付与伊。空巢心事许天知。隔帘怕见乱花飞。密意已酬盟翠钿，佳辰莫道缓金卮。占他横幅是南枝。
菩萨蛮 其一 病榻不寐,近现代末当代初,赵尊岳,秋宵一雨清如洗。轻衾微觉生寒气。皓月透窗明。怀归梦不成。鸡声初破晓。云罨疏林杪。坐起看遥山。残灯映镜鬟。
菩萨蛮 其二,近现代末当代初,赵尊岳,盈盈花雾侵帘轴。筠蓝渐遣开金菽。夕照泛疏棂。雏蜂趱落英。几回人倦倚。独对苍茫际。叫破一声声。长空归雁鸣。
昭君怨,近现代末当代初,石声汉,一夜东风未了。吹碎荼蘼多少。苔砌总残英。乱缤纷。欲扫花翻起舞。玉质可怜黄土。花落叶还香。莫思量。
过龙门,近现代末当代初,石声汉,队队暮鸦归。绕树纭回。小池清水鲫鱼肥。半老秋菱红胜火，下酒刚宜。茅舍接山溪。好养鸭儿。板桥新整未沾泥。扁豆架边黄草径，红蓼依依。
卜算子,近现代末当代初,石声汉,已自著柔肠，更著愁千缕。若个人耶忒可怜，惯是相思苦。不向晚风啼，不对朝晖诉。留得鲛人一斛珠，自伴孤灯数。
误佳期,近现代末当代初,石声汉,最是秋风萧索。做断敲窗冷落。晚来原自不禁寒，错道衾儿薄。清影对残灯，卧听城头角。不将浊酒试新凉，怕负平生约。
相见欢 二首 其一,近现代末当代初,石声汉,无言怯卷重帘。晚秋天。自是多情长日病相牵。相思泪。和筝坠。自堪怜。莫向金绡红豆数流年。
相见欢 其二,近现代末当代初,石声汉,无聊细数行云。晚风轻。试问秋来何事不销魂。漫漫路。家何处。倍伤情。天把相思尽付可怜生。
鹧鸪天 甲子受生之日,近现代末当代初,石声汉,梦里浮生泪作珠。茂陵秋雨病相如。三更自有窥帘月，四壁犹余蠹剩书。尊酒冷，破巾除。西风闲拂旧衣裾。悔教红豆生南国，忍把流年换醉余。
浣溪沙,近现代末当代初,石声汉,欲了平生未了缘。水沉金鼎待重添。微凉风瘦一炉烟。拜罢庄严难起立，怕寻前果证凄然。娲皇忘补奈何天。
玉楼春,近现代末当代初,石声汉,嫩寒天气相思恶。省识离情如酒薄。几行归雁掠云过，又是流年辜负却。花黄时候风萧索。冷露凝珠侵旧幕。怪他新月学多情，也向晚凉消瘦著。
虞美人,近现代末当代初,石声汉,青衫湿透痕生晕，无那恹恹病。半帘红雨润莓苔。正是落花时节燕归来。秋千架外红成阵，容易芳菲尽。怜伊香骨也尘埃。扫得并愁和泪一齐埋。
南歌子 乙丑自题小影,近现代末当代初,石声汉,空自盈盈瘦，非关习习愁。人间何事苦凝眸。且看晚凉天净月华收。飘泊君休惜，凄凉我已苏。去来无碍雁鸿俦。自是优昙花过落红稠。
江城子,近现代末当代初,石声汉,东风拂处日如烟。艳阳天。草绵芊。习习桃花，和着柳吹绵。飞上杏梁高处住，随燕子，逐秋千。孤鸿飘泊又经年。怨流连。恨相牵。不是多情，何事病恹恹。莫把泪珠和雨滴，留寄与，那人边。
减字木兰花 湘鄂道中寄呈老父,近现代末当代初,石声汉,昏灯摇影。寒夜漏沉尊酒冷。话到阿儿。欲语停杯默忆时。此时行旅。四野烟浮天未曙。回首乡关。一抹孤云几障山。
玉楼春,近现代末当代初,石声汉,小池碧漪纹清浅。桃李秾华春草剪。窥他燕子掠花轻，知是今朝风力软。阑干立遍乡关远。怯把相思重检点。垂杨未解客愁新，叶叶枝枝萦望眼。
菩萨蛮 回文二首 其一,近现代末当代初,石声汉,苦思相见翻无语。帘卷晚晴天。白影横窗月。篱菊粉墙西。
菩萨蛮 其二,近现代末当代初,石声汉,树归鸦噪环孤戍。钟寺远霞红。酒病怜寒瘦。残蕊共眉攒。
唐多令 寄印禅,近现代末当代初,石声汉,浪迹与萍踪。天涯几度逢。乍相逢刹那又经风。风绪更能扬柳絮，凭漂散，各西东。豪气迈元龙。阮囊取次空。典征袍、共试新红。落拓不须辞一醉，携手笑，酒颜同。
眼儿媚,近现代末当代初,石声汉,乍看竹影掠东窗。冷月上空廊。寂寥小院，短墙苔砌，都浸银光。蛩声断续添征雁，还听柝声长。可怜心事，不成回忆，惟认荒凉。
唐多令,近现代末当代初,石声汉,细雨织春寒。新芽柳眼颁。恁飘零、欲住无端。燕子北归侬岭表，空有梦，到乡关。强笑不成欢。狂歌泪欲阑。有相思、相见应难。待绾行云縻别恨，明月冷，杏花残。
如梦令,近现代末当代初,石声汉,海上乍生圆月。舷底卷来霏雪。天半数秋星，惊起晚风幽咽。凄绝。凄绝。乡梦未成还灭。
菩萨蛮,近现代末当代初,石声汉,岳阳楼下湖光满。洞庭水着秋云绾。远水接天浮。飘蓬一叶舟。无言成小立。脉脉谁相忆。忆也不多时。天涯何限思。
浣溪沙 戊辰受生之日 广州,近现代末当代初,石声汉,一度秋风酒一尊。检来惟有旧时痕。不须惆怅者黄昏。漫向晚凉伤逝水，先烧绛腊看流云。一般消息奈何春。
醉春风 桃花瓣,近现代末当代初,石声汉,斗粉微施茜。羞向柔枝颤。东风才恶便归休，片片片。飞上晴窗，翻惊丝罥，却随征燕。细贴垂杨线。还点秋千院。韶光自去不留人，远远远。待扫新红，旋牵旧恨，可怜人面。
莺啼序,近现代末当代初,石声汉,斜阳尚凝旧陇，待长林共暝。晚烟起、飞罥空枝，逐风飘漾难定。正相念、天云深处，征鸿又报秋归讯。乱山前，雾色苍茫，火霞初褪。蔓草萧疏，暮景淡晦，绕孤坟寂静。月初上、乍绽银辉，寒光流泻荒径。漠空原来、风鸣古柳，藓泥罅、哀蛩凄紧。漱青苔，溪水涓涓，伴伊清冷。当时少小，却解相怜，也万端绮境。记并坐、溪头闲话，共濯沦漪，素手扶肩，垂鬟拂颈。寒泉浸缭，雪趺霜踝，芳心绰皪腮生晕，道天边、月也和侬病。相携涉水，还将憨笑央人，苔泥滑处扶稳。秋还依旧，月更如昨，正那寻倩影。最苦是、晓窗孤坐，旧梦都荒，客馆凄清，泪眸长醒。飘零湖海，难蠲幽怨，温存谁寄相忆语，画腮痕、羞向人前揾。泉台千遍呼君，但愿相忘，漫牵旧恨。
谢秋娘五首 其一,近现代末当代初,石声汉,歌舞散，惆怅惜余春。锦样年华随逝水，梦中情事逐芳尘。寂寞想前因。
谢秋娘五首 其二,近现代末当代初,石声汉,庭院静，辜负旧芳春。花鼎水消沉落絮，珠帘钩亸浥轻尘。寥落更无人。
谢秋娘五首 其三,近现代末当代初,石声汉,珠泪冷，还数别来春。兰气已迷衣上褶，指螺犹印镜边尘。长忆影中人。
谢秋娘五首 其四,近现代末当代初,石声汉,离恨重，何处觅残春。罗袂分明凝绀唾，宝奁萧瑟络陈尘。谁是昔年人。
谢秋娘五首 其五,近现代末当代初,石声汉,情不尽，长忆可怜春。旧梦已荒花上露，新愁难绾柳梢尘。絮果泣兰因。
踏莎美人,近现代末当代初,石声汉,水剪双眸，云堆两鬓。分明记得青鸾近。微赪晕向颊边来。别后许多心事费疑猜。更漏将残，兰釭半烬。相思有梦无凭准。觉来情思待安排。空向晓风残月步闲阶。
沁园春,近现代末当代初,石声汉,天壤茫茫，离恨重重，误尽平生。叹阑珊旧梦，倩谁为遣，无端幽怨，待怎教平。一度相逢，匆匆便别，流水呜咽随客行。尊前事，忆星眸欲涩，雪靥流赪。依稀记得盈盈。隔浩淼、烟波天际横。但冥鸿已杳，误人消息，青衫再湿，累我深情。漫唤真真，谁怜寂寂，独听窗前■■惊。还相问，但梦魂飘断，泪眼分明。
醉春风,近现代末当代初,石声汉,拚把流光卖。偿得相思债。宵来欢会几时重，再再再。更漏将残，金尊未冷，彩云犹在。斜凭朱阑外。怅捻缃罗带。回廊尽处又招回，待待待。万般珍重，千样丁宁，但教宁耐。
柳梢青,近现代末当代初,石声汉,密雨繁阴，梨花欲褪，小巷春深。燕子归迟，芳踪未整，蝉鬓先临。休教负手低吟。尽此处、销残素心。蓦地相逢，又成辜负，泪点衣襟。
琴调相思引,近现代末当代初,石声汉,坐拥红绵听四更。丝丝凉雨响空庭。夜长人悄，残柝两三声。梦到相思无定准，泪抛珊枕漫纵横。小窗幽寂，红烛自微明。
蝶恋花,近现代末当代初,石声汉,宿酒初醒无气力。欲减春衣，却被轻寒勒。满院春芜依旧碧。落花狼藉春莺寂。旧恨已教愁万叠。积得新愁，又向眉峰结。中酒伤春休再说。凭阑坐待初生月。
柳梢青,近现代末当代初,石声汉,漠漠春阴，重帘悄悄，庭院深深。中酒心情，妒花天气，旧病重侵。倚阑何事沉吟。任柳絮飘扬壮心。年去年来，为谁憔悴，红袖青襟。
江城子 辛未七夕在金陵,近现代末当代初,石声汉,去年今夜月初明。隔纨屏，晚凉生。并立闲阶，点点数流萤。细说深盟携素手，银河外，看双星。乍闻传语庆芳辰。蓦心惊，忆真真。天上人间，今夕总离情。望极天涯人不见，芳草断，岭云横。
莺啼序 辛未受生日在杭州,近现代末当代初,石声汉,西风又催鬓改，怅年华渐暮。漫回首，光景都非，旧欢今在何许。露华渍，连天衰草，遥闻唳雁归遐渚。夜寒生，村犬声阑，砌蛩低诉。山枕频欹，漏永梦短，听城头画鼓。正肠断、凄绝无眠，空阶还响疏雨。小窗幽，工釭影淡，短床湿，薄衾寒冱。甚心情，如此流年，总教辜负。销魂去岁，一样今宵，傍大堤絮语。薄醉解、市灯初上，烂影如水，风急潮生，逐波徐步。金蕉腻蜜，丹橙凝露。相携共说深深誓，愿年年、此夜长圆聚。花阴翠滴，归来冷落萧斋，月华半面相觑。多情怨别，海阔云深，奈两伤寄旅。算几度、离怀和病，中酒翻添，僝僽闲愁，理来无绪。余香浥臂，红丝无恙，伊人千里。空记省，任形骸，憔悴谁将护。春江流水长东，寄向君边，旧愁万缕。
金缕曲 壬申元日,近现代末当代初,石声汉,节序惊偷换。甚无端、春光才逗，春愁先长。残雪半消青甃冷，风劲庭柯争响。似代诉、人间凄惘。浊酒待浇离别恨，病欺人不放金尊仰。浑无语，但凝想。欢情已逐飞云漾。尽天涯、青袍自吊，深盟频爽。冻彻远鸡催客梦，残漏晓星相向。孤影动、一镫微晃。迢递水云深阻隔，极相思两地成惆怅。清泪泻，鬓霜酿。
惜余春慢,近现代末当代初,石声汉,绿绽圆荷，黄堆新杏，小院南风催暖。搴襟晕减，唾袖殷残。惆怅去年人远。曾是幽阶画阑，午阴初静，懒擎团扇。乍经年，还到木兰香殢，翠蒲云展。空念想南岭飞云，西湖停霭，光景一般零乱。伤春中酒，带褪衣宽，憔悴更无人管。已自千端旧愁，添得相思，倍教肠断。漫沉吟、罗袂凄清，又看泪痕红泫。
金缕曲 记伦敦夜分所见,近现代末当代初,石声汉,灯映层楼炯。下重帘、风凄雾湿，市喧初静。小巷忽传歌断续，酸楚四弦相应。幽咽语、浮沉不定。华发一双鹣鲽侣，正行歌乞食街头冷。风雾里，肩厮并。天涯我亦飘零剩。廿余年、闲闲误却，青袍青鬓。异域乍经漂流日，无限旧愁新恨。翻羡汝、鸳鸯同命。料得一灯愁对处，隔云天正有人如病。恰回首，泪偷迸。
临江仙,近现代末当代初,石声汉,锦样年华随逝水，征尘惯染衣缁。天涯底事又稽迟。年年芳草绿，草色动相思。远水遥岑无限处，此情应有谁知。休将旧恨谱新词。小楼深院里，更尽月斜时。
酒泉子 为人写柏林帝宗堤所遭,近现代末当代初,石声汉,一样飞轮，犹记就是双脸。鬓先低，眉欲敛，烟波凝。帝宗堤上秋风冷，难寻翩燕影。暮鸦啼，天欲暝，黯销魂。
莺啼序,近现代末当代初,石声汉,杨花渐飞渐远，渡秋千院落。散还整、凭借东风，一时飘寄高阁。甚春暝、琐窗犹掩，篆烟不透低垂幕。画梁寒，昨夜芸泥，燕巢萧索。零落残红，尚点绣幌，任游丝系络。屐痕泯阶涴青苔，轻尘沉聚珠箔。漫追寻、芳踪已杳，怅人远、水云深阔。独沉吟，经岁芳菲，尽成耽阁。回思往事，苦忆当年，共古城暂泊。风乍软、梨花微褪，燕趁莺语，蝶翅才舒，柳疏烟弱。阑干曲处，新裁剪芳草，胶轮轻碾银沙路。嫩晴天、共把单车学。赪霞缭耳，一时掠乱云鬒，相扶骑过篱角。彩云易散，绮梦难圆，总轻轻负却。怯记省事、床头栀子，夜永香浓，箧底春衫，袖长痕漠。潜销青鬓，濯残红唾，相思嚼尽莲薏味，到情深、还叹深情恶。宵来铅泪抛干，坐待迟明，梦随漏促。
山花子,近现代末当代初,石声汉,拚道今生分已穷。政如零雨湿残红。却向天涯春老处，拾芳踪。泪织月牙山下水，情随龙隐洞边风。莫据旧游温绮梦，总朦胧。
惜余春慢 乙亥八月廿二日题自摄小影,近现代末当代初,石声汉,梦里温馨，尊前旖旎，一醒尽成虚话。荼蘼褪后，青杏圆时，春剩游丝萦挂。却羡多情柳花，还能趁扑，绣车骄马。待重寻，年少心情，先怕自家惊诧。恁惋惘悄悄明窗，绵绵永昼，怯把帘钩松下。恹恹枕榻，澹澹屏山，对影自伤偢侘。为他轻暖柔寒，检点乘除，闲愁细惹。甚年年、芳草天涯，春讯总难凭借。
卜算子,近现代末当代初,石声汉,镫在月胧明，漏断人初静。共倚危阑话素心，泪与心相印。寒食又东风，满院梨云损。海角天涯二十年，白了潘郎鬓。
风入松 丁丑元旦,近现代末当代初,石声汉,熏炉残烬几星红。馀暖罨房栊。寒梅不报芳菲讯，但闲阶、腊雪初融。墙外依稀箫鼓，窗前澹荡山容。来年春事莫倥偬，馀巧乞天工。韶光裁剪无偏颇，教江南塞下俱同。杨柳楼台软雨，绿莎庭院轻风。
莺啼序,近现代末当代初,石声汉,多情桂山桂水，尚淹留梦想。艳阳里，风飐清漓，碎揉浓翠千嶂。断岩罅，山花绽蕊，垂枝搅起粼粼浪。水东门，催送征人，片帆双桨。暮霭初澄，细雨渐霁，正凉生画幌。庭院悄、檐滴声疏，穿窗蚊阵繁响。默低回，衣纹鬓影，似还见，眼波澄朗。忽惊心，高柳哀蝉，唤回瞑惘。莲心自苦，藕绪徒牵，叹夜阑梦旷。漏点促、月华披练，废殿幽寂，金带烟浮，宫池萍飏。雕栏凭遍，空阶蹀躞，晓星明灭生天际，束轻装，不待晨鸡唱。兰舟未发，惊闻笑语低呼，梦中人在邻舫。情缘最幻，拚散翻逢，更旋圆乍宕。浑未了，蛮笺五色，互寄温存，宛转千行，细传惆怅。长流各对，会心相印，秋期蓦地风浪卷，病文园，羸弱招虚谤。十年误尽韶华，粉褪香销，鬓霜渐涨。
水调歌头三首 其一 戊寅春日长沙乡居，寄张小柳、王望楚,近现代末当代初,石声汉,回想去年事，一出续黄粱。相逢但问研究，风格恁张扬。桌上红蓝墨水，架上英法日语，事事尽堂皇。天平显微镜，棋列极辉煌。英文过，植物毕，国文忙。晚来犹有，专家会议两三场。坐看主任员长，西装纸烟手表，跻跻复跄跄。开发西北者，意气总轩昂。
水调歌头三首 其二,近现代末当代初,石声汉,烽火漫云急，道远正无妨。须知抗日救国，正好做文章。胡桃国防树也，萝卜国防菜也，慷慨说周详。热血俨如沸，讲演声琅琅。飞机过，大炮响，始匆忙。太太细软文件，偷向四川藏。练习话剧歌咏，组织宣传大队，出发赴穷乡。救国募公债，遍解他人囊。
水调歌头三首 其三,近现代末当代初,石声汉,日暮电灯黑，独坐静思量。不才如我之物，何苦亦装腔。欺人自欺而已，于我于人何补，愧汗湿如浆。附和事容易，难在泯天良。人才事，百世计，许荒唐。廿年卅年以后，粉骨岂能偿。人生糊口而外，尚有其它可贵，长叹起旁皇。聑耳服辕久，风起忆穷荒。
踏莎行 戊寅重九在八步,近现代末当代初,石声汉,败叶惊风，枯枝泣露。荻花白遍秋江浦。零风重霭送残阳，湿云黏在连天树。漫说登临，空伤岁序。河山破碎情如许。故园秋思任关情，天涯望断无寻处。
沁园春 驮行病骥,近现代末当代初,石声汉,蹄铁敲穿，踏遍崎岖，日渐昏黄。叹木鞍坚重，背成生鞟，麻江粗硬，吻有陈伤。项下刍笼，虚无寸草，枉羡青畦菜麦香。沉吟处，听鞭梢爆响，倦步催忙。归来絷向空廊。早弦月盈盈上短墙。奈毛似垂旃，泥和汗结，头如赘瓮，颈共肩僵。半束枯刍，一拳稃壳，便是辛劬竟日偿。宵寒恶，任螗蹲蛙坐，志恁更长。
鹧鸪天,近现代末当代初,石声汉,怯暖愁寒日渐殊。艳阳新上小楼居。檐牙已噪争巢雀，阁底犹藏破网蛛。从病后，酒杯疏。浮生浮世两模糊。凭窗偶有寻春兴，但见梨花点碧芜。
醉太平,近现代末当代初,石声汉,悠扬絮飞。尼男燕回。家家都浣春衣。觉韶华渐移。长谈夜归。闲吟旧词。明朝情绪难期。且商量酒杯。
木兰花 娇女,近现代末当代初,石声汉,啁啾学语如雏雀，覆额青青蝉翼薄。一双娇脸教爷偎，两点漆眸犹泪泊。蹒跚细步无停躅，不惯拘牵长赤脚。最怜生小未知愁，也向天涯成落魄。
浣溪沙,近现代末当代初,石声汉,又见荼蘼送岁华。依然乞食走天涯。晓莺残月梦交加。七尺消磨馀驽骨，卅年惭愧作人渣。近来闲坐渐思家。
临江仙二首 其一,近现代末当代初,石声汉,午夜无眠经久惯，闲愁不怨更长。惟将琐屑转柔肠。家贫偏米贵，亲老值年荒。富贵早知非我事，近来都不思量。投荒弃远正何妨。酒边新白发，众里旧清狂。
临江仙二首 其二,近现代末当代初,石声汉,不寐已甘聊蜷伏，短衾历试温凉。静听风绪绕回廊。小窗鸣败纸，饥鼠啮空箱。漏尽旋闻鸡唱起，轮声喧过高墙。起来寒意涩如霜。晓星看泯灭，残月惜微茫。
鹧鸪天 其一 寿细君,近现代末当代初,石声汉,自嫁黔娄百事乖。春风纨绮尽蒿莱。岁朝羁旅伤憔悴，九月寒衣未剪裁。儿女累，米盐灾。七年犹著嫁时鞋。鸳盟若许前生约，后世为君作妇来。
鹧鸪天 其二,近现代末当代初,石声汉,冻馁驱人剧可哀。鹧鸪牵上凤凰台。恭签誓约真无耻，不发牢骚假学乖。浑是戏，更休猜。任人提线不关怀。自从羞恶都忘后，俯仰人丛当活埋。
清平乐,近现代末当代初,石声汉,漫挑青镜。自照如花影。镜里朱颜元一瞬，渐看吴霜点鬓。宫沙何事低回。几人留得芳菲。休问人间谣诼，妆成莫画蛾眉。
南歌子,近现代末当代初,石声汉,白露零黄苇，残阳敛翠烟。人间摇落自年年。秋水一泓澄澈却依然。云破星争出，盱睢据暮天。欺他迟月已过弦。不道廿馀宵后尚能圆。
虞美人 其一 有浴而非命死者，因为清浊冷暖之辨数章,近现代末当代初,石声汉,丁宁底事劳汤沐。质洁何须濯。可怜才浣世间尘。已教众人含恨悼芳魂。试看菱藕中如雪。不洗依然洁。再休珍重辨苍黄。且向藻根繁处自埋藏。
虞美人 其二,近现代末当代初,石声汉,寒潭止水如明镜。惯照幽兰影。出山溪涧渐漫漫。欲擢青莲须莫到人间。晶莹争似冰凝雪。冷澈刚能洁。无端一夜软东风。又见明朝波涨绿溶溶。
虞美人 其三,近现代末当代初,石声汉,泠泠止合藏幽涧。莫许人相见。华清池水恁涟漪。才到临潼山下已成缁。秋河汛溢泯牛马。纳浊方能大。急湍清浅不容濡。长铗便教弹破也无鱼。
浣溪沙 嘉州自作日起居注六首 其一,近现代末当代初,石声汉,五鼓敲残露薄曦。匆匆推枕起寻衣。渐闻啼鸟弄晴晖。汲罢井华僵指活，烧明冷灶倦眸眵。营门吹角报升旗。
浣溪沙 其二,近现代末当代初,石声汉,白足提篮上菜场。残瓜晚豆费周章。信知菰笋最清肠。幼女迎门饥索饼，病妻扬米倦凭筐。邻厨风送肉羹香。
浣溪沙 其三,近现代末当代初,石声汉,十号才能几日过。频翻挂历待如何。纵教发放也无多。寄卖行前低问讯，旧书摊畔再巡逻。近来交易有成么。
浣溪沙 其四,近现代末当代初,石声汉,双袖龙钟上讲台。腰宽肩阔领如崖。旧时元是趁身裁。重缀白瘢蓝线袜，去年新补旧皮鞋。羡它终日口常开。
浣溪沙 其五,近现代末当代初,石声汉,课罢归来喘未纾。襁雏蹀躞扫庭除。添薪落叶也都疏。脱粟饭成儿女乐，涤盘水竭病妻呼。一灯先课大儿书。
浣溪沙 其六,近现代末当代初,石声汉,骤雨惊传屋下泉。短檠持向伞边燃。明朝讲稿待重编。室静自闻肠辘辘，风摇时见影悬悬。半枝烧剩什邡烟。
鹧鸪天 甲申受生日写《生命新观》草稿甫竟,近现代末当代初,石声汉,惯是同曹最少年。蓦惊华发欲侵颠。百无一可犹能悔，万有俱空总认缘。温旧梦，砌陈言。春蚕作茧不须怜。闲云野鹤西风紧，已算温馨自在天。
南歌子 过青衣坝,近现代末当代初,石声汉,昙压长楸噤，风飘坠叶哗。荒村破屋两三家。撑在夕阳山外啮朱霞。乱草凭冈怒，澄江任渚赊。失行孤雁认天涯。肯向寒林杂沓羡归鸦。
望江南·春蚕梦十二首·道 其一,近现代末当代初,石声汉,无限意，渊默自堪传。未著迹时皆妙谛，一成行处便陈言。春梦几时圆。
望江南 其二 蚁,近现代末当代初,石声汉,舒造化，生意谢天工。素壳晶莹留旧梦，黑头攒动醉春风。辛苦种无穷。
望江南 其三 桑,近现代末当代初,石声汉,揉墨浪，阑格任欹邪。纸响低沉风飐柳，梦痕零乱蟹行沙。春蚓间秋蛇。
望江南 眠起四首 其四,近现代末当代初,石声汉,春漏促，淅沥响空阶。墨渲始知窗纸润，灯昏疑是扁风来。倦眼涩还开。
望江南 其五,近现代末当代初,石声汉,新雨过，午夜转微凉。浓泼春茶消积困，臭烧烟卷伴蚊香。人静柝声长。
望江南 其六,近现代末当代初,石声汉,寻旧诂，摇落更支离。遍检群编供獭祭，还凭独断靖狐疑。孟浪未须辞。
望江南 其七,近现代末当代初,石声汉,鸣络纬，忽忽又中宵。几日蹉跎轮滞辙，一时奔放浪推潮。微笑笔乘飙。
望江南 其八 丝,近现代末当代初,石声汉,抽不尽，一绪自家知。烂嚼酸辛肠渐碧，细纾幽梦枕频移。到死漫馀丝。
望江南 其九 茧,近现代末当代初,石声汉,情宛转，洄复诉凄清。倾鬲漫夸忘冷暖，化身旋梦薄苍旻。山上世缘生。
望江南 其十 锦,近现代末当代初,石声汉,洴澼洸，椎练染成纁。雾縠冰绡非夙分，残绵剩帛袭馀温。蝶翼梦离魂。
望江南 其十一 衣,近现代末当代初,石声汉,裁制可，依梦认秾纤。敢与绮纨争绚丽，欲从悲闵见庄严。压线为人添。
又蜕,近现代末当代初,石声汉,春梦醒，梦醒惜春残。身后早甘长覆瓿，蜕遗无意更藏山。翼粉任阑珊。
柳梢青 解嘲,近现代末当代初,石声汉,缱绻余春。簪花掠鬓，坐遣晨昏。臂上沙红，眉间黛绿，都锁长门。垂帘对镜谁亲。算镜影相怜最真。人散楼空，花蔫镜黯，尚有温存。
哨遍 春鸿,近现代末当代初,石声汉,腊雪初融，曾冰未销，春讯浑如许。昙影里，重觅旧菰蒲。只残茄败梗堪数。岁渐徂。馀寒尚欺病翮，高骞欲振伤无侣。嗟八表同昏，停云霭霭，遥岑平陆伊沮。梦龙沙翰海早模糊，便浊淮清洛也荒芜。独立苍茫，四顾寒江，徘徊冻渚。吁。食纵无鱼，餐苔拾藻甘清露。胜筠笼奉养，终供鼎镬刀俎。看素氅朱冠，乘轩睥睨，阶前宛转依人舞。算我武维扬，凌霄怒睒，登鞲须献狐兔。借风流文采占高梧，报欢欣消息噪庭除。又何如、效人言语。赚他玉碗金梁，学画帘鹦鹉。鸱原有乐，朝潜暝出，林薄搜求腐鼠。能将一吓侮鹓雏，且临流、自刷慵羽。
柳梢青 丙戌秋作此封笔。用《解嘲》旧韵，并解《解嘲》,近现代末当代初,石声汉,休问馀春。水流云散，又到黄昏。洗尽铅华，抛空翠黛，忘了长门。卷帘斜日相亲。梦醒后、翻嫌梦真。雾锁重楼，风飘落絮，何事温存。
虞美人,近现代末当代初,石声汉,远山吞却西沉月。大宇茫茫黑。长空雁唳认征途。惊惹树头翔噪几群乌。残星四五当窗睒。也著轻昙掩。朝暾忽地刺云生。喜看高天厚地渐通明。
鹧鸪天 其一 记近闻近遇,近现代末当代初,石声汉,纨绔声威虎后高。分朋狠斗媚樱桃。贪逾长卫搜阛阓，酷迈周来用烙炮。凭暴虐，计勋劳。公车馆饩恣游遨。群猱升木长林毁，那许鹓鸾剩羽毛。
鹧鸪天 其二,近现代末当代初,石声汉,牛鬼蛇神事有无。蚊雷市虎代爰书。乌台谳急钞瓜蔓，红卫兵骄卤腐儒。髡皓首，系玄符。龙钟拥彗涤圊窬。劳心锻就风波狱，迁固何曾涉谤诬。
念奴娇 白鹤,近现代末当代初,石声汉,昼肠饥困，望蒹葭深处，拟寻鱼蟹。路过九皋刚想叫，双脚已遭绳逮。琴当干柴，姜椒杂煮，算是新鲜菜。莫名其妙，为何逢此优待。忽忆卫懿公朝，远房祖先，曾欠冤衍债。享受大夫高俸禄，此罪已浮劳改。狄寇来时，人无斗志，还要轩车载。余殃难赎，报施应及千代。
最高楼 其一 自嘲,近现代末当代初,石声汉,平声事，畏避恁多端，行止要心宽。衣冠高会芒攒背，寒喧广坐棘藏毡。有冰心，无媚骨，乏奴颜。怕茧足、侯门承色笑，愿负手、蓬门看夕照。慵应付，且偷闲。绮罗脂粉惧椒堇，歌筵酒局苦喧烦。守迂愚，甘懦软，认冥顽。
最高楼 其二,近现代末当代初,石声汉,终不悔，铸错任万千，旋忽付遗忘。惯输攫搏劳鹰隼，动披肝胆委豺狼。信人情，无世故，彻堤防。看白首、相识犹按剑，悟白璧、难辞蝇作玷。恁卖我，又何妨。天荆地棘从容步，钢筋铁骨耐创伤。百年身，恩怨债，总寻常。
荷叶杯 其一,近现代末当代初,石声汉,别意似无还有。忆否。觖月映西楼。碧云黄叶锁清秋。愁摩愁。愁摩愁。
荷叶杯 其二,近现代末当代初,石声汉,剩有离怀如病。秋尽。草色接天黄。罗衣沾露立残阳。凉摩凉。凉摩凉。
浣溪沙 自写溪桥暝色图,近现代末当代初,刘蘅,野趣萧然见晚樵。闲挑暝色过溪桥。桥西风外酒帘飘。篱落青苔无履迹，林阴丸墨是鸦巢。夕阳红晕碧桃梢。
苏幕遮 石鼓山岁寒寮寄梅叟师,近现代末当代初,刘蘅,树婆娑，山迤逦。绿带钟声，流到帘波底。凉处栏干宜独倚。古佛龛前，一粟灯光紫。对岩花，临涧水。耳目清和，如坐春风里。为问真机何处是。不著尘愁，可近连天未。
渡江云,近现代末当代初,刘蘅,林阴沉碧处，细泉滴滴，恍似泪难收。意多宜独坐，坐转残更，夜色绝凄幽。天街一水，是银湾、回影西流。愁未埋、偏教明月，先到这边楼。凝眸。清辉在手，欲赠无由。恁多般僝僽。更此际、萤稀雁远，灯灺烟柔。东方若缓须叟白，问梦儿、还肯来不。人瘦也、怎堪盼断清秋。
满庭芳 对菊,近现代末当代初,刘蘅,云引天遥，烟扶峰矗，林衣脱绿翻黄。东篱疏雨，著意洗秋光。漫为幽花嫌晚，含滋久、凝艳方长。嗟群卉，徒贪受露，也要解凌霜。红尘匆代谢，鸿来燕去，节候空忙。好素襟相赏，冷处成芳。寒集虚庭易暝，蛩边事、留与商量。休孤负、黄昏静对，亸影傍琴床。
蝶恋花 送秋,近现代末当代初,刘蘅,帘幕新寒笼薄雾。怕捡吴棉，镇日烘兰炷。篱菊欲留秋小住。霜风不肯容庭树。秋去应知何处去。啼雁声中，黯黯云边路。无限芦花江水暮。愁多莫向衡阳度。
琐窗寒 灯魂,近现代末当代初,刘蘅,乍上光柔，初挑焰小，酿寒偏易。秋深白袷，早带许多凄意。恁依依、夜阑未销，暗分倩影罗帏里。爱傍人闲炙，飘帘无力，趁风摇曳。凝睇。屏山外。似有约炉烟，共盘心字。欲旋又转，自护嫣红双蕊。待招回、蝶憨梦中，玉缸背影支倦翠。恁抛人、斜月残钟，冉冉离窗纸。
蝶恋花 理琴,近现代末当代初,刘蘅,自理瑶琴垂翠箔。旧谱能温，新谱偏慵学。满眼花飞情绪恶。暗尘和泪凝弦索。流恨春江云漠漠。弹到忘机，未冷鸥凫约。大抵山河闻徵角。妙音肯趁闲箫籥。
鹧鸪天 寄坚庐,近现代末当代初,刘蘅,漠漠轻寒一片融。梨花淡白照帘栊。残香犹解存宵火，远梦争教误晓钟。吟未就，意先慵。闲书小句寄飞鸿。春光迟暮中年近，合有情怀与我同。
长亭怨慢 酒醒见月,近现代末当代初,刘蘅,甚吹湿、香边云髻。一枕寒光，月明如水。院静杯空，为谁前夕尽情醉。试扶残梦，人犹在、惺忪里。镜影压阑干，恨不照、罗衣双倚。独自听啼鸦隔树，也被寺钟催起。凄清风露，都忘却、翠樽花底。问褪了、两颊轻红，剩多少、春酲情味。料此际天涯，端合凝愁无寐。
齐天乐 淇园海棠半开，适闻燹，将避地剑津识感,近现代末当代初,刘蘅,绿章为乞春阴晚，杖头忽惊红浅。露薄难沾，风多又峭，那更骄阳犹煽。新妆漫换。便蕞土移根，嫩姿怎惯。碧迢凉波，自今花片恁飞满。鸳鸯尚贪梦煖。翠苹遮不住，眠也真稳。芍药回阑，垂杨曲渚，更有啼鹃谁管。岷江梦远。待衔去残脂，倩他轻燕。唤转柔魂，浊醪浇玉盏。
清平乐 雨窗,近现代末当代初,刘蘅,林莺低唤。似劝拈金盏。几阵东风花外晚。吟醉商量都懒。楼扉镇日常关。何因还著春寒。今夜将愁消雨，任他双鬓添斑。
南乡子 新寒,近现代末当代初,刘蘅,鸦背夕阳天。乍觉微寒到酒边。欲问梅花消息近，阶前。独鹤迎人耸瘦肩。出箧爱吴棉。认取衣香是旧年。犹有些儿离泪迹，堪怜。待试炉熏更惘然。
踏莎行 艺兰,近现代末当代初,刘蘅,众草争荣，佳人难遇。瑶琴愁理幽兰谱。平生真赏托灵修，不因岑寂伤迟暮。旧畹亲移，寒泉密注。芳心一掬凭谁诉。为君纫佩劫君欢，秋魂浸化潇湘雨。
鹧鸪天 感春,近现代末当代初,刘蘅,零落瑶华剩故枝。流莺衔雨尽情啼。那堪积黦黏沟叶，犹有余红湿路泥。春黯淡，意凄迷。挑灯愁读晚唐诗。明朝新绿池塘遍，忍泪看天问有谁。
风入松,近现代末当代初,刘蘅,兰镫凝畴掩帘栊。睡意正惺忪。轻寒搁住天边梦，润鸡声、露气犹浓。墙竹千竿沐绿，窗梅几点舒红。思量碧海放征篷。鲸背揽长虹。神山彷佛琼楼畔，指灵台、自有崆峒。香里黄庭一卷，数声白鹤寥空。
蝶恋花 灯影,近现代末当代初,刘蘅,露底楼禽都睡去。月色朦胧，隔著庭前树。人在凄清灯影处。夜分颓髻笼轻雾。倚枕添衾温茧绪。一穗缸花，中有愁千缕。照见秋魂来往路。香边帘幕重重护。
青玉案 鼓山岁寒寮,近现代末当代初,刘蘅,抽身暂得离尘累。更休问、今何世。镇日焚香清扫地。岩霏芳润，林阴幽翳。新绿烘浓睡。醒来梦影随风曳。暮磬声中夕阳坠。涧水流花红欲腻。水肥花瘦，石斑苔绮。如画欹云外。
菩萨蛮,近现代末当代初,刘蘅,春来已是为欢寡。春归几见杯重把。燕子向谁家。开帘拾坠花。隔烟凝望处。数颗垂杨树。飞絮正濛濛。吹愁又晚风。
清平乐,近现代末当代初,刘蘅,风回窗晚。花淡金炉暖。病意百端成一懒。何处琴声凄婉。蜻蜓点水轻轻。秋荷雨落珠倾。旧曲生疏多少，心头故自分明。
齐天乐 春晚,近现代末当代初,刘蘅,养烟庭院深深柳。栏干耐人凭久。未到黄昏，多般怅惘，总觉情怀非旧。莺儿倦否。甚啼近帘栊，暗愁先逗。碧藓延阶，晚蕤扶绿卧幽甃。池塘水光半亩。峭风吹四面，鱼动波皱。逝景难追，飞花莫扫，扫却从知还有。清明过后。剩几许春寒，沈腰都瘦。懒展云笺，小诗敲未就。
昼夜乐 西山阆风楼,近现代末当代初,刘蘅,松高不碍楼扉小。凭一望，何绵渺。燕台百里云山，迸入鸦边斜照。些子寒添吟思好。写别来、许多怀抱。鸟语审弦隐，和阳关悲调。飞泉■㶁当阶绕。引天籁、沉幽窈。何因未断闻根，直恁栖心云表。僻处差无人事扰。又空山、狖悲猿啸。日日倚回阑，度萧寥昏晓。
玉漏迟 忆梦，寄竹韵闽中,近现代末当代初,刘蘅,醉深偏睡浅。纱窗未白，翠釭犹灿。好梦来时，那觉天涯人远。仿佛花前倦倚，耿无语、不胜离怨。才一杵钟声到枕，故园春换。绣被几许轻寒，有解意炉香，尽情熏煖。绝好凉宵，若被锦鸡啼短。落月梁间素影，动多少、离人心眼。肠欲断，何堪又闻新雁。
高阳台 晚春,近现代末当代初,刘蘅,吐采连蜷，量痕几寸，花梢乍涌冰轮。丽绝宵光，流阴藓径都匀。青词曾写笺天字，向东皇、密意深陈。愿芳时、百卉千蕤，雨露恩均。相逢胜赏休孤负，况栏干红静，曲曲留人。酒酽歌沉。珠玑错落莺唇。玉箫唤醒韶年梦，爇熏炉、取次重温。盼蔷薇、尽意舒红，虽晚犹春。
清平乐,近现代末当代初,刘蘅,蔷薇花谢。影静秋千架。绝好风光初入夏。似水清阴亭榭。双双燕子梁间。晓天爱恋残寒。偎著香巢低语，不知客梦阑珊。
临江仙 题竹韵观书小影,近现代末当代初,刘蘅,尘外身闲宜稳坐，更持一卷黄庭。旁人欲问几芳龄。镜中无岁月，但见鬓云青。不碍花前寻丈地，神游北海南溟。烟光霞影画仙屏。春华金斝酒，心绪玉壶冰。
瑞鹤仙 石鼓山忆旧,近现代末当代初,刘蘅,屧声开藓径。引一缕、香风吹过寒磬。平台小如艇。记岩西、烧叶试茶温鼎。相携度暝。暗回首、都成梦境。旧阑干何限，深情只是，独来怎凭。凝听。风篁摇玉，涧水鸣珰，这般幽景。共谁收领。吟身外，碧天迥。看低徊，山鸟衔来秋籁，疑与新愁暗并。认前游、石上镌文，墨香未冷。
浣溪沙 病边,近现代末当代初,刘蘅,异县羁栖又一年。身孱小极苦绵绵。轻阴庭院早凉天。瘦骨不如篱菊影，世缘祇结药炉烟。朝来多卧夕无眠。
水龙吟,近现代末当代初,刘蘅,遥天雁路深蜜，云开祇见斜阳度。阑干爱旧，低回慵倚，新尘尔许。脱粉桐枝，破襟蕉叶，自家吹雨。算秋声一片，为谁凄绝，愁著了，无消处。此日重拈诗句。怅残踪、黯然相遇。笺纹墨沈，酒香灯味，背人细数。梦醒方知，世缘空幻，多生痴误。拜莲天悔晚，流光水样，送年华去。
减兰 清明前一日作,近现代末当代初,刘蘅,凤城梦影。百折萦怀终不冷。苦著思量。西苑青山最断肠。白杨未老。饮恨茹悲心已槁。明日清明。弟妹无知劝踏青。
浪淘沙,近现代末当代初,刘蘅,燕带夕阳归。红剪涟漪。春尘如梦不胜吹。恰好风来完暝色，融作烟飞。云水与茅茨。古趣谁知。米家画意在江湄。小艇低眠丛树下，坠叶渔矶。
虞美人 月夕寄健怡城中,近现代末当代初,刘蘅,月儿祇在心儿里。会照人千里。与君相隔只城闉。底事闲吟小醉不相亲。遮愁不断遮人断。才怪帘栊远。思量砚席几时同。款款春衫轻飏绿杨风。
齐天乐 鸠声,近现代末当代初,刘蘅,抢榆那识鹏程远。瞳瞳祇余朱眼。万里培风，千寻择木，未解昂头宵汉。营巢自懒。听传语阴晴，舌端多谩。绣羽华冠，一般文采最堪叹。纱窗午阴思倦。画帘开又掩。人在天半。驿柳沉烟，园花病雨，谁暖谁寒怎判。屏边枕畔。正好梦来时，数声惊断。却比流莺，更无情万万。
庆春泽 读梅叟师诗集题后,近现代末当代初,刘蘅,寄驿南华，驱驴朔雪，撚须珠玉盈篇。归隐茅茨，希音自托琴弦。为怜弱植离披久，勉青蕤、默养根蕃。耐频颂，刻意穷参，犹落蹄筌。深恩欲说如何说，数书声灯影，宵月晨烟。廿载从游，追踪半在长安。桂香满院谁先省，奈真源探讨偏难。费微叹、测海孤蠡，欲涉漫漫。
琴调相思引 梦旧京晴雪，以淡墨写之，成一小帧,近现代末当代初,刘蘅,燕酒沾襟晕未消。宵阑欹枕梦琼瑶。西山沉翠，淡日冷鸦巢。飞屑无声飘古殿，残寒有影落荒郊。旧踪谁省，自写上生绡。
兰陵王 冬日游石鼓山,近现代末当代初,刘蘅,寺门侧。远水寒光弄白。涵虚处、无数乱沙，残石闲鸥梦清适。风云任变色。松柏霜余更碧。浓阴里，遥望断岩，斜立奇礓似欹帻。山中旧踪迹。念掬月团烟，情绪消寂。凄然好景回头失。剩宿云犹懒，洞花争艳，阑珊岁月尽过隙。零诗未收拾。此日。甚消息。但屐底筇端，岚气清浥。吟怀迥与红尘隔。写胜趣闲淡，梵缘亲密。堆襟云缕，认几度游屴崱。
如梦里 雨天寄德愔,近现代末当代初,刘蘅,坐雨层檐听溜。拭泪罗巾团皱。幽绪忒宜秋，恰好一襟凉透。思旧。思旧。可奈添人新瘦。
风入松 敬题梅叟师墨画观世音佛像,近现代末当代初,刘蘅,毫光乍展遍云端。隐隐带遥山。迎眸宝相兜罗影，庄严甚、琼珞珠鬟。弹指海云凝紫，分身香气舒檀。金容霭霭照人间。三界尽腾欢。无边绀宇琳宫地，集迦陵、妙语回环。从此天吴罢舞，慈航稳渡澄澜。
御街行 梅溪客中寄桐浣,近现代末当代初,刘蘅,蜿蜒山路盘何许。青不断、连天处。羡他燕子尽南归，人被溪声留住。虚廊徙倚，夕晖红倦，不染烟中树。别来几日春光暮。料诗侣、仍欢聚。荒村孤我水云边，冷落芳时情趣。欲寻旧梦，蔷薇风里，翠箔愁飞絮。
瑞鹤仙 自题香山松上弹琴小影,近现代末当代初,刘蘅,颓云依古树，看绿润凉襟，四围山气。峰高逼天纬。望浮图遥矗，梵缘先缔。扶筇涉翠，趁几尺、斜晖未坠。敛真禅、乍入跏趺，膝上一张焦尾。幽翳。松阴开合，鸟影低徊，素弦初理。残寒裛指。流泉迸，玉徽里。念青禽消息，空中如接，不负焚香叩齿。自凝听、弦外余音，尚流烟际。
念奴娇 罗衫,近现代末当代初,刘蘅,芳春婪尾，正愁人天气，吴棉初换。旧岁罗衫才出箧，黯黯京尘重见。酒晕斑烂，啼痕深浅，此意争生遣。腰围宽窄，重新商略裁剪。谁信寂寞生涯，拈毫弄墨，抛了闲针线。镜影炉香如旧否，日月频移昏旦。只剩闲愁，依然密络，宛似机中茧。漫歌金缕，柳花天地飞遍。
虞美人 晚春雨夜,近现代末当代初,刘蘅,春游懒到今年甚。镇日惟欹枕。小楼容得雨声多。便抵当时听水宿岩阿。神清百趣都消领。梦也何妨醒。祇怜瘦尽好花枝。阑角余红总让绿阴肥。
西江月,近现代末当代初,刘蘅,华屋悬珠不夜，朱楼散绮如烟。贫家积雨长苔钱。买断盈阶花片。好鸟娇春啼涩，暮钟抱佛声圆。重山分绿到窗前。润遍黄昏庭院。
琴调相思引 沪上寄外子闽中,近现代末当代初,刘蘅,钟动楼心月已斜。林烟幂幂未啼鸦。昨宵香篆，犹傍半瓶花。何事春寒来近枕，分明小梦忆还家。几番凝睇，辛苦望天涯。
扬州慢 孤山探梅,近现代末当代初,刘蘅,山瘦拖青，雪残堆白，里湖绝好冬姿。记苍根古藓，有几本寒梅。正堤曲、商量放棹，夕阳迎客，红迤桥西。笑东风，情性先花，依旧南枝。凝喑冻雀，算今番、消息差迟。认屐底苔香，襟头酒晕，长忆当时。总为素心人远，钟声懒、不度明漪。觅空亭芳迹，除他孤鹄谁知。
唐多令 沪江客次，寄坚庐旧京,近现代末当代初,刘蘅,客里一炉香。怀君觉日长。恁相离、那便相忘。忆及闽江南岸路，弹别泪，送征航。雁影看成行。雁声更断肠。料花开、应念家乡。旧梦燕台春好否，情系处，尽思量。
八声甘州,近现代末当代初,刘蘅,记长安作客几经春，风光尽堪怜。甚归来未久，沉云雁影，冷落桃笺。望里琼瑶洞府，远讯断飞仙。乾尽铜盘泪，梦也凄然。莫问蓬莱深浅，叹扬舲旧水，云气迷漫。写篇诗瀛岛，乱石湿蛟涎。到黄昏、萧疏烟景，念汉家陵树夕阳边。销凝处、众芳消歇，惟有啼鹃。
意难忘 梅叟师种兰久而未花，今秋忽茁一箭，又伤于虫，旬日复花，赋词识喜，命和原韵,近现代末当代初,刘蘅,出谷完真。算细茎微蚀，未损灵根。初收南浦泪，重见楚江云。谐冷趣，解清言，纫佩意常存。问别来、噙芳惜翠，谁与逡巡。吹香暗认莓盆。念欲归旧畹，忍负前恩。添诗联秀句，剪梦缀烟痕。花气晓，鸟声昏。空谷祝长春。漫误他、灵均素抱，又吐新芬。
金缕曲 春晚山楼写怀,近现代末当代初,刘蘅,涉足红尘路。笑吾生、耽诗爱画，是何情绪。廿载风华知多少，瞥眼消磨旦暮。念此际、天涯云树。欲载琴书凭孤往，恨阴霾、千里沉吴楚。寻旧约，尽遥阻。荒居那得春长住。只商量、闲愁小病，莫随春去。留取吟边消独坐，端合添题瘦句。任柳絮、弥天飞舞。排翠青山层楼上，是南宫、墨沈流烟雨。凝望极，淡无语。
六丑 暮鸦,近现代末当代初,刘蘅,抹林梢薄霭，渐引出、横空鸦阵。却如绮窗，春奁披半鬓，试与猜认。旧日昭阳里，玉颜会否，减几分芳润。河山影瘦无人问。雨暗城头，风危屋角，闲鸥翠汀眠稳。笑高飞弄翼，贪与天近。残虹遥衬。看星星墨晕，泻入池波底，寒自韵。笼烟柳密春嫩。甚悬巢爱傍，故宫鸱吻。无人见、泪珠偷揾。长亭畔，唱到乌栖旧曲，别肠怎忍。休疑讶、晚晴无准。带夕晖敛雨遥边去，和愁敛尽。
虞美人 秋夜,近现代末当代初,刘蘅,平林暗锁烟中碧。坐久生寒色。芳心自照有灵犀。不怨月轮渐向隔墙低。斜移竹影阑干畔。风定宵过半。寄书莫与说闲愁。祇道艰难料理一天秋。
醉花间,近现代末当代初,刘蘅,窗前月。床前月。倚月人凄绝。门外几分秋，瘦尽青山骨。哀鸿霜翅折。邻笛还幽咽。愁颜损旧红，羞映枫林叶。
齐天乐 寄念娟邵武,近现代末当代初,刘蘅,雁声啼白荒山草。秋光更催人老。念子殊方，长年橐笔，愁送离边昏晓。孤游倦了。问客里怎消，雨凄风峭。卖卜佣书，细思还是故乡好。高亭迥出树杪。觅沧浪旧迹，诗思幽渺。蓿苜生涯，篝灯课子，别有欢娱怀抱。君归务早。正洲桔垂红，渚鱼堪钓。望极溪篷，倘先春信到。
减字木兰花,近现代末当代初,刘蘅,怎消清趣。佳日朋尊偏罕聚。世事浑忘。为底眉间锁恨长。耽诗差可。小句能收尘外我。望里禅关。却幂层云欲叩难。
霜天晓角 避地剑津，有祝呈梅叟师里中,近现代末当代初,刘蘅,泪在声先。呗音闻佛天。镇口莲台膜拜，祝法雨，洒烽烟。自怜羁旅边。露枝栖病蝉。须得个平安字，消远望，展眉弯。
南乡子 松阴小坐,近现代末当代初,刘蘅,湿翠满罗裳。小坐松阴爱夕凉。商略探幽何处是，心伤。枳棘离披遍道旁。急浪卷沙黄。估舶无情去渡江。怎似轻鸥常自在，徜徉。浅水芦花意思长。
百字令 题岚屏师母临帖宋幛子,近现代末当代初,刘蘅,名闺柔翰，爱临池、也具前贤风格。纯是人间清淑气，真草皆非凡笔。双井馀姿，一窗晴旭，古意生斋壁。绛纱都讲，几回来就传习。微艺笑我过时，兰亭摹久，累神磨人墨。如会晦明烟雨意，弱腕应添遒力。廿载师门，频翻书谱，与母谭钩勒。追随晨课，小园多种蕉叶。
忆江南,近现代末当代初,刘蘅,思往事，春晚一庭烟。欲数飞花江水远，几分怨绪付啼鹃。人瘦绿杨天。
采桑子 春日舟过白湖亭,近现代末当代初,刘蘅,远山碧在桥门外，岸上人家。几树桃花。开傍东风染薄霞。柳阴三五溪边女，笑语喧哗。闲浣轻纱。一带烟光似若耶。
清平乐 外子初归，对月赋视,近现代末当代初,刘蘅,更迟月上。夜意宜清赏。话到别时犹惘惘。心绪输君欢畅。楼前蝶舞莺歌。南风已长池荷。聚日偏逢春晚，直教好处蹉跎。
南乡子 浣桐、浣秋先后归里喜作,近现代末当代初,刘蘅,檐鹊语频闻。二子溪行阅燹痕。别后经过多少事，逢君。雨虐风饕且莫论。旧梦喜重温。恰好黄花佐酒尊。回首天涯羁旅久，离群。三载佳人隔碧云。
甘州 浣秋、浣桐归里小聚，即别识感,近现代末当代初,刘蘅,念三年久别甫归来，那堪又伤离。想荒村孤驿，朱栏翠户，一样凄其。望里词人渐远，愁入暝天低。重觅盘桓处，旧迹依稀。最是黄花无赖，剩山边篱角，鸟怨蛩啼。叹轻抛秋去，甚处过佳时。这依依、为谁怅惘，总未曾、肯被等闲知。心中事、如山千叠，无限相期。
采桑子 秋夜,近现代末当代初,刘蘅,遥天雁去秋无迹，静掩楼扉。花倦香微。真个人间夜欲迟。风林叶叶梳凉月，水样空阶。别有伤怀。直恁寒蛩苦费猜。
减兰 宿竹韵新轩题赠,近现代末当代初,刘蘅,春声戛玉。庭际奇礓倚翠竹。意旧轩新。如月窗儿著俊人。留连我惯。十里江桥归去懒。大被联床。也抵姜家好雁行。
青玉案 江村独坐，秋水无边，雁远叫云，花寒弄暝，怆然有念，于时浣桐方有兰州之行，赋此寄之,近现代末当代初,刘蘅,平生所好临江住。养不尽，荒寒趣。烟锁平芜青欲暮。虎门归雁，芦汀翘鹭。鱼笛横江渡。思君径向兰州去。怎知我，怀人苦。隔驿河流黄绕树。村灯蟹舍，驼铃沙雨。渐近吹箫侣。
减兰 归舟前一夕寄健怡,近现代末当代初,刘蘅,来时秋老。水落寒江人罢钓。底事淹留。阿妹吟边忆我不。恨天难曙。猜尽门前芦荻雨。数遍归程。乍听邻鸡唱五更。
醉花阴,近现代末当代初,刘蘅,天上仙娥长自在。好住清凉界。圆缺本无心，却受人间，阶下深深拜。多生未断前根爱。缚茧情无赖。滴泪作玄霜，销尽柔魂，毕竟朱颜改。
高阳台 螺江秋思，赋呈梅叟师城中,近现代末当代初,刘蘅,帆叶云边。渔歌暝际，闲愁涨满江干。望断瑶笺。雁声总隔芦湾。平生住惯临江宅，到秋来、只觉凄酸。倚青灯、暗消离绪，细理丛残。当年问道从师处，有花明讲幄，香绕蒲团。默揽真机，泠然尘虑都删。瑶华好撷灵苗静，仰崇高、也喜跻攀。试回眸，月窟绕天根，早著心丹。
浣溪沙,近现代末当代初,刘蘅,宿火残钟意未阑。吴绫小被拥轻寒。素妆帘底教青鬟。低髻簪花初欲淡，细腰束带也宜宽。耽幽容止爱萧闲。
清平乐 小春寄晖儿剑津,近现代末当代初,刘蘅,寒衣添未。归计何时遂。望里情怀浑不是。斜日柴门屡倚。溪流几转危滩。轻舟稳送儿还。为尔亲调乡味，鱼菹腊瓮般般。
南乡子,近现代末当代初,刘蘅,何事最心伤。琐琐消磨好景光。理画温琴疏涩了，思量。祇有陈篇味正长。岁晚小桥旁。爱咏梅花谱暗香。词赋谁云非我分，怀芳。结习多生那便忘。
醉花阳 外子行后寄视,近现代末当代初,刘蘅,曙色入帘凝薄暝。目送征车迥。翠阁剩残寒，屏护灯花，犹是前宵影。临分言语君应省。漫倚疏慵性。今夜宿何村，落月鸡声，也合添诗境。
洞仙歌 舟行晓望,近现代末当代初,刘蘅,橹枝摇绿，坐平潮天半。笑指疏星出低岸。晓钟声、欲湿更带寒烟，遮望眼、暗把遥山敲断。过桥才数转。芦荻花疏，飞起无声三两雁。水色上红楼，临水人家窗儿静，湘帘半卷。念霁景澄鲜称诗情，甚坠句零星，拾回都懒。
踏莎行 盼浣桐兰州信。既至，惟寥寥数语，嗣觉其跨驼双影，赋此调之,近现代末当代初,刘蘅,一近兰州，云添青髻。隔枝花更成连理。知君不改故时心，心头别有人间世。酒淡香浓，诗新思绮。雁书偏是无多字。听笳肯信长边愁，斜阳驼背方联漪。
菩萨蛮,近现代末当代初,刘蘅,添香莫怪雏鬟懒。重帘放了还催卷。人在雨声中。园花羞褪红。衔云双凤镜。廿载晨梳影。镜影几曾非。晨梳渐欲迟。
法曲献仙音 巧节后一日作,近现代末当代初,刘蘅,小扇飏秋，一灯支暝，佩响惟馀檐铁。乍合旋分，近圆仍缺，离魂暗销弦月。较昨夜针楼底，情怀又都别。向谁说。祇栏干、不禁风露，才雁过、无奈砌蛩还咽。苦爱倚银屏，看断河、水影明灭。为想仙衣，这新啼、香痕犹叠。笑人间儿女，枉也几番心结。
卜算子,近现代末当代初,刘蘅,强睡几曾酣，灯火偎人颤。咫尺江程一棹赊，梦肯来秋簟。夜色莫怜看，窗扇开还掩。残月浑如别后心，昔昔清辉减。
采桑子 灯下,近现代末当代初,刘蘅,辛酸也自成滋味，爱向金经。依托微生。稳度黄昏却未曾。芳扉掩雨何情绪，略带春酲。似我萧清。红淡楼头一盏灯。
清平乐 江村闻雁,近现代末当代初,刘蘅,水村寒早。雁瘦芦花老。知为谁家书远报。断续天边行小。凄迷栗火莲龛。秋风秋雨江南。那更黄昏声恻，教人听著何堪。
八声甘州 维深砚弟学画于溥王孙心畲，精能之至，称高足弟子。余虽好绘事，愧不若也，阅君画卷并忆北京旧游，赋此奉寄,近现代末当代初,刘蘅,记名园翠锦晚春时，海棠半遮天。览王孙宝籍，金猊炉畔，鹦鹉笼前。弟子伊谁巨擘，人指小山贤。笔势翩然下，气压幽燕。我亦初游画苑，祇软红尘里，虚阅云烟。羡鸳针暗度，惟尔得真传。想当年、神工相马，行色冠天闲。才知道、画情诗思，总是相关。
浪淘沙,近现代末当代初,刘蘅,初试薄罗衣。少淡偏宜。风光犹自忆儿时。柳暗楼前窗半掩，春困消迟。弹指水云非。旧燕忘归。炉心兰炷怨成灰。别后情怀薰未暖，烟缕先微。
菩萨蛮 其一 秋窗雨夜,近现代末当代初,刘蘅,素心自证谁相许。灯前听尽潇潇雨。夜色已清凄。孤蛩休更啼。天长归梦懒。坐瘦炉香短。谁与唤添衣。清欢思旧时。
菩萨蛮 其二 送愁,近现代末当代初,刘蘅,萦怀愁绪如何理。千丝待浣寒江水。旧水夕阳边。新愁化暮烟。烟飞留不住。愁也消无据。遮莫苦相思。秋深瘦到眉。
八声甘州 题讱庵先生蛰园勘词图,近现代末当代初,刘蘅,怅神州八表证昏昏，珠光灿当前。念湘江人渺，滋兰芳绪，一脉犹连。收拾谁家凄怨，写上衍波笺。恨泪无消处，付与啼鹃。我也欲将清梦，谱江城玉笛，吹傍梅边。试凭高眺远，黯黯尽寒烟。向平沙、招来鸥鹭，且漫言、解忆旧词仙。曾知否、水西庄外，花月年年。
南乡子 螺江晚眺，同元冶作,近现代末当代初,刘蘅,野水绕林塘。木叶萧疏草半黄。莫道江村秋景异，心伤。何处湖山不断肠。怎遣晚风凉。小立堤边看夕阳。碧海神鲛多少泪，行行。洒遍人间梦短长。
瑞鹤仙 秋感,近现代末当代初,刘蘅,墨香调玉露。写晓角霜天，悲怀谁喻。这般的朝暮。况金风四面，荐寒吹雨。千林绿蠹。更凄凄、黄粱蛩语。遍湖山，都是秋声，进入断肠词句。回顾。云光缥渺，海色微茫，鸥乡何处。世缘无据。多生事、今生负。恁琴书尘满，柴门深闭，雨暗南州雁路。问天涯十载风霜，赢得几篇恨赋。
相见欢 缺月,近现代末当代初,刘蘅,一天秋下琅玕。夜初阑。窗底露蛩、催怨太无端。前游处。蓬山路。月如环。缺后清辉、祇合照人间。
南乡子 石鼓山万松湾晚眺,近现代末当代初,刘蘅,怀抱几曾宽。斜日相邀出看山。树影迷离烟一片，山间。老衲无情自闭关。光景旧松湾。远水愁痕挂钓竿。遥指南洲幽窈处，江干。古色染扉梦往还。
西江月 石鼓山雨中作,近现代末当代初,刘蘅,小句吟愁未稳，孤怀贮恨难胜。晚山寂寞敛峥嵘。暗与眉峰低并。苦向坠欢寻味，才知短梦无情。风凄雨晦鸟悲鸣。我自木鱼金磬。
齐天乐 西湖饯春,近现代末当代初,刘蘅,暖风祇解吹湖树。不解把春留住。倩女魂离，庄生梦渺，冉冉都随春去。徘徊静处。望几叠青山，几重樵路。雁小天遥，淡烟笼月弄凄楚。残寒尚余尔许。玉壶冰未泮，愁也难抒。柳倦飞绵，鸠忙催雨。话旧欲瞒鹦鹉。云低日暮。问此际词心，是何情绪。俛仰坤乾，看鱼龙起舞。
唐多令 闰三月上巳辰,近现代末当代初,刘蘅,雨意这般浓。花笼烟雾中。报春寒、枕上晨钟。强起低徊寻断梦，风满袖，梦无踪。遮莫鬓飞蓬。颜衰借酒红。有诗情、不怕愁攻。今日重三邀好侣，谋一醉，暖孤衷。
菩萨蛮,近现代末当代初,刘蘅,东风不是吹花懒。何因花事今年晚。两度流觞。翻添春恨长。回头江路短。咫尺天涯远。孤梦莫还家。断肠满院花。
清平乐 茉莉,近现代末当代初,刘蘅,夏虫趋热。反笑花如雪。顾影宁无红紫别。冷韵教人心折。盈盈一月当空。更深露密香浓。商略欲簪嫩蕊，素妆肯与谁同。
临江仙 初秋西湖泛月,近现代末当代初,刘蘅,双桨轻移波影动，一襟绿染湖烟。出山明月弄婵娟。凉生三界外，秋在玉壶边。夜意欲阑人未倦，孤栖惯是迟眠。怎知画里武陵天。渔归花树老，乱石尽蛟涎。
西江月 自绘江村闻雁图并题,近现代末当代初,刘蘅,露底一声孤雁，门前几叠青山。空教天半耸峰峦。愁也何曾遮断。夜意深怜红烛，词心莫怨春寒。窃怜初试到人间。却恋馀生归晚。
苏幕遮 新寒,近现代末当代初,刘蘅,远山低，红日坠。雁背西风，冷透相思字。倚枕行吟俱不是。祇是魂销，暗洒无声泪。绕疏林，窥浅水。秋在湖心，人在黄昏里。绝好新寒诗味美。我的心头，这是何滋味。
踏莎行 秋声,近现代末当代初,刘蘅,蟾影横窗，鸡声隔院。新愁旧恨如何遣。悲凉极处任悲凉，相期不负云腴砚。世外词心，灯前酒盏。深斟浅醉情自暖。十年独夜听秋声，泪枯还是听孤雁。
西江月 静娱楼主人精琴工画，出其自绘静娱楼长卷属题,近现代末当代初,刘蘅,绿绮琴调宫徵，博山香爇沉檀。春风笔底耸峰峦。洒墨淋漓光满。嗜古修能无倦，养心一静为欢。花枝霞彩斗斑斓。珠箔楼扉天半。
金缕曲 和浣桐秋灯话旧,近现代末当代初,刘蘅,烟锁窟儿黑。正依依、沈思往事，百端愁集。忽听故人归故里，寻与重温砚席。念过去、光阴虚掷。一别十年多少梦，任浮沤、不肯留踪迹。心未老，鬓先白。珠玑堪比君词笔。写秋声、泠然幽籁，别饶风格。生我羸躯贫病里，药也医愁无力。这恨事、如何抛得。待到梅花消息近，剪香菘、沽酒吟春色。重话旧，忆今夕。
瑞鹤仙 浣桐归里兼旬复往中江,近现代末当代初,刘蘅,为欢犹未足，神偶合轻分，又伤离索。风光尽非昨。听骊歌悲唱，夕晖红落。城头燕雀，那道知、鱼龙寂寞。况西风、扫绿无情，雨后冷芳何托。幽独。闲云舒卷，流水潆洄，摄心寥廓。看人逐鹿，商量与子相求■。仰千秋贤圣，群经多读。它日重逢对酌。醉黄花、笑指苍松，招来健鹤。
桃源忆故人,近现代末当代初,刘蘅,夜深微雨潇潇地。萤火雨三低坠。醒著教人无味。睡也争生睡。鸡声远隔湖西水。啼白这边窗纸。日日消愁无计。祇是朝慵起。
减兰,近现代末当代初,刘蘅,晚春寒嫩。倚遍阑干难遣闷。芳草无情。兀自萋萋满江城。离愁尔许。略寄心声声外语。不道相思。祇道清欢减旧时。
长相思,近现代末当代初,刘蘅,烛泪流。眼泪流。身似萍根水面浮。劳生易白头。夜悠悠。梦悠悠。数尽残更总是愁。百花开近楼。
齐天乐 暮春重游怡山西禅寺，同家坤、时良、赐琛,近现代末当代初,刘蘅,初疑梦到前游处。空阶落红无数。我叹年衰，花怜春晚，情绪难相诉。琳宫树古。问老叶孤根，怎消寒暑。断碣残碑，籀文藻影尚如故。池塘柳丝万缕。谢家人不见，谁念飞絮。度水钟声，入帘山翠，好带诗魂来去。纪游写趣。让三子珉心，琢成佳句。徙倚忘归，鸟啼天欲暮。
减兰,近现代末当代初,刘蘅,漫言黄绮。一角商山成一世。我有蒲团。坐破人间岁月残。梅花开好。尽日闻香消懊恼。夜色清晴。祇是阑干又独凭。
长相思 阻雨,近现代末当代初,刘蘅,早望晴。晚望晴。一雨人分两地城。春寒听雨生。饮轻轻。醉轻轻。酒力轻轻那胜情。暮天依画屏。
临江仙 秋柳,近现代末当代初,刘蘅,曾见丝丝风外舞，流莺百啭绸缪。多情爱作绿阴稠。护人春梦暖，遮暗半边楼。恁的闺中少妇怨，伤心夫婿封侯。盛时未解看浮沤。微霜初著处，无力更为秋。
蝶恋花 月,近现代末当代初,刘蘅,夜色如银如白昼。不惜光腴，肯照梅花瘦。曾共霜中青女斗。清辉可爱团圞后。出海迟迟归海骤。一转冰轮，人世情非旧。弄影入时眉谱秀。新妆真道嫌纤巧。
清平乐 寄浣桐,近现代末当代初,刘蘅,东篱花好。谁与相依老。别后情怀秋后草。那更西风横扫。桐枝蕴绿袖长。无关节物苍黄。只是松窗竹院，吟边寂寞斜阳。
醉花阴,近现代末当代初,刘蘅,忙过重阳诗酒事，还是风和雨。风雨太无情，蚀尽秋光，留下愁如许。黄昏悄立无人处。烟锁篱边树。低语问黄花，皎洁芳心，谁与同情绪。
清平乐,近现代末当代初,刘蘅,门前花外。萤火星星坠。夜意如何难早睡。明月令人憔悴。空阶树影横斜。更深凉透窗纱。天大不知有我，江宽却有鱼虾。
唐多令 屏山,近现代末当代初,刘蘅,画里碧云天。婵娟三五圆。小蓬莱群岛列襟前。中有诗魂来往路，蜿延处，折还连。美意自延年。浑忘岁月迁。念多情、偶暖炉烟。曲曲为人愁遮断，挽春色，驻吟边。
三台令 其一 答竹韵五妹,近现代末当代初,刘蘅,思睡。思睡。梦远来迟月坠。新凉夜味谁知。秋窗有客皱眉。眉皱。眉皱。忍见东篱花瘦。
三台令 其二,近现代末当代初,刘蘅,文字。文字。中有桃源天地。四邻鹅鸭喧喧。三秋把卷闭门。门闭。门闭。一默神游云际。
三台令 其三,近现代末当代初,刘蘅,空幻。空幻。蜃市楼台天半。潜心收拾春华。村鸡苦报日斜。斜日。斜日。忍负杏花幽寂。
三台令 其四,近现代末当代初,刘蘅,沧海。沧海。恁的桑田偷改。雨馀满院春光。无端又惹断肠。肠断。肠断。月底一声啼雁。
三台令 其五,近现代末当代初,刘蘅,江畔。江畔。独立昂头霄汉。秋晴月色凄盛清。催诗试我性灵。灵性。灵性。水淡烟柔风劲。
蝶恋花 湖居寄守真,近现代末当代初,刘蘅,家住湖东湖水秀。水自东流，事独难回首。不惜将愁消永昼。看花只惜人非旧。坐对绳枢和瓮牖。明月清风，还是归吾有。刍豢侯门谋适口。无如书味浓于酒。
浣溪沙 昔日在西湖宛在堂寄砚多年，湖光山色，全归我有，重来得无慨乎,近现代末当代初,刘蘅,一别湖居二十年。一团心绪一湖烟。追踪无计却留连。看取幽篁贞晚节，当从斜阳爱晴天。远山流绿到襟前。
清平乐 祝德愔初度,近现代末当代初,刘蘅,心闲难老。胜■安期枣。君与松筠同寿考。况复笔花长好。年年此日筵开。吾侪相见倾怀。谈到神仙故事，环中一角蓬莱。
南乡子 忆可风三姐,近现代末当代初,刘蘅,死别最心伤。梦也何曾返故乡。回忆筠轩春夜宴，辉煌。邀我情深列行雁。交义岂寻常。镇日思君日更长。此际寒生孤枕上，悲凉。听尽啼蛩月半墙。
醉花阴 答竹韵问菊,近现代末当代初,刘蘅,菊瘦禁霜称寿客。素与谁相得。修竹有深情，光照篱东、浓绿淹萧瑟。君生文弱兰为质。诗吐云霞色。邀我到筠轩，不信蓬山、路与人间隔。
鹧鸪天 其一 丙辰初秋赴粤吊黄花岗七十二烈士墓，追念先兄元栋,近现代末当代初,刘蘅,苦唤无应可奈何。瞻碑抚石泪滂沱。男儿报国忠心壮，弱妹虚生恨事多。兴鼎革，振山河。黄花岗上我哥哥。英名永在千秋史，血染粤山百丈高。
鹧鸪天 其二 和竹韵五妹,近现代末当代初,刘蘅,坐久添衣夜欲阑。楼前冷月照重山。西风不解词人瘦，玉尺难量恨海宽。怜独客，少清欢。自家形影自盘桓。床头别有云边路，好待轻舟载梦还。
鹧鸪天 其三 和守真原韵,近现代末当代初,刘蘅,度过黄昏等度年。日长情绪为谁牵。风光别后黄花老，雁字来迟望眼穿。于枕上，听檐前。凉宵急雨似奔泉。记君劝我词心换，莫作愁人作酒仙。
青玉案 祝守真寿,近现代末当代初,刘蘅,璞园草木絪缊气。养满腹，琴书味。闻道梅花情独至。迎冬度腊，逢君览揆，早作南枝蕊。倚声妙叶长生字。为寿征祥多称意。闽粤迢迢分两地。鸿来雁往，神亲语贽。千里聊相慰。
鹧鸪天 其一 祝竹韵寿,近现代末当代初,刘蘅,节序频移秋夏冬。好春早在玉壶中。词仙诞日持觞近，客子归心与箭同。寻美景，记芳踪。半生几砚共春风。竹轩诗酒名闻世，寄语山阴莫自雄。
鹧鸪天 其二 寄德愔,近现代末当代初,刘蘅,戏水寒芦作雨声。来君指下不胜情。秋江月白流萤坠，画舫宵深断雁鸣。听此曲，快平生。春风早与定鸥盟。相亲那晓离别后，愁结如山几万层。
鹧鸪天 其三 答坚庐,近现代末当代初,刘蘅,修得清因几世前。相亲俦侣尽诗仙。原知梅院春长好，却恨书窗月未圆。居客地，对愁天。霜风不解我高年。寒生独夜频思酒，移坐屏山酒望边。
鹧鸪天 其四 代柬寄冷月,近现代末当代初,刘蘅,梦破无痕费苦思。不堪言怨不堪愁。慈航可度缘犹浅，蔗境求安愿又违。天黯黯，雨霏霏。生涯不欲告君知。含情只说珠江树，寂寞冬姿伴我宜。
鹧鸪天 其五 怀孝莹,近现代末当代初,刘蘅,悄看斜晖隔水明。满天画意与诗情。思君莫问君知否，索句何因句未成。山一带，路千层。云深林密掩归程。无端来作笼中鸟，听尽高飞野鸟鸣。
清平乐 闻雁,近现代末当代初,刘蘅,新来身懒。今昔情怀换。小少不知花事晚。爱听荒村啼雁。此时未到残秋。何因先锁眉头。尽日闻蝉独坐，沾襟老泪偷流。
西江月 立秋,近现代末当代初,刘蘅,三伏炎威消歇，东篱花信传来。南窗几砚好安排。莫负多情风月。林下茅庐未结，厨头酒瓮先开。粤山旧址小蓬莱。中有诗人华发。
南乡子 浣桐傍花摄影，年八十，怡然妍茜，足见心之有文，得其所养，爰填一阕贺之,近现代末当代初,刘蘅,对影一开颜。彷佛清淡小阁间。花蕊嫣红相映里，眉端。惜别愁痕却未删。问我若为欢。陋室无尘且自安。那得如君才八斗，文坛。下笔雄风卷翠澜。
清平乐 看云,近现代末当代初,刘蘅,日长春半。风急云飞乱。出岫从龙情款款。我独偷闲身懒。悠然岁月阑珊。心花却耐霜寒。不是琴书好梦，怎生肯在人间。
鹧鸪天 其一,近现代末当代初,刘蘅,起舞鱼龙会百川。浪花如雨洒蛟涎。开怀一醉杯中酒，得句神游诗里天。新气象，好因缘。月轮心镜共长圆。要知宇宙春多少，高是青山绿是田。
鹧鸪天 其二,近现代末当代初,刘蘅,佳气东来贯百川。馋蛟到此止饕涎。长青树种承平世，五彩云上不老天。游翰苑，结清缘。笔花珠蕊及时圆。诗歌尽谱甘霖曲，争唱苗头旱后田。
南乡子,近现代末当代初,刘蘅,光景过重阳。草木经霜绿变黄。何处飞来烟一片，荒凉。可断尘根莫断肠。遥指海天长。梦也无由返故乡。百种难言心里事，何妨。看作前生一笑忘。
蝶恋花 纪念辛亥革命七十周年，追念先兄元栋，会上即席写怀,近现代末当代初,刘蘅,小阕新词旌烈誉。俯仰沉吟，咄咄难为语。离合悲欢谁可诉。思兄泪落晴天雨。革命胸怀深几许。一触风云，起作鱼龙舞。就义扶颠流血处。粤山有幸名千古。
西江月 皈佛宿愿未酬，寄玉林诗老,近现代末当代初,刘蘅,难得挚情益友，多闻等是良师。念予书味深知。敢向先生言志。佛理如能参透，笔花何患开迟。细思震卦困为夷。乞我容身尺地。
清平乐 其一 应楠园征稿,近现代末当代初,刘蘅,楠园新建。气象诚高远。诗画双成情一贯。不啻瑶池阆苑。当今礼士求贤。熙熙仰见尧天。而我奚忧迟暮，余生且乐留连。
清平乐 其二 听陈炳铮朗诵古名家词曲,近现代末当代初,刘蘅,月痕花影。一并秋光冷。佳日偷闲临美景。愁倩西风收领。琵琶弦上悲音。情长传到如今。岂独江山司马，凄然涕泪沾襟。
玉京谣 去秋余来浙南，梦招有词赠行，卒卒未有以和。山居春早，柳色已新，有怀海上吟事，因倚原调却寄，并示微昭、宛春,近现代末当代初,徐震堮,席帽栖吴市，泪点琼箫，却泛沧州棹。战鼓声中，天涯何处芳草。殢万感、飘泪银灯，又客里南枝春到。东风早。山城柳色，初添愁料。抛残蠹管尘笺，梦醒淞波，对冷烟越峤。红烛分题，尊前相看年少。问甚时花近高楼，肯寄我月泉吟稿。闲眠好，休惹翠阴啼鸟。
鹊桥仙,近现代末当代初,徐震堮,萤流暗竹，蛙鸣浅水，夜静阑干独倚。热风吹得酒唇乾，知身在何人梦里。乱山深处，芳春过了，惆怅云鬟玉臂。谢郎愁鬓上新霜，空解道月明千里。
调笑令,近现代末当代初,徐震堮,芳讯。芳讯。盼断杏梁双影。三春憔悴罗衣。斜日无人絮飞。飞絮。飞絮。家在东风来处。
鹧鸪天 感梦,近现代末当代初,徐震堮,忽到当年响屧廊。坏墙梧叶半青黄。园亭入梦多非故，忧患何心更著狂。春渐阔，意难忘。留香小阁绿阴藏。吟诗日日湘帘底，门掩东风燕子双。
满江红,近现代末当代初,徐震堮,提挈江黄，待扫尽腥膻胡羯。天不许、书生只手，撑持半壁。燕子君王南渡恨，梅花阁部西台别。剩怀沙一赋逐湘累，胥涛咽。新亭泪，中流楫。三百载，今犹昔。望风尘宇县，浩歌激烈。蹈海耻为秦帝虏，买丝欲绣齐人妾。怪墦问乞食彼何心，纷如鲫。
琵琶仙1940,近现代末当代初,徐震堮,春冷溪南，几回误，故国梅花消息。阑外三尺遥山，依依旧眉碧。村馆静，泉喧绕屋，正驰梦、悄寒帘隙。他雨西园，翻书小阁，前事频忆。过新岁、无月无灯，更尊畔无人话元夕。遥念绿屏今夜，也鸾笺愁擘。谁为唤、东风燕子，寄玉珰、柳影香陌。倘教来日窗前，信回江驿。
临江仙,近现代末当代初,徐震堮,晓枕绿分帘雨，夜窗红谢瓶枝。一春不是不相思。稍谙为客趣，懒赋忆人诗。梦里梅花故国，愁边燕子来时。羁情畏被柳条知。何人携玉笛，偏傍画阑吹。
菩萨蛮,近现代末当代初,徐震堮,画屏今夜寒新重。珠灯阁住离人梦。筝雁不胜秋。月明何处楼。含情开凤纸。密意回文字。罗袖十年恩。忆君长愧君。
清平乐,近现代末当代初,徐震堮,镜中眉影。瘦比年时甚。帘卷东风寒食近。天气阴晴难定。黄昏丝雨阑干。青山一片啼鹃。不是垂杨多事，那知春在人间。
小重山,近现代末当代初,徐震堮,唤取深杯浣古愁。醉中还耿耿，不如休。画阑四面叶声秋。无人处，吹笛坐山楼。鹤背翠烟浮。三更云淡淡，路悠悠。月明何树近吾州。霜砧外，梦断羽人丘。
临江仙 风雨龙吟楼呈养癯先生，和瞿禅,近现代末当代初,徐震堮,种树已看过屋，买云便欲将家。小楼杯酒送年涯。天风澎翠壁，乡月咽胡笳。俯视茫茫尘世，几多猿鹤虫沙。何人丈室散天花。且携黄岳梦，来赋赤城霞。
鹧鸪天 其一 赠瞿禅,近现代末当代初,徐震堮,有客相从寂寞滨。书堂遥忆谢家邻。新词漫遣供惆怅，矮屋犹堪一欠伸。歌抑塞，酒逡巡。未妨高卧北山云。龙蛇影里钩帘坐，不染西风庾亮尘。
鹧鸪天 其二,近现代末当代初,徐震堮,几度春归在客先。不离西阁又经年。百金未买东屯宅，十亩曾无下噀田。愁瓠落，酒蝉连。扁舟心事堕风烟。松涛一枕城南路，著我高楼听雨眠。
水调歌头 山中月色甚佳，与瞿禅徘徊松影间久之，走笔为词，邀瞿禅和，兼戏江冷,近现代末当代初,徐震堮,何处无明月，秋色满人间。不知今古几客，如我两人闲。却似承天寺里，荇藻满庭交影，回首一千年。公复识吾否，一笑问坡仙。几回看，天倚杵，海成田。更后千年相见，鹤发已垂肩。寂寞广寒宫殿，桂树团团露湿，下有老蟾眠。唤起为公舞，吹笛万山巅。
好事近,近现代末当代初,徐震堮,独自去冲寒，不是灞桥诗客。昨夜玉虫飞坠，有梅边消息。杖头闲挂一枝春，归破小窗寂。听雨竹楼滋味，也教伊分得。
风入松 庚辰1940开岁五日，与臞翁、瞿禅、季思偕诸生寻梅溪边,近现代末当代初,徐震堮,一樽憔悴卧穷州。匹似为花留。春风两桨桥头渡，寄相思、曲里西洲。团扇何人画我，斜川几度闲游。竹篱茅舍暗香浮。芳意若为酬。东园回首花如雪，怕归时、白了人头。江畔垂垂一树，看成多少乡愁。
御街行 前题,近现代末当代初,徐震堮,暖风迟日江亭路，乌帽寻春去。水南水北几人家，恰有暗香千树。鸣禽竹里，呼来相对，好个题诗处。逋仙去后无新句。谁作东风主。孤山山畔鹤亭边，依旧花开无数。尊前醉倒，春衫犹认，前度西湖雨。
朝中措,近现代末当代初,徐震堮,连宵风雨禁窥园。坐卧一楼宽。倦枕渐消吟力，深杯强敌春寒。千红万紫，一齐收拾，付与啼鹃。唯有苔痕得意，朝来绿上阑干。
江城子 寄臞翁景宁,近现代末当代初,徐震堮,耳边山鸟劝提壶。树扶疏。爱吾庐。一枕松风，睡起午晴初。惆怅熟梅时节过，吟屐冷，酒杯孤。天涯芳草正愁余。忆潜夫。问何如。应怪别来，不寄一行书。为道竹楼明月夜，翁去后，好诗无。
龙山会 竹楼岁暮，与敬老、瞿禅、季思、心叔取词调中有风雨龙吟楼字者各拈一调，余得《龙山会》,近现代末当代初,徐震堮,石上尧年树，冷露无声，稳作骊龙睡。四山云气合，凝望久、鳞甲森然欲起。凉吹入虚阑，岁华晏，吟屏倦倚。似年时春江暝宿，雨来潮尾。山阁夜永钩帘，但有嫠蟾，为铜仙无寐。乱鸦啼恁早，灯晕冷，依旧钧天如醉。溪晓不闻钟，动檐马西风万里。暗漏递。梦正在、泬寥云水际。
徵招 腊尾淫霖，入春未已，溪喧绕屋，终夜有声。念与臞翁别踰年矣，回思挑灯煮茗时，何可复得耶,近现代末当代初,徐震堮,松根一片萧萧雨，开门白云千顷。缥缈瀑边钟，倚残釭愁听。草堂今夜永，更添了几分禅病。舍瑟无言，据梧不寐，有怀谁省。煮茗。记年时，风檐底，摇摇半窗人影。唤起老弥明，与诗联石鼎。此心如废井。问谁与滴反清冷。别来久，屋角垂杨，尚绊人归艇。
尾犯 霖雨经旬，山楼兀坐，铜瓶素萼，颇轸乡愁，偶拈此调，依觉翁《赠浪翁重客吴门》四声,近现代末当代初,徐震堮,暗雨石楼钟，单枕梦回，烟凝高阁。一缕冰魂，似偎人屏角。筇杖冷，溪桥乍吐，蕙炉薰、铜瓶半落。翠尊空对，渐倦赋情，惆怅孤山约。年年湖上宅，料愁悴倚镜眉萼。为说南枝，赌春寒如昨。画塘净、轻冰才泮，晚帘垂、东风又恶。怕将芳讯，远寄月明江上鹤。
百字令 丁亥1947中秋前一夕，与诸公会宛春山斋，围尊待月,近现代末当代初,徐震堮,空山烟敛，晚香飘、风堕遥天笙磬。十二玉楼云栉栉，伫想一奁端正。秋色西来，流光东注，不负尊前兴。姮娥何事，背人偷掩鸾镜。我欲烂醉高歌，举杯相属，中有沧桑影。老桂婆娑谁斫却，放出清光千顷。无定河边，纥干山上，几处霜华冷。一声裂笛，四山栖鸟都醒。
水调歌头 思归,近现代末当代初,徐震堮,归去复归去，梦寐水云边。赁得山园半亩，种竹养风烟。检校一庭花药，问讯六桥鸥鹭，饮啄得天全。长日更无事，欹枕北窗眠。一箪食，一瓢饮，自欣然。万事空中过鸟，小大不论年。一卷床头老易，几度尊前醉醒，我与我周旋。为谢载醪者，老病已忘言。
金缕曲 哭心叙,近现代末当代初,徐震堮,臣质销亡矣。叹从今卜邻湖上，都成虚计。哀唱独弦谁予和，药物闲时谁忆。念屈指天涯知己。君去唯馀王老在，为同挥注海倾河泪。多少事，从头记。竹楼风雨同眠起。更西湖疏帘水阁，挑灯谈艺。我是醉人多妄语，赖子交情不替。冀岁晚冰霜相厉。二十五年真一吷，想平生风节如元礼。哀不尽，天方懠。
水调歌头 其一,近现代末当代初,徐震堮,晚读人间世，不赋畔牢愁。渐近行年七十，自顾复何求。半世游身羿彀，不中岂非天幸，中即欲谁尤。人事有代谢，华屋变山丘。行忠信，虽蛮貊，可优游。莫道羊肠九折，路险不容辀。芟尽舌端矛戟，忘却胸中泾渭，莫莫复休休。我爱蒙庄子，妙喻泛虚舟。
水调歌头 其二,近现代末当代初,徐震堮,铭骨佩斯语，机事有机心。扰扰世间何物，哀乐苦相寻。道在稊稗瓦甓，身是鼠肝虫臂，悔作不祥金。瞻望邈难逮，水上有挐音。人已老，岁云暮，病相侵。馀日何堪把玩，万事付升沉。看尽鱼龙曼衍，等是鸡虫得失，弹指去来今。诗罢一长啸，酒熟可频斟。
水调歌头 其三 敬老书来，言龙泉初缔交事,近现代末当代初,徐震堮,王老丈人行，和气挹春风。忆昨兵尘马足，萍合剑池东。时复芒鞋竹杖，步屧村村花柳，杯酒话从容。松影竹楼底，风雨一灯红。新来事，凭说与，两年中。闻道荒江老屋，忧患略相同。差喜童颜鹤发，依旧廉颇能饭，高唱气如虹。我愿不知老，相伴喌鸡翁。
水调歌头 其四,近现代末当代初,徐震堮,病作寒鸦噤，怀抱向谁开。闭门三日霖雨，落叶满空阶。怅望青山笋蕨，寂寞故人书札，闲却手中杯。日月老宾送，孤土自兴哀。岁寒事，虚作计，强安排。太息平生叔子，玉树已尘埋。万卷撑肠何用，万事到头是梦，天意苦难猜。弃置勿复道，窨酒待春回。
金缕曲 其一 哭王敬老,近现代末当代初,徐震堮,屡负携筇约，怪连旬馀寒犹凝，东风又恶。待得池塘生春草，已是阶翻红药。矧转眼黄垆邈若。从此停云无好句，闭东轩对影成孤酌。醒与醉，总非昨。百年可有藏舟壑。都一笑彭夭殇寿，孔忧颜乐。白石清泉今已矣，盼煞乌头马角。休指点山川城郭。身似淮王旧鸡犬，甚无端化作归来鹤。存殁感，付寥廓。
金缕曲 其二 心叔之墓已有宿草，敬老又不知以何时示疾，何时捐馆，桑户反其真，而我犹为人猗，悲夫,近现代末当代初,徐震堮,不见墙东老，似成连刺船径去，水波浩渺。十丈珊瑚映天紫，下有任公坐钓。我亦欲东还海道。指点楼台云气外，奈船风引去无由到。为君鼓，水仙操。钧天一梦胡然觉。猛回头狖啼花落，山回云抱。独自跰?来鉴井，依旧胶胶扰扰。倘今夜月明瑶岛。俯视齐州烟九点，惹洪崖拍手灵妃笑。书一纸，寄青鸟。
洞仙歌 总理周公挽词,近现代末当代初,徐震堮,梁倾栋折，行路奔相告。白叟黄童尽惊倒。大星沉，谩说巷哭家家，丹旐外，恸彻四维八表。一肩担国命，吐握辛勤，整顿乾坤济时了。名与日星悬，十丈丰碑，也难状泰山分秒。看巍巍功德在人心，把万代金瓯，作公祠庙。
金缕曲 哭微昭翁,近现代末当代初,徐震堮,凄断邻人笛，叹年来故交浑似，惊霜秋叶。一一迎寒解条去，剩却空枝病蝶。最难忘平生胶漆。刚为霜红挥老泪，又与翁顿作终天别。人世事，跳丸急。一年一度黄花节。向湖楼携筇问讯，药炉吟箧。每见辄论同舍事，眼底前尘历历。怎回首黄垆邈隔。流水高山知音尽，算从今愁蜡登高屐。开径望，忆三益。
满江红 瞿禅游燕，过柴市，赋词怀文信国，和者甚众。余亦继作,近现代末当代初,徐震堮,地坼天崩，看多少英雄缩手。豺虎里，扁舟南指，传车北走。一片丹心扶日月，千年浩气冲斗牛。读从容衣带数行书，真无负。吟啸集，商歌奏。广陵散，悲风吼。仗精金百炼，撑持宇宙。异代颜张真莫遂，满朝朱紫俱堪呕。又巍峨庙貌一番新，如公寿。
平韵满江红 瞿禅重过柴市，赋此调，书来徵和,近现代末当代初,徐震堮,祠宇苍凉，翠柏映斜照晚红。徘徊处，英灵如在，吟啸从容。危坐风檐歌正气，一枝汉节仗当胸。剩满腔热血洒乾坤，柴市中。兴亡事，今古同。对遗象，思无穷。问后来谁继，丞相高踪。独有南屏山色好，千年魂魄鬼为雄。似插天南北两嶙峋，衡与嵩。
清平乐 红旗楼望天都峰,近现代末当代初,徐震堮,梦中黄岳，来往心头熟。一夕桃花溪上宿，此愿平生已足。吴侬餍饫西湖。残年欲赋归欤。岂意红旗楼下，今朝高揖天都。
水调歌头 黄山中秋,近现代末当代初,徐震堮,今夜天都月，飞堕酒杯前。桃花溪上闲步，山翠压吟肩。遥揖匡庐五老，俯揽浔阳九派，尘世正苍然。归去北窗底，欹枕听鸣泉。皋兰下，回首处，惜流年。冰壶影里浩荡，秋色接祁连。世故鱼龙百变，光景烟花万里，老骨尚能坚。九节青玉杖，拄到白云边。
洞仙歌 自温泉宾馆攀登北海,近现代末当代初,徐震堮,晴峦洗出，猿鹤徵烟驾。卅里松风绿无罅。磴萦回，一片琴筑声中，筇杖底，历历万峰高下。平生丘壑愿，老去无心，来了看山廿年债。踏破乱云堆，直上苍寒，都一洗胸中蒂芥。算登高能赋我何堪，待唤取荆关，为渠图画。
渡江云 眉山舟中，清真韵,近现代末当代初,白敦仁,残霞明古渡，紫帆未舣，断岸锁云沙。故园秋正好，未信河梁，此日是离家。油衣换却，乍冷入、鸳瓦霜华。听戍漏，角声低晚，阵阵起寒鸦。兴嗟。添香深意，赌茗闲情，与荒波日下。空自怜、分钗零语，亲写吴纱。云鬟定梦平羌月，趁水驿，还过苍葭。吟望久，汀洲又落苹花。
木兰花慢 己卯贱辰，诸朋旧携酒见存，就登凤坪绝顶，诸公并有佳构。余既客峨眉四月，寒山落木，倍切归怀，率赋此解以应,近现代末当代初,白敦仁,刻丹崖峻峭，乍风雨、洗霜林。对障岫云低，藏峰雪远，山馆高吟。青琴。凤弦漫理，怕清商，百感不成音。消领樽前意好，胜游更试而今。登临。屐齿陟岖嵚，俊侣醉相寻。叹玉琯年涯，金荃词笔，一样乡心。高岑。故园甚处，向斜阳，烟树自萧森。招得归魂去否，夜窗一枕寒砧。
徵招 庚辰暮春，与石尊饮峨眉县城，环顾云山，醉次闻歌，感音而作,近现代末当代初,白敦仁,樽前一晌销魂意。匆匆总无归计。听得几回歌。数春期日次。客情浑未已。更休说、落花愁思。拭泪谈兵，解衣沽酒，旧狂难理。迢递眼中青，芳洲外、霏微乱烟无际。未怕不重来，有残英藉地。一樽服复几。忍轻负、快晴天赐。碧山远，落日归来，怅暮云双屐。
意难忘 次清真韵,近现代末当代初,白敦仁,衣浅宫黄。记璇闺夜约，共引瑶觞。离情怜好梦，孤枕遗余香。风动竹，月生凉。拼泪点淋浪。念旧衫、痕多未涤，忍更端详。青灯对影双双。怎无多迅羽，顿瘦萧郎。流年惊短鬓，侵晓怯新妆。珍重意，几回肠。纵百感何妨。忆小楼、兰膏倦沐，应灭容光。
瑞鹤仙 闺人以素绢刺玉溪生“心有灵犀一点通”句见寄,近现代末当代初,白敦仁,碧烟笼翠树。念彩凤双梧，交柯曾住。千金刺冰缕。寄犀心一点，断肠休诉。樊南秀句。算谱入、吴弦更苦。正千山，雁脚云深，消得庾郎愁赋。风露。月寒香臂，雾冷烟鬟，不如归去。年华轻负。春已是、花无主。想盘龙破镜，文鸳孤枕，应解征人意否。待拼将、两鬓愁青，为君成素。
少年游,近现代末当代初,白敦仁,一汀烟草万愁根。春色为谁新。马脚惊沙，骎骎不断，落日倦游人。弥天又见杀机发，留命俟河清。鸦啄人肠，风惊鹤唳，挥泪赋芜城。
琵琶仙,近现代末当代初,白敦仁,花雨酥香，紫尘外、倦客青骢犹急。飞絮还拂金鞍，风丝共飘泊。归路渺、芳洲渐绿，更谁遣、子规声切。一剪春波，红桥旧曲，清梦能识。更休问、芳酌催花，怕愁里、都非旧时节。多少绿凄红怨，老花前莺蝶。清漏永、长空似水，对玉蟾、几许狂客。忍念银烛天街，夜寒风笛。
长亭怨慢,近现代末当代初,白敦仁,对芳树云横平野。旧事关心，月明楼下。几许流年，倦怀羁思泪堪把。绿杨诗好，都莫向莓墙写。翠叶几回新，不奈得，闲情凋谢。日夜。望高城不见，忍念旧时游冶。残红玉剪，可还识、去年琼榭。向碧树、两两飞来，又商略、斜阳如画。记花影参差，多少香尘随马。
玉楼春四首 其一,近现代末当代初,白敦仁,吴侬那识春风怨。出意钩帘惊乍看。晚风发薄不胜梳，初月眉弯新却扇。绿云帐底眠葱倩。黄鸟枝头春睍睆。一场愁梦雨兼风，落尽夭红君不见。
玉楼春四首 其二,近现代末当代初,白敦仁,楼前咫尺春江水。弱柳拂波吹暂起。短书难寄恨休题，好梦欲留醒不似。琴丝怨入闲宫徵。不尽春心堆玉指。叠澜风急乱红多，何忍将身同恨蕊。
玉楼春四首 其三,近现代末当代初,白敦仁,楼头短笛凄关塞。柳色依依春叆叇。好天良夜月重圆，香径何人双展拜。萦帘风絮愁无奈。弹泪单衣宽几倍。碧桃花落发红桑，谁与春人填恨海。
玉楼春四首 其四,近现代末当代初,白敦仁,江南柳色休重赋。笑底深杯花下注。争知此日断肠丝，只在当时携手处。天涯沉恨伤幽素。自剪春罗裁恨句。繁红总是不禁风，只有缀幡人意苦。
祝英台近 梵众姨丈以苏小墓草一株见遗，既枯矣，丰茸离骊，犹残青青之意，湖山胜迹，不可无词,近现代末当代初,白敦仁,剪愁根，裁恨叶，春寄岭梅外。残碧潜星，依约酒痕在。绝怜南国烟花，西陵车马，剩斜日苍松如盖。换光彩。烛花未结同心，孤凄照无奈。断雨飘歌，青骢更谁待。堪嗟旧佩幽兰，新添燕麦，甚一梦湖山都改。
鹧鸪天二首 其一,近现代末当代初,白敦仁,覆水年华照鬓觞。樽前无泪与红香。黄梅时节千家雨，一叶相思到小廊。烧烛短，引杯长。愁边得句不成章。金猊香烬银荷黯，帘外轻雷送晚凉。
鹧鸪天二首 其二,近现代末当代初,白敦仁,照眼花枝冷似禅。逢春好梦一楼宽。刺桐开落池莲小，闲到吟边十二栏。红烛泪，紫箫烟。无多哀乐换华颠。纷纷过却黄梅雨，润逼琴丝欲改弦。
三姝媚 庚辰秋重客峨眉,近现代末当代初,白敦仁,晴峦秋讯早。换啼烟空林，数声新鸟。杖策重来，荡旧情禁得，清商愁调。古涧荒苔，咽瘦石、风湍声小。旧约山灵，新吐岩花，伴人凄悄。容易高丘斜照。剩坏阵鸦盘，樛枝蝉噪。送目归云，有断鸿知我，伤高怀抱。溅泪花黄，办几处、重阳闲眺。待把茱萸亲插，风前破帽。
莺啼序 庚辰饯秋，次梦窗丰乐楼韵,近现代末当代初,白敦仁,看花尚余泪眼，渺秋尘步绮。旧情委，暗紫衰红，暂结沉恨烟际。岁月又、登高过却，零风断雨终无霁。向天涯、歌尽离声，乱蕊都坠。百感樽前，对酒念远，是危楼倦倚。画栏外、叶叶湘云，泪珠空溅寒翠。旧香换、蛮花野色，闹红趁、吴枫江水。办仙槎、流恨蓬瀛，问今何世。幽兰佩老，燕麦愁深，怕数岁华美。消几许、梅嫣柳睐，故国春情，雨暮云朝，楚峰疑事。银潢未挽，金风还奏，寥天惊落衔芦雁，满江湖、此日归无地。羁孤怨极长宵，伴客残更，夜堂暗催凉纬。飞空破镜，绕屋梁尘，争枕欹睡迟。便许有、乘风双翼，玉宇能攀，可奈寒高，凤楼十二。云屏不动，孤颦深掩，鱼鳏龙寡无意绪，黯啼红、烛背人垂泪。瑶扃梦里重重，冷落关榆，荡魂万里。
鹧鸪天 瓶中芍药，一夕萎去，履平有词甚美，遂次其韵,近现代末当代初,白敦仁,一笑回灯委恨新。铜泉清泚接芳尘。愁将冷落瑶台意，证到炎凉劫外身。三嗅泣，独醒人。经年良约负湔裙。银毫别有将离怨，不在维扬十里春。
扫花游 寄石尊,近现代末当代初,白敦仁,枣帘昼寂，傍倦枕蝉嘶，倍增凄楚。送春无数。叹新欢易歇，故人难驻。半熟黄梅，更好无风无雨。小园路。待挈壶灌花，花发人去。前事知几许。有赚客清觞，联情缃素。怨怀怎赋。对新枝细子，旧题红处。澹极斜阳，冷落山眉翠妩。黯凝伫。掩孤弦、未歌先苦。
花犯 南台探梅，因念客岁山居吟赏之乐，歌以抒怀,近现代末当代初,白敦仁,冷禅天、疏葩细萼，朦胧破春靓。雾寒风静。疑旧赏千林，雪岫香映。翠禽不到山窗暝。幽人谁唤醒。负晓月、一床花梦，揭帘看雁影。琼枝冷落傍瑶台，匆匆照眼处，不成觞咏。谁念我、欺风露，还寻芳径。相思付、玉龙恨管，人意视、霏英今更冷。但自把、一枝簪首，年光休猛省。
醉吟商小品 四月初一夜闻杜鹃，是夜履平来宿，遂邀同赋。履平有《踏莎行》一首甚美，惜今佚其稿,近现代末当代初,白敦仁,万恨幻春红，梦影更随春去。夜窗啼处。泪血和风雨。一点花心凄苦。禽音解否。
南乡子六首 其一 村居杂咏,近现代末当代初,白敦仁,桤日上，槿篱斜。村童设钓候溪沙。白水青田龙骨动。催耕种。隔树炎禽时一弄。
南乡子六首 其二,近现代末当代初,白敦仁,新堰水，别家庄。看人艺稻午风凉。薄晚烧畲沙户火。昏烟锁。一犁相从归去呵。
南乡子六首 其三,近现代末当代初,白敦仁,茅店酒，豆棚花。多君欢计淡生涯。饭了看云篱下坐。无功课。时有浮溪犊鼻过。
南乡子六首 其四,近现代末当代初,白敦仁,尘味绝，道心清。无因遁世可忘情。媚不成羞娇未艳。随处看。红白溪花村女面。
南乡子六首 其五,近现代末当代初,白敦仁,新竹径，旧年居。打头茅屋俯窥书。古鬲生烟蟠籀篆。烧烛短。文练光垂溪月转。
南乡子六首 其六,近现代末当代初,白敦仁,三亩宅，足桑榆。隔墙为卜故人居。即此林泉堪寄傲。微一笑。卖剑买牛吾欲老。
最高楼 野塘雨霁，莲叶初齐。忆往年偕闺人玩月桂湖，夜坐交加亭上，荷风送香，远闻笛语，感念芳时，率拈此解,近现代末当代初,白敦仁,香簪畔，依约是微波。芳节惜蹉跎。云鬟水佩朝烟重，湖天月槛夜寒多。璧花枝，金酒盏，梦中过。长相念，露凉花外笛。凭谁问、泪零花下客。心宛转，鬓消磨。鸳鸯密意情天老，铜波影、无那愁何。尽凄凉，芳塘雨，胜闻歌。
高阳台 其一 绿阴,近现代末当代初,白敦仁,倦蝶迷枝，新蝉抱叶，落英犹恋芳根。乱碧池台，寻常易扫春尘，残鹃不解红香改，傍虚檐、啼到黄昏。叹匆匆，过了斜阳，谁与温存。天涯别有凭栏意，算江关赋笔，从此无春。旧国年芳，换将断雨微曛。青青不辨兰和艾，仗西风、为刬愁痕。怕东君，隔岁相欺，不返花魂。
高阳台 其二 再赋绿阴,近现代末当代初,白敦仁,曲槛招凉，虚檐借影，谁家飘麝池台。无限离愁，斜阳楼下新灰。朦胧几树暄禽弄，是当时、手种官梅。任暄风，换叶移枝，犹梦花开。云阶月地从伊阻，叹无春院落，更费安排。苦雨凄烟，天边消息难猜。伤心最是垂杨陌，燕辞巢、客未归来。近窗纱；怕听商歌，寒水楼隈。
满庭芳 三赋绿阴,近现代末当代初,白敦仁,林表黄昏，樽前绿鬓，一般不赖消凝。小斜廊外，展转是浮生。莫道无花更好，无花也，那便无情。凭谁与，婆娑斫去，好月更分明。冥冥。四天外，红桑如拱，碧海波倾。问蛮花可识，酒意纵横。人道宫槐未落，早凝碧、池上歌声。君知否，系绿牵青，身是旧金铃。
翠楼吟 江楼，白石韵,近现代末当代初,白敦仁,彻雨蝉嘶，涵沙水阔，初晴共感天赐。看花前度客，怕禁受、风檐残吹。吟边楼峙。对染靥香匀，笼烟眉翠。情凄丽。酒倾波换，鬓留云细。此地。还展清瓯，想玉堂花月，赌书闲戏。梦醒人世改，看烽火悠悠千里。新词何味。叹几日消磨，刘郎豪气，空江外，宝栏还抚，夕阳澄霁。
惜红衣,近现代末当代初,白敦仁,雁老波荒，鸥沉渚碧。坠盟无觅。并影江湖，扁舟负狂客。红娇翠妩，闲梦趁、吟边踪迹。凄寂。冰簟夜凉，失沙头风笛。离烟古陌。铅泪清宵，相思露盘滴。零襟断佩赋笔。咫尺微波难寄。莫问美人来历。待诉情还怕，霜落一湖秋色。
陂塘柳 七夕饮味雪庐，次白石韵,近现代末当代初,白敦仁,碎秋心、声声梧叶，作寒只在金井。西风自是愁边物，何况夜吟单枕。慵记省。甚钿约钗盟，万古还教整。情灰易冷。更何必繁霜，已成依黯，此意共谁领。良宵怨，依旧月斜星炯。瓜盘昔梦才顷。人间巧拙真何物，漫说针楼行请。云路迥。怕小劫山河，顿换蟾宫影。炎凉莫问。仗无寐青灯，未凋玄发，一纵眼前饮。
三姝媚 喜石尊来,近现代末当代初,白敦仁,零香沾半袖。记江风飘花，那回携手。念别伤春，有笛边心事，怨吟难就。粉歇红消，人意与东风俱瘦。倦屧荒台，斜月空棂，忆君时候。萍踪漂留何有。算别会无端，残怀支否。梦影湖山，有嫩寒疏雨，断鸿归后。软脚行秋，秋已到危栏烟柳。料理黄花信息，馨香细嗅。
烛影摇红 题江梵众姨丈江湖载酒图,近现代末当代初,白敦仁,残墨山容，望中故国销凝久。断云依水近黄昏，何处羌笳奏。客路烟霞信手。认依稀、吴峰楚岫。数茎霜鬓，几帧云林，旅怀僝僽。三绝平生，醉来樗散还依旧。挈家无地访仙源，画意浓于酒。欲买归田二亩。问山深、容吾到否。百年踪迹，满眼江湖，涴尘凝袖。
紫萸香慢 次韵郭石尊九日江楼吟望之作,近现代末当代初,白敦仁,就黄花、偏逢秋病，一觞冷落依然。正高楼怊怅，又新劫、到华鬘。费尽重阳风雨，换秋声萧树，怨咽哀蝉。是登临倦客，不饮欲何言。问醒眼、可宜倚栏。艰难。满地霜繁。聊作健，强悲宽。算高台戏马，雄峰落帽，多少南冠。眼前不殊风景，漫重唱、念家山。指盘雕、暮云低处，望中一发，愁绝胡马江关。挥泪逝川。
霜花腴 南台秋花极盛，石帚师倚梦窗自度腔赋九日，紫曼、千帆诸君并有和作，余亦继声，即次梦窗原韵,近现代末当代初,白敦仁,暮云敛碧，对晚英、凄凉自整危冠。尘耻虚罍，客惊秋病，今朝醉也应难。怨怀怎宽。正战场、花发霜前。更堪悲、倦蝶归来，褪香空绕短篱寒。水吊古台残照，剩南园一角，唤尽哀蝉。红叶霜多，黄昏愁重，年时曾费吟笺。饯秋画船。梦橹声、犹照婵娟。问西风、暗老珍丛，几人持泪看。
高阳台 秋暮饮少城酒楼，敬和石帚师即席之作,近现代末当代初,白敦仁,荒水遮门，酸风射眼，节残未了秋声。年少无多，问他何物承平。黄衫白马非吾事，费倚栏、一晌凝情。更休提，弹铗悲歌，压酒愁城。偶然一笑都成泣，是空肠芒角，杯底难撑。梦雨鲸波，灯前鳞甲还生。斜阳也是伤心色，便从他、明日阴晴。醉扶归。街鼓严宵，驼褐寒轻。
扬州慢 过嘉州,近现代末当代初,白敦仁,髡柳通城，疾飙驱雁，水乡归路残寒。近黄昏别馆，甚驻得征鞍。叹一卧江山尽换，断歌零阕，特地相干。望腥尘如墨，回风吹处雕栏。平羌片月，赖清光，犹似当年。仗翠袖回灯，红绡泻酒，闲泪休弹。百罚玉觞何味，朱弦畔、转轴悲欢。念衰兰城北，明朝须老情天。
鹧鸪天四首 其一 壬午秋词,近现代末当代初,白敦仁,梦熟帘波第几重。楼高人迥夜相逢。琴收座上心先许，雨迸灯前曲未终。一叶落，五更风。昨宵言语太惺忪。瑶台碧海浑闲事，只隔幮纱便不同。
鹧鸪天四首 其二,近现代末当代初,白敦仁,淡淡梳栊薄薄妆。眼波眉意费商量。熏香可是怜荀令，梦雨何曾到楚王。欢易歇，夜何长。今番愁味是亲尝。早知欹枕还无奈，拆却鸳鸯不令双。
鹧鸪天四首 其三,近现代末当代初,白敦仁,直与秋人事有关。盈盈一水隔银湾。五更风露初七夜，一日相思定几年。人寂寞，泪阑干。水蘋风起蜡枝残。红楼便是伤心地，星月当头不拟看。
鹧鸪天四首 其四,近现代末当代初,白敦仁,未必萧娘定有书。江天漠漠渺愁余。鸳鸯文彩合欢绮，真得红鳞寸鲤鱼。墨淡淡，意疏疏。相思两字定何如。从今绣被无眠夜，长得灯前一觑无。
十六字令,近现代末当代初,白敦仁,人，不见参横月没时。穿针伴，翻向我寻伊。
琐窗寒 秋宵卧雨,近现代末当代初,白敦仁,点滴空际，听来不似，旧灯床夜。阑宵易醒，换了碧纱鸳瓦。倚空篝、凤衾自熏，可曾梦入西窗下。是柳梢几叶，花阴一片，够人禁也。愁话。凭谁写。早泪尽金虬，心摇铁马。凝情抱影，付与南谯钟罢。想偎栏、悬暝树香，酒边秀色吹又谢。便晴暄、万一重阳，怕说闲游冶。
阮郎归,近现代末当代初,白敦仁,江天风雨试寒初。人情秋梦余。剪灯心事碧纱橱。雁云归信纡。弦凤冷，镜鸾孤。通犀解佩无。怪来蜡泪坐难除。几回开旧书。
蝶恋花八首 其一,近现代末当代初,白敦仁,黄菊枝头秋意晚。一晌沉吟，几阵南飞雁。天阔云闲谁是伴。眼前风物何曾惯。往事乍怜秋后扇。蠹损梅花，瘦了真真面。罗袖寒温劳缱绻。蛛丝午夜牵别院。
蝶恋花八首 其二,近现代末当代初,白敦仁,蜜炬烟轻秋影灺。竹露风窗，点滴清如泻。曲罢玉箫生醉也。依稀坐近越罗衩。枕面盘丝霜后瓦。一种鸳鸯，此是他生话。说恨说愁浑不暇。匆匆记听寒更打。
蝶恋花八首 其三,近现代末当代初,白敦仁,众里关心罗袜步。来是因风，去是因风絮。落叶晚阶惊乍数。误他小靸登楼处。欲采蘋花遥寄与。凤阁龙楼，缥缈非烟雾。南雁又将归信误。黄昏庭院廉纤雨。
蝶恋花八首 其四,近现代末当代初,白敦仁,楼阁秋深寒乍切。却下珠帘，闲看玲珑月。槛外木樨黄喷雪。樽前笑倩阿侬折。煮茗翻书侬自别。遥夜深心，直恁低声说。早是回肠怜断绝。棂纱影淡金波灭。
蝶恋花八首 其五,近现代末当代初,白敦仁,晓日栏花红欲出。曲里长眉，细扫春烟碧。十八鬟多无气力。镜边不放珠帘隔。未必目成堪永忆。对影闻声，欲罢争忘得。妆罢只言天气热。惺忪一语非明晰。
蝶恋花八首 其六,近现代末当代初,白敦仁,柳外池塘花外雨。鸂鶒鶄，两两栖香语。密叶晚风青似雾。藕丝不断莲心苦。璧玉湘栊天几许。隔水高楼，望尽斜阳暮。远镜山眉横翠妩。秋光畅好独寻处。
蝶恋花八首 其七,近现代末当代初,白敦仁,莫道闲情抛易得。绿鬓黄花，身是悲秋客。楼外雁音低落日。眼前莫个双飞翼。迟月花阴浑易识。能几勾留，换到苍苔迹。后不如今今异昔。无言有泪空相忆。
蝶恋花八首 其八,近现代末当代初,白敦仁,凤幄秦筝声断续。转轴悲欢，一往商弦促。杂体江淹三十六。为伊翻遍人间曲。细雨檐花红簌簌。不道樽前，点点凄心目。看尽成阴芳树绿。人天始信孤怀独。
水龙吟 壬午除夕，明日立春,近现代末当代初,白敦仁,尽情灯火依人，不眠守到东风懒。断笳哀角，等闲分付，烛花红换。饯腊村杯，嬉春市鼓，沉沉更箭。正膏炉焰薄，茅檐缩手，笑声路，无由见。随分黏鸡画燕。渐无名、春愁易乱。明朝花事，经年离索，并时心眼。何况登临，高楼是处，阵云天远。便挥樽莫问，今夕何夕，定何时旦。
倦寻芳 癸未元日立春，梅花尚不堪摘也,近现代末当代初,白敦仁,峭寒正怯，初日多阴，作甚游计。破帽枯筇，一例岁华将起。城郭寻常猿鹤念，风光曼衍鱼龙戏。尽销凝、念贴燕无家，卧枝开未。便亲见年芳难卜，何况无双，蕊珠宫里。时节芳菲，珍重楚兰清泪。草木尽关人事感，幽忧直为流年喜。旧桃符，笑闲身、退归无地。
徵招 人日南台兀坐，园公摘红梅为供，题寄露园,近现代末当代初,白敦仁,瘦梅枝上东风信，匆匆一回红破。节物总关情，恁吟觞偏左。愁丝纷见裹。正料理、浅眠安卧。到手一枝，看人几日，寄情无那。珍重岁寒心，闲风露、瑶台梦中烟锁。一笛付当楼，又残红了泪堕。孤吟谁解和。甚南北东西羡我。小屏掩、斜月横陈，唤玉真来否。
一剪梅,近现代末当代初,白敦仁,梦里分明识淡妆。种得垂杨，独自神伤。东风薄倖不相将。换尽鹅黄。费尽莺簧。暖日初晴又作凉。暮雨烟朝，雾阁云窗。买丝绣个有情郎。啼也思量。笑也思量。
汉宫春 辛夷花下作,近现代末当代初,白敦仁,霞粉烟光，是采香骚国，曾赋春容。依稀素妆占地，帘月能通。真姿润玉，又人间、出意相逢。还暗触、偎栏笑靥，那是亭北楼东。人事已拼凄感，况繁英妒水，水妒颜红。谁怜倦客沉恨，撩乱花茸。芳华易逝，怕移根、难觅珠宫。休更说、瑶台路迥，断云只隔芳丛。
双调南柯子二首 其一,近现代末当代初,白敦仁,湘竹初成笋，吴蚕倦吐丝。斜栏凭损缕金衣。却向落花深处、立移时。浅语常推病，长愁不上眉。十分矜重向人痴。自由横波足遣、沈郎知。
双调南柯子二首 其二,近现代末当代初,白敦仁,会意知凭眼，妨嫌莫并肩。十分打叠向春妍。几度薄羞浅恨、更无言。酒失憎应惯，琴心理又难。任人看画小眉弯。知道者般新样、定郎怜。
绕佛阁 种莲,近现代末当代初,白敦仁,汉皋佩冷，抛菂试觅，留梦前地。珠露飘蕊。等闲荡作，轻绡旧时泪。断肠一水，花外信杳，沉恨休拟。妆润烟洗。殢情尽有，罗袜步尘细。蠹笔字零落，错写明珰珍重意。谁见趁凉鸳鸯双翼比。早断绝冰丝，心素无系。闹红知未。怕一舸相逢，霜鬓愁里。楚江空、坏霞成绮。
阮郎归,近现代末当代初,白敦仁,敲窗落叶舞回风。碧帘灯影红。绿筠深院画楼东。秋宵如梦中。金屈戍，玉盘龙。楚云峰又峰。而今无地说幽衷。空教良夜同。
八声甘州 题魏炯若《岁影庵悼亡诗》,近现代末当代初,白敦仁,信他生、未卜此生休，回肠只自知。甚一篇锦瑟，十年黄土，负了须眉。多事梦中颦笑，偏遣沈郎窥。试问如花影，何似当时。余亦人天多感，况闻声对影，不比分携。总空花一例，薄福付书痴。便三生、愿为芗泽，染绣衣、罗带不教离。梅花伴，更输君处，一岁双栖。
惜黄花慢 梅,近现代末当代初,白敦仁,试萼梅梢。是绛纱旧影，来伴无聊。旧檀着梦，新悰罢酒，供愁短景，随分长谣。坠欢零落霓裳侣，更何意、裁剪冰绡。记万条。缟空瘦雪，寒冱金貂。仙城去鹤难招。奈岁华又到，彩燕盘椒。素娥回盼，冷香换骨，繁忧自在，云意墙腰。荡春邻笛寻常拍，怕无计、留汝妖韶。怨霜飙。腻尘未上兰翘。
鹧鸪天,近现代末当代初,白敦仁,一昨中园独赏时。柳绵拖水燕衔泥。愔愔晚日收残雨，续续黄蜂过别枝。春晻黯，梦凄迷。旧情惟有鹧鸪词。绿苔闲绣梨花苑，转阁楼高未易知。
洞仙歌,近现代末当代初,白敦仁,芙蓉城阙，叹仙梦轻断。小字芳卿记亲唤。自玉珰封罢，金缕吟成，都未抵、一曲银塘恨远。罗帷风不度，宝髻新香，身是分钗旧双。怎今番清泪，不管回肠，重费与、蓦地横波一转。早拚取、孤凄送余生，浑不奈樽前，霎时凝眄。
南乡子,近现代末当代初,白敦仁,双叶柳梢眉。欲挽云鬟未结衣。谁信卷帘今不见，风僛。晓日丝杨替发晞。花底歇深杯。百岁相看年少时。出众风流君莫问，迷离。一夜花开并蒂枝。
清平乐,近现代末当代初,白敦仁,雨昏烟锁。飞絮帘前堕。一枕绿云初梦破。万缕千条愁裹。人前不理丝桐。新妆垂手临风。三十六园朱李，燕归何处相逢。
长相思,近现代末当代初,白敦仁,金雀钗。玉凤鞋。落雪吹香花满街。秋娘不肯来。风满台。月满阶。红豆一株生九荄。相思枉费才。
百字令 石帚思惠示哀瑮之作，情辞凄断，殆不能卒读。时方有灌口之行，倚装率和一首，欲以广吾师之意，不复自慨朋友交谊,近现代末当代初,白敦仁,抔土城根，怕新鬼月寒，更闻斯语。一样晨昏诸弟姊，争遣独随阿母。兰蕙偏摧，蜂鸦固在，予夺真谁主。先生过矣，慢抛笔力牛弩。试问雨湿天阴，疆场百万，若个非儿女。猿鹤虫沙同一慨，地上麒麟何处。梦里玄衣，眼前樽酒，便补蓬窗趣。中园勤护。成林终看珠树。
浣溪沙六首 其一 甲申感春,近现代末当代初,白敦仁,爇尽盘心一篆香。空将罗帕赠萧郎。而今年少说王昌。拾翠汀洲花胜雪，吹箫帘幕月如霜。贪天一念薄温凉。
浣溪沙六首 其二,近现代末当代初,白敦仁,两字心关易遣知。相看双袖万行啼。暂逢花月莫寻思。似我情怀甘自减，从他风雨觉来时。夜阑独理旧书辞。
浣溪沙六首 其三,近现代末当代初,白敦仁,无限人间重晚凉。直缘离决恐情伤。含愁不语弄丝簧。弦绝易关徽外响，歌深不是枕中方。两年辛苦一声狂。
浣溪沙六首 其四,近现代末当代初,白敦仁,谁信重逢未有期。经秋风雨再来时。占人怀抱误人思。曾是牡丹输解语，断无杨叶永如眉。三生花草梦西溪。
浣溪沙六首 其五,近现代末当代初,白敦仁,小阁凝寒夜帐幽。烘帘眉月易成秋。天生江水不西流。无可奈何甘薄倖，最难消受是温柔。清欢一往挂帆舟。
浣溪沙六首 其六,近现代末当代初,白敦仁,绮语难删静志居。沉思何事苦关渠。痴根寻向古人书。负手英雄看过鸟，惊心琴瑟悔为鱼。真成独坐恼花初。
六幺令 己丑重阳和清真韵,近现代末当代初,白敦仁,雁音孤馆，残雨消秋燠。晴晖乍怜侵晓，气爽清如沐。谁信惊烽满眼，更照茱萸熟。繁忧须逐。倾天莫管，城郭新开战场菊。挥杯聊劝令节，落落凭高目。休叹弃置秋田，我亦丰年玉。闻道龟山操好，未比沧浪曲。端居难卜。行吟何事，餔歠寻常便相嘱。
高阳台 石帚师见示和清寂堂感秋之作，敬次原韵,近现代末当代初,白敦仁,野火烧原，荒波送日，悬知四海皆秋。老雁衔芦，南飞散落高楼。干戈满目悲身事，便从他、白马清流。叹悠悠，张俭当年，望户何投。甘陵南北纷纷日，怕苍天易死，沸鼎还游。墙壁公卿，窃钩莫笑封侯。残涛怒打沉江锁，有楼船，飞动江州。渺空烟，事往何年，难问沙鸥。
台城路 落叶,近现代末当代初,白敦仁,嫠弦哀动湘江瑟，秋阴洞庭波语。绿转空沟，红流废苑，不记看花前度。阳山绝处。叹穆马南征，伏沙荒古。惙怛羁人，雁归蓬断奈何许。吴霜飘尽战血，傍丹枫莫识，轩皇残树。别岛尘狂，行宫月落，一样听风听雨。哀蝉似诉。问树树斜阳，为谁凄楚。梦入乌蛮，数峰江山苦。
燕山亭,近现代末当代初,白敦仁,双履翩翩，金屋绣慵，宝繶脂香犹凝。深殿梵烟，丈室星移，寥落雨花春暝。换劫珠璎，终未称，禅天钟磬。端应。伴斜谷云楼，散关妆镜。闻道开国滇南，有堂上三千，响廊双迎。龙荒玉版，凤蠹金縢，依稀故王周正。绿鬓雄风，甚一例、只檀消领。眉影。更杂事秋山谁咏。
三台令二首 其一 和石帚师,近现代末当代初,白敦仁,秋草。秋草。原上离离红烧。斜阳尽处青山。山外半骓未还。还未。还未。南苑西风流水。
三台令二首 其二,近现代末当代初,白敦仁,秋柳。秋柳。头白昏鸦栖久。寻常斗罢宫腰。可奈西风覆巢。巢覆。巢覆。愁到先生五斗。
水龙吟 偶读半塘老人《和天籁集 睡词》，赏心同抱，戏同其韵,近现代末当代初,白敦仁,百年分半无多，世间可有埋愁地。颓然欲放，吾今丧我，亦醒亦寐。周蝶相忘，风雷不变，庸知牛蚁。恣高楼百尺，纷纷眼底，与嚼蜡同滋味。不用烧香拽簟，更吹笙、花边珠翠。寻常七事，不堪第一，余非度里。琴酒都抛，羲皇而上，北窗一睡。叹形劳何极，胞中略转，要先生起。
玉烛新 汉中农家掘土，得北宋铁钱,近现代末当代初,白敦仁,龟龙争出地。看草圣宸题，古苔荒字。六州铸遍，千秋外、一斸萧山金气。当年会子。算易得、刻泥难比。浑未信、历劫青蚨，陈陈尚夸闾里。军兴日费谁供，叹往日秦中，万家如洗。蓬莱一水。空想像、贝阙金银天际。金迷纸醉。更草草、临安何事。谁念取。谢启充肠，心伤质史。
八声甘州 观弈,近现代末当代初,白敦仁,正楚天、巫峡雨云昏，疏帘卷秋清。甚枝枯蜩甲，蛛牵碧落，得喻闲情。解道垂成忽破，莫视半山轻。自古输难讳，私斗何成。老去谈兵舌在，又文楸局外，鸣者不平。问当年赌墅，何计答苍生。只长安、衣冠文武，叹百年、世事几心惊。收箧剩，有天边月，曾照亏盈。
梦芙蓉 秋已尽，思无穷，江亭促坐，复成一日之欢，书付履平索和,近现代末当代初,白敦仁,江云披絮帽。正亭皋望极，乱愁如草。雾寒成瘴，迟日破林杲。逝波浇茗抱。斜栏聊恣吟眺。苦竹黄芦，又飞霜恨着，残叶雁风峭。野哭千家未了。忧患推排，老物如期到。鬓痕尘影，临水愧鱼鸟。冷蝉凄晚噪。呼樽且劝斜照。漫说穷途，算悲深广武，何似玉山倒。
六丑,近现代末当代初,白敦仁,问瑶阶艳草，更不管、闲情抛掷。露痕澹秋，妆蝉偎鬓翼。月照无迹。旧梦花应记，夜堂笺管，写丽情南国。直饶在发为芗泽。并影红栏，飘烟紫陌。重重坠欢堪惜。付踏歌一笑，纨扇疏隔。当年逃寂。傍秋峦翠碧。杖底林风悄，群籁息。笙歌队里残客。对欹崖万态，别思何极。而今剩、酒衫诗帻。浑不信、一点山林俊赏，并归愁侧。情波渺、莫趁回汐。拥画帘、纵有千般媚，凭谁赋得。
长亭怨慢,近现代末当代初,白敦仁,伴行野霜风吹树。非虎非兕，怨吟愁度。马队纵横，战尘迷幂抱经处。万言杯水，君莫笑、儒冠苦。眼底鼠搬姜，听歇担，溪桥邪许。歧路。更翻云覆雨，古道弃来如土。寻常自断，有轻薄、向人难数。仗笔底五湖三江，问曹郐，争当荆楚。有苜蓿堆盘，谁管千秋相负。
蓦山溪 和履平,近现代末当代初,白敦仁,风铃急节，乔木高城堕。兵气涨林峦，有挥戈、日边红挫。蛩音满院，簟枕易惊寒，收玉局，改瑶琴，短梦愁时破。凝寒塞向，际此应怜我。雨雪正尧年，拨新灰，坐消炉火。百闻一见，华屋几丘山，悲马角，讶鹤言，才信天心左。
百字令 履平冲寒见过，并出示新词，率次韵奉和一首,近现代末当代初,白敦仁,风霜满地，叹人情何似，秋虫吟草。一雨穿林复打叶，费尽丛篁凄调。堞粉鸦啼，芦烟军吹，坐觉天难晓。多君词笔，横流峡水倾倒。谁信白马潮头，红羊劫畔，杯酒成相吊。只恐沟中无处断，眼底青黄亦好。藕孔游身，矛头渐米，已畏论怀抱。芜城慵赋，伫琴休命哀操。
醉翁操 寒城索处，与履平数相喁于，意犹未尽，再申以此解,近现代末当代初,白敦仁,琼瑶。挥毫。空螯。总无聊。寒郊。谁怜怨词接风骚。一枝无计安巢。云路遥。把臂赖韩豪。说古今几人我曹。马鸣旆动，江汉波滔。是身羿彀，输与南窗笑傲。心不同而媒劳。卜不从而龟焦。千秋如暮朝。相看托而逃。楚越正风涛。短衣长夜歌禅尧。
沁园春 列宁墓前作，一九五六年,近现代末当代初,白敦仁,天际钟声，净扫风埃，红场晚晴。映宫城如削，苍苍茂树，熊罴严守，郁郁佳城。草昧英雄，秕糠尧舜，堕泪碑丰遗爱深。胸中恨，待掀翻地轴，天堑须平。神姿凛凛如生。怪霜鬓婆娑无限情。记奋髯十月，当年虎啸，攒眉万国，此日蜗争。金字塔边，尼罗河畔，犹有不平风雨鸣。君休矣，有列宁旗帜，谁敢骄兵。
水调歌头,近现代末当代初,白敦仁,山颂千秋节，海庆万年欢。红日一轮高照，光焰满人寰。五岳嵩华泰岱，四渎江淮河汉，星火忆当年。从来多少事，只争朝夕间。挥赤帜，清玉宇，挽狂澜。更裁昆仑三截，世界等凉炎。六亿神州尧舜，四海翻腾云水，日月换新天。共献无疆寿，长酌幸福泉。
高阳台 一九七六年秋暮，与履平、守元、树梁、梦乔花潭小集,近现代末当代初,白敦仁,碾碎青山，呼来白日，今朝我是闲身。乔木藏村，绿阴密隔街尘。千秋杜甫讴吟地，有百花、潭水粼粼。笑匆匆、几树成蹊，桃李骄春。挥杯更劝白头侣，况江山信美，风物长新。老子婆娑，临流还岸纶巾。男儿溺死心犹壮，仗酣歌、答谢良辰。倩东风，唤起梅花，迟我江滨。
霜花腴 一九七七年九日，再集花潭，次守元韵,近现代末当代初,白敦仁,犯霜就菊，笑短生、禁得几度重阳。鸿响天高，水涵沙净，撩人万态秋光。蟹螯且将。制颓龄、还赖繁香。更招邀、作健逢辰，等闲加意到壶觞。诗酒尚堪驱使，傍清霜洲渚，堕叶琅珰。下泽乘车，高台戏马，千金不换疏狂。尺波寸肠。是何物、能驻年芳。趁高秋、肺气旋苏，振衣千仞岗。
题春宵闻雁图,近现代末当代初,刘蘅,花香月影浸柴门，山色迷离画水村。唯有雁声无着处，着人心上断人魂。
题烟水无边图,近现代末当代初,刘蘅,清泉帛质挂重山，声入高楼几砚间。烟水无边成锦绣，此中不信是尘寰。
十六字令,近现代末当代初,金启孮,眠。彻夜西风到枕边。心意懒，月上水晶帘。
忆江南 其一,近现代末当代初,金启孮,人寂寂，林表浴初阳。丝柳乍拂三径露，荷风频送五更香。满目是清凉。
忆江南 其二 忆姑叔,近现代末当代初,金启孮,江南忆，路遥信难传。吴越山峦迷战雾，秣陵城畔起烽烟。牵挂自年年。
调笑令,近现代末当代初,金启孮,清泪。清泪。滴尽枕函衾被。梦中若被端相。处处皆堪断肠。肠断。肠断。晓角系愁零乱。
忆王孙,近现代末当代初,金启孮,风姨敛迹宿云开。疏影横斜碎玉埋。静扫庭除待夜来。莫徘徊。谁拾蓬莱一股钗。
菩萨蛮 其一 送友戏拟稼轩体,近现代末当代初,金启孮,前程已过临漳水。客中几点行人泪。书剑挂雕鞍。夕阳无限山。长亭留不住。比较萧然去。鸿雁一时疏。闲听金鹧鸪。
菩萨蛮 其二 记梦,近现代末当代初,金启孮,昨宵梦境萧萧去。沈思枕畔愁千缕。紫陌系骅骝。依然万户侯。倚栏闲对月。相偎说离别。醒后陋椽遮。恒河几点沙。
菩萨蛮 其三,近现代末当代初,金启孮,河桥凉月浑如昨。故人已是长飘泊。相忆不能眠。西窗欲曙天。五更鸡唱冷。残烛摇疏影。端的负今生。今生太薄情。
菩萨蛮 其四,近现代末当代初,金启孮,秋风小院初弦月。紫姑那观经年别。谁解忆长安。空怜玉露寒。当年低语唤。半晌红绡畔。端的为谁娇。睡残双凤翘。
菩萨蛮 其五,近现代末当代初,金启孮,春风春雨消春昼。镜中乍觉容颜瘦。春色满汀洲。泪珠缘颊流。醒来孤枕梦。愁压薄衾重。缺月下杨枝。铜盘烛尽时。
菩萨蛮 其六,近现代末当代初,金启孮,夜来乍畏重衾薄。困眠无奈三更角。惊起愁压肩。遣书和泪看。红颜终是老。且把愁容扫。休负好春天。陌间花正繁。
采桑子 其一,近现代末当代初,金启孮,春来秋去谁相忆，多少离忧。怕上心头。为谁珍重护风流。夜阑无限伤心事，风也飕飕。雨也飕飕。待到明朝恐未休。
采桑子 其二,近现代末当代初,金启孮,桦烛烧残余香罢，枕簟凉生。多少心情。隔院砧声梦不成。那堪窗外三更雨，淅沥凄清。点滴分明。似问人间醉耶醒。
减字木兰花,近现代末当代初,金启孮,荒原稷黍。成败茫茫那可语。雁翅横空。往事输他一梦中。水横山乱。紧锁双眉愁不展。今夜边声。应减庾郎鬓底青。
蝶恋花,近现代末当代初,金启孮,秋雨秋风天易暮。铁戈兜鍪，又上郊原路。古道茫茫愁几许。声声画角浑无绪。路转山回劳返顾。一派斜阳，村落黄昏鼓。毳幕难留乡梦住。塞鸿阵阵凭谁数。
鹧鸪天,近现代末当代初,金启孮,古寺斜阳对落晖。金山北雁又南飞。铁衣渐觉新霜重，毳幕空怜旧梦稀。怀往事，寸心违。狼烟烽火照旌旗。敕勒唱罢黄云塞，插遍茱萸犹未归。
采桑子 见柳絮,近现代末当代初,金启孮,盈掬只逐东风转，飘泊何方。零落堪伤。乱扑征衣向夕阳。年来饱尝兜鍪味，乡梦难忘。空结愁肠。剩得炊烟与恨长。
忆秦娥 其一,近现代末当代初,金启孮,征鸿绝。举头唯见燕山月。燕山月。年年几度，照人离别。倦途又是天山雪。闲愁总向心头结。心头结。归时待与，谁人相说。
忆秦娥 其二,近现代末当代初,金启孮,无眠早。途程尽是关山道。关山道。西风冷落，鬓丝吹老。玉绳已转疑天晓。拥衾消瘦征夫貌。征夫貌。觱篥声中，半天衰草。
玉连环影,近现代末当代初,金启孮,无限。号角逼人颤。军垒森严，恐把年华换。动离忧。酿新愁。一阵晚风，黄叶又飕飕。
清平乐,近现代末当代初,金启孮,驿亭风信。又送飞鸿阵。虎帐征人相对问。谁道不凋双鬓。黄昏塞角频吹。岭头几处寒梅。正是凄凉时候，那堪雨雪霏霏。
减字木兰花 其一,近现代末当代初,金启孮,别离生恨。最恨当年相慰问。病卧西厢。粉面三旬不染香。短檠闲照。月过中庭愁未了。又隔关山。今夜盈盈共谁眠。
减字木兰花 其二,近现代末当代初,金启孮,旧欢难据。尽日春寒无意绪。往事成空。谁料相逢在梦中。流年暗换。多少闲愁春不管。拥髻灯前。欲说离情夜已阑。
好事近 其一 芒种,近现代末当代初,金启孮,雨后又微风，满地碎阴凉月。枉把好春辜负，到杜鹃啼血。年年日日总相思，况复辞花节。本欲一尘不染，奈闲情纠葛。
好事近 其二 用放翁词寄张贞甫韵,近现代末当代初,金启孮,别后总相思，博得心魂零落。盼到关山重见，似故人情薄。忆昔同剪西窗烛，话竟三更角。多少风霜冷暖，慰问情萧索。
荷叶杯,近现代末当代初,金启孮,昨夜薄寒微透。知否。风烛正三更。绣帏春梦不分明。休问醉耶醒。月落屋梁愁重。谁共。犹记旧油车。荼蘼院落是儿家。飘泊遍天涯。
清平乐 其一,近现代末当代初,金启孮,韶华谁系。清泪空盈袂。小院无人风细细。又是晚秋天气。无端枕畔钟声。夜深孤梦难成。萧索五陵公子，贫穷辜负今生。
清平乐 其二,近现代末当代初,金启孮,欲亲佯畏。犹记西楼会。月满阶除心已碎。多少凄凉滋味。别来日日年年。消磨陋巷风烟。一点灵犀空透，短檠闲照孤眠。
清平乐 其三,近现代末当代初,金启孮,离频愁乱。愁向谁舒展。寂寂凉宵残月院。误了韶光将半。茅斋布被孤檠。就中牵系人生。一种凄凉滋味，回思总怨多情。
清平乐 其四,近现代末当代初,金启孮,相思不见。疏篱夕棔敛。满院晴丝轻似剪。一点离愁难展。黄昏陋巷烟微。茅墙蛱蝶双飞。辜负而今年少，纸窗布帐心违。
清平乐 其五 寒衣节,近现代末当代初,金启孮,西风悲咽。寂寂寒衣节。衰草白杨人迹绝。远火高低明灭。伽蓝梵呗超生。负尘佛座灯青。点检廿年迷梦，生离死别关情。
踏莎行 送别,近现代末当代初,金启孮,良友初诀，螀声乍歇。等闲休负今宵月。囊萤映雪自年年，此情复与谁相说。哀怨空萦，愁肠空结。那堪堤畔频啼鴂。夕阳云树自茫茫，炊烟满目添凄切。
浪淘沙 课社,近现代末当代初,金启孮,萧寺梵钟鸣。秋月帘栊。银笺旧恨总无穷。一抹晚烟微雨后，败壁寒蛩。往事一重重。逐梦无踪。蓬山已在别离中。叹息今生辜负了，锦字征鸿。
人月圆,近现代末当代初,金启孮,夜凉檠暗人无睡，才雨便如秋。珍重吩咐，红颜朱貌，总须白头。花朝暝日，晨风夕月，多少闲愁。且休辜负，韶华如水，逝去难留。
鹧鸪天 其一 题三弟茂深《秋雨阁诗稿》,近现代末当代初,金启孮,过去韶光不可看。唯将辞赋写辛酸。茅斋剩却窗前月，陋巷空余雨后烟。诗乍就，泪初干。东坡子由至今传。让他黄九秦七妒，留得千年与万年。
鹧鸪天 其二,近现代末当代初,金启孮,小院黄昏半掩门。绿阴深处敛夕棔。空庭雨过蛙声闹，陋室灯昏鸟语频。心愔愔，睡昏昏。闲阶花落净无尘。人生风月能多少，已是匆匆廿二春。
鹧鸪天 其三,近现代末当代初,金启孮,参透方能见假真。不将浮念系吾心。情根慧业原无异，贝叶莲花自有分。灯暗淡，气氛氲。拈香顶礼磬声频。善缘佛豆菩提子，十字街头到处寻。
临江仙 龙华会,近现代末当代初,金启孮,宝幢璎珞香氛氲，菩提贝叶因缘。旧愁新恨莫牵连。一声清磬处，明镜散花天。自是多情偏落拓，鬓容消减年年。不如剃度戒坛边。任他憔悴去，生死莫相关。
蝶恋花 其一 同前,近现代末当代初,金启孮,碧甃风铃萧寺路。贝叶莲花，在在足千古。何必暗香深处住。虔心自把檀香炷。正是陌头飘落絮。休忆当年，月下叮咛语。一刻抛残千万绪。佛灯初上黄昏雨。
蝶恋花 其二,近现代末当代初,金启孮,最恨无情天上月。不照团圞，偏照人诀别。多少衷肠和泪说。叮咛唯恐音书绝。古道茫茫愁暗结。那堪巂周，促得归思切。尺素欲封还又折。五更茅店鸡声咽。
南歌子,近现代末当代初,金启孮,鸡度疏星落，衾寒觉早秋。镜中青鬓不予留。生怕韶华如水逝悠悠。旧意全灰尽，新情那见收。子城夜角尚啁啾。惊破杜郎一梦在扬州。
浣溪沙 其一 过芸公府,近现代末当代初,金启孮,莫向儿时忆岁华。鸡鸣枕上病相加。每经旧宅怕停车。紫陌荒凉堆败叶，宫门萧索落槐花。不知今是阿谁家。
浣溪沙 其二,近现代末当代初,金启孮,草市梢头柳絮飞。柳庄深处杏花稀。东风古寺伴余晖。燕子不来禅院静，鹧鸪初到篆烟微。碧苔石磴雨霏霏。
眼儿媚,近现代末当代初,金启孮,一角茅椽傍菜花。不信是侬家。朱轮玉毂，当年旧事，吹往天涯。紫陌华堂都损矣。忍更损韶华。浮云富贵，忆来如梦，回思空嗟。
柳梢青 过房山县,近现代末当代初,金启孮,旧时风光。似曾相识，村落山冈。古道尘沙，仆碑春草，废寺斜阳。回思往事堪伤。又何能一一断肠。灯火通衢，酒帘闹市，无限苍桑。
虞美人,近现代末当代初,金启孮,生来自是福分薄。休怨天公恶。朱门甲第逐东风。剩得今朝遗憾恨难穷。乱来骨肉音书少。陋巷年华悄。荧荧败壁映孤檠。真个任他飘泊可怜生。
齐天乐 九日登高,近现代末当代初,金启孮,西风又送征鸿去，年年驿亭秋早。翠微初登，金菊乍吐，消得闲愁多少。钟山古道。向一抹斜阳，凭高登眺。曲水萦回，髻螺点点入残照。莫管寒空万里，但酬节酩酊，醉吟狂啸。衰草连天，黄花满地，缠倒葫芦一笑。碧松环绕。似珍重今宵且舒怀抱。瞬息浮生，鬓端容易老。
忆江南 其一,近现代末当代初,金启孮,东瀛好，旧谱按新声。宫袖乱飘裙带紫，翠裳摇漾幕灯红。曲罢玉儿慵。
忆江南 其二 和人作,近现代末当代初,金启孮,奈良好，澹雅胜豪华。欲访名园乘月夜，闲拖木屐重如车。妙句实堪夸。
菩萨蛮 送人赴金泽,近现代末当代初,金启孮,河桥又到分襟处。离情不释浑如雾。加贺隔关山。未云行路难。渡头斜月揭。茅店鸡声咽。待得寄书还。樱花满石川。
清平乐 其一,近现代末当代初,金启孮,东瀛三月。柳絮飘如雪。无奈故人成永诀。听取数声啼鴂。灯前旧帙频开。字间偏引离怀。忆共剪烛难再，梦魂岂得重来。
清平乐 其二 法隆寺,近现代末当代初,金启孮,陌阡深处。一带平芜路。寂寂伽蓝深院宇。梵呗声中细雨。巍巍圣迹金堂。雨晴半柱斜阳。壁画佛香参罢，汲泉饮水僧窗。
浣溪沙 其一 六连岛,近现代末当代初,金启孮,翠嶂迎人暗不明。梦魂忽觉一身轻。细风斜雨客边情。暮色乍添残照外，晚云忽傍远山横。就中无以慰今生。
浣溪沙 其二 清见寺,近现代末当代初,金启孮,渔市风吹大鼓声。黄昏萧寺鉴微诚。廿年往事太懵腾。清水一瓢堪净我，梵香三炷达神明。不知何以慰今生。
浣溪沙 其三,近现代末当代初,金启孮,央及东风且莫狂。暂容双燕宿雕梁。一春能几好韶光。细雨打窗灯影背，红烛烧残暗神伤。人生何事太凄凉。
浣溪沙 其四 吉祥寺,近现代末当代初,金启孮,古刹唐门壁四围。黄昏檐际蝠飞飞。夕风吹彻殿铃微。欲访阿七何处是，乱碑斜矗径都迷。人生无事不唏吁。
浣溪沙 其五 春日神社,近现代末当代初,金启孮,绿芜丛中细路分。似曾相识鹿依人。朝参礼罢篆香薰。古木蔽天疑绝峪，新芳盈目类繁频。不成欢乐转逡巡。
浣溪沙 其六 自洗足池赴增上寺,近现代末当代初,金启孮,释道真宗说日莲。半山风雨晚秋天。夕阳钹鼓费留连。灵骨岂能知休咎，樱苞翻似道无边。顶香击掌意绵绵。
生查子 为人题矶头闲立小影,近现代末当代初,金启孮,我岂东阿王，竟睹宓妃影。小立倍娉婷，春酲疑未醒。矶头寒月多，浪卷霜花暝。珍重可怜宵，切莫东风劲。
清平乐 其一,近现代末当代初,金启孮,晚风如剑。划破征人面。三载无端支塞垣。瞬息年华易换。阴山雪打成围。故乡唯梦得归。夜半受降城月，何须芦管频吹。
清平乐 其二 乌喇特前旗道中,近现代末当代初,金启孮,射雕方罢。空碛时驱马。仰望黄云浑似挂。斜日乌喇山下。平川落照涂金。牛羊点点成群。争道前程不远，依然恼杀行人。
菩萨蛮 其一 齐齐哈尔客舍,近现代末当代初,金启孮,诺尼江畔惊秋早。卜魁城里秋将老。孤馆一灯明。夜寒听雨声。更深还淅沥。枕侧檐流急。明日进榆关。客心愁未阑。
菩萨蛮 其二 思乡,近现代末当代初,金启孮,故乡何事劳相忆。枝头又见春消息。岁月易蹉跎。恼人情绪多。幽燕成阻隔。梦绕蠕蠕塞。纵得梦还家。落残桃杏花。
菩萨蛮 其三 伊克昭盟道中,近现代末当代初,金启孮,荒原一片沉沉白。蟾蜍乍升榆林塞。才隐暮云端。便觉风露寒。经年长做客。羁旅颜非昨。极目又平沙。明朝可到家。
菩萨蛮 其四,近现代末当代初,金启孮,嵯峨一丈阴山雪。凄凄拂晓黑河月。何处是家乡。枕边幽梦长。梦长留不住。又逐金风去。路远故人疏。近来音信无。
虞美人 元夕,近现代末当代初,金启孮,去年元夕边城月。漫地光如雪。今年元夕赋边城。又见阴山吐月似华灯。古今多少边城客。此际应萧索。低头百感不如归。何必原头行人夜笛吹。
玉楼春 青城晚眺,近现代末当代初,金启孮,斜阳寂寂青城道，落叶满阶黄不扫。远山褶叠敛夕晖，近树萧疏容晚眺。乡音渐隔人渐老。勉做欢娱强一笑。须臾山月上林梢，难为衰年留返照。
踏莎行 五当召,近现代末当代初,金启孮,幽邃禅堂，万山深处。登楼不见来时路。番僧为说白莲花，静听犹需人传语。壁画藏经，诸天花雨。梵宇佛舍参不去。虔心敦克尔神前，临歧徘徊留难住。
少年游,近现代末当代初,金启孮,月华如水，平沙似雪，雁唳过边城。毳幕无眠，披衣伫立，玉粟乍寒生。凭谁诉，拂云堆畔，风露已三更。有限年华，无边心绪，一夜故乡情。
浣溪沙 其一 乌梁素海,近现代末当代初,金启孮,一叶扁舟港路长。菰蒲夹岸泛清香。水禽递唱韵悠扬。涟漪如绫拂短舷，温风似酒动轻裳。海天一色际难量。
浣溪沙 其二,近现代末当代初,金启孮,抛却无端理钓矶。乌梁素海雨霏霏。闲看燕子拂船飞。近水渔乡堪入画，远天云破又横霓。苇梢凉气扑人衣。
蝶恋花,近现代末当代初,金启孮,白草黄云连古戍。废垒依然，不见人来去。满目凄凉无意绪。登临唯剩闲搜句。远望狼山峰可数。暮雨夕风，更把离情助。今夜不知何处宿。平沙万里茫茫路。
菩萨蛮 其一,近现代末当代初,金启孮,胡姬少小出毡幄。轻靴窄袖娇装薄。束发垂明珰。耳边青鬓长。超乘忽走马。绝尘驰原野。愧我怯鞍鞒。朔风今尽消。
菩萨蛮 其二,近现代末当代初,金启孮,更深怕听行人笛。冷冷彻夜云中北。寒月冷侵窗。枯枝弄影凉。年华愁里送。岁岁思乡梦。梦也不还乡。醒来空断肠。
菩萨蛮 其三 白颜花怀古,近现代末当代初,金启孮,行行偶至黄河北。登临远望单于塞。怀古忆丰州。清泉石上流。隋唐成遗迹。亭障烽烟息。地号白颜花。废墟集暮鸦。
菩萨蛮 其四,近现代末当代初,金启孮,晴空一色浑如画。平川远接阴山下。天幕类穹庐。秋风草似梳。敕勒真妙笔。对景思斛律。端的是传神。朔方有几人。
菩萨蛮 其五,近现代末当代初,金启孮,四更吐月阴山曲。银光洒遍庭芜绿。桃李卸残妆。春宵恣意凉。清香唯一瞬。转眼群芳尽。关外野人家。明朝又著纱。
清平乐 万部华严经塔,近现代末当代初,金启孮,苔荒砖老。败壁生秋草。七级浮屠存旧貌。巍峨独插云表。攀登塔顶寻幽。回翔燕雀啁啾。暗里摸碑读字，仿佛身在丰州。
齐天乐 昭君墓,近现代末当代初,金启孮,登高便觉金风劲，方信塞垣秋早。衰草横坡，乱碑斜矗，寒云刷空如扫。鸣镝声杳。传宁胡阏氏琵琶斜抱。马上离情，冰弦拨尽怨中调。处处昭君疑迹，念词客游踪，几人凭吊。妄笔生花，杜文造意，细索不值一笑。地临驿道。便玉殒香消，岂容舆到。亭障烟墩，却无人细考。
鹧鸪天 再过昭君墓,近现代末当代初,金启孮,碱地低洼老树倾。谁云青冢草长青。讹传古迹留边地，误颂和亲说竟宁。光禄塞，汉家营。琵琶上马便休兵。烽烟一熄全遗忘，战士军前半死生。
貂裘换酒,近现代末当代初,金启孮,燕赵多侠士。数从前、悲歌击筑，抱关屠狗，名垂青史。总为豪侠酬知己，不惜舍身而死。看塞外几人能似。苏李河梁相诀别，望路傍洒尽英雄泪。相怜者，二人耳。凉秋九月边声起。十余年，吞毡嚼雪，凄凉滋味。忍住天涯双鬓皤，持节忠贞不二。更何况衣单裘敝。朔雁横空浑不落，倩谁能传语胸中字。灯灺坠，泪难止。
浣溪沙 大召,近现代末当代初,金启孮,不闻钟声出上方。萧条永巷树荫长。夜深独自叩僧房。古像负墙垂旧幔，孤灯照殿暗佛幢。归时月影下禅堂。
鹧鸪天 席力图召,近现代末当代初,金启孮,偶步南郊梵宇连。入门邂逅问僧官。禅堂佛舍闲随喜，贝叶藏经尽意看。轮常转，法无边。虔心欲结来生缘。须臾月上浮屠顶，转眼银光照大千。
高阳台 庚戌生日,近现代末当代初,金启孮,炊甑衰妻，持盘弱子，拂几迎我生辰。驹隙流光，五十已逾三春。书笥弃置毛锥裂，却洗心勉事耕耘。倚绳床引镜，鬓霜点点成纹。十年雁北催人老，尽青山黑水，损意伤神。牧马悲嘶，狂飙掠地难闻。鸿泥踪迹真如梦，念故乡幽冀燕云。最凄凉似蓬飘转，如絮无根。
法曲献仙音 守岁,近现代末当代初,金启孮,宿雪初消，爆竹声骤。败絮敝衣寒透。旧岁将盈，新春来迫。灯下且酌残酒。听风过楼檐又。钟报二更候。湿襟袖。怅故乡鸿雁音书，全不管，塞外旅中僝僽。弟妹近如何，想依然病缠骨瘦。燕北关西，盼天涯慰藉当久。待何年西窗剪烛，梦魂相守。
念奴娇 其一,近现代末当代初,金启孮,十年关塞，却难忘，燕市少年情味。屠狗推车曾把臂，拇战旗亭寻醉。林底挥拳，城阴角力，不妨衣裈碎。抱肱被肘，笑呼者回赢未。今竟坐卧居多，骨筋衰病，尽绳床懒倚。过眼青春难再得，唯剩恋思乡里。搏友萍踪，酒徒星散，日日柴门闭。而今老矣，逢人唯朔天气。
念奴娇 其二 雪，用张孝祥韵,近现代末当代初,金启孮,山川一色，雾濛濛，万里彤云飞雪。扯絮撕绵浑不断，近树远天相接。薄幕生寒，蔽裘失暖，处处冰澌结。衰年多病，那禁尔许凉热。家住蓟北燕南，身羁关塞，触目伤时节。闷拥烘炉犹畏冷，耐得北方猎猎。庭积琼花，窗凝冻叶，辜负今宵月。乡思萦绕，低头无限凄切。
齐天乐 送长女赴秦皇岛,近现代末当代初,金启孮,驱车相送青城驿，正值塞凉初作。柳色新新，雨丝细细，离情倍觉萧索。夹衣劝着，虑坝上天寒晚来风恶。路上加餐，晨兴无须待晓角。行遍漠南燕北，览大好河山便足为乐。牧草青青，田禾密密，沿途更多溪壑。堪消寂寞，逢北雁归来音书勤托。告我平安，且休得忘却。
唐多令 夜雨,近现代末当代初,金启孮,仰见乌云欺。低看花径迷。响殷殷远处闻雷。划破长空惊电闪，天如墨，舞金蛇。窗外雨斜飞。凉风透敝帷。且笼灯起坐移时。遗憾明朝春已过，难买到，杏花枝。
清平乐,近现代末当代初,金启孮,阴山张幄。弓燥休耽搁。白草平沙黄日落。却见雁行斜掠。金河秋半弦开。惊飞四散声哀。回望暮云深处，马蹄踏遍重来。
飞雪满群山 雪中接故人来信,近现代末当代初,金启孮,碎玉遮山，飞琼迷塞，故人消息谁传。中州路远，河南遥隔，雁来忽展华笺。岁时云暮矣，况盼盼音书经年。阖封又启，灯前再读，喜告我平安。曾记否南窗同剪烛，话残更鼓，月挂西檐。风笛洛汴，胡笳云朔，竟吹送北南天。倦游真似梦，劝珍重勤学加餐。何时相会，从头畅叙不尽言。
百字令 游定陵,近现代末当代初,田翠竹,长城城畔，叹定陵、殿宇依山重叠。翠柏苍松都不语，领略艰辛岁月。华表凝霜，丰碑似雪，亦自标高格。我来凭吊，千古兴亡谁说。深埋却异寻常，隧道重门、地下营宫阙。妃子帝王同寝室，依样骨枯棺裂。苦了征人，挥残泪血，技艺传佳绝。登车回首，枫叶倍添秋色。
满江红 汤阴岳飞纪念馆属题,近现代末当代初,田翠竹,北望中原，英雄气，光华日月。山挺秀，河流大野，云横戈壁。鼓角交鸣声动地，旌旗所向全无敌。岳家军三字逼金邦，飞魂魄。忠与佞，史书别。功与过，人民说。看今朝庙貌，巍峨壮烈。万国衣冠尊典范，千秋桑梓生颜色。老夫狂，稽首拜汤阴，肝肠热。
卜算子 壬戌岁暮，在三胞亲属迎春会上，即席赋此，洪固叔同志谱曲高歌,近现代末当代初,田翠竹,花为报春开，酒为迎春醉。柳上春光渐展舒，风起丝丝媚。但愿月长圆，更愿人长会。万里江山锦绣图，彩毛重重绘。
蝶恋花 展黄兴墓,近现代末当代初,田翠竹,屹屹丰碑镌姓字。碑树人间，更向人心树。革命功勋高百世。功高太息人长逝。丹橘千株伤远渚。日夜湘波，不尽东流去。一寸黄花香一步。名山只合英雄住。
清平乐 客重庆数日，炎热如盛暑，遂匆匆告别,近现代末当代初,田翠竹,渝城三绝。雾霭山峦热。倦卧高楼乡思切。窗外半轮明月。明朝即泛归舟。纵情打桨中流。唤起夔门诗兴，招来巫峡龙湫。
天香 题启元白紫幢寄庐图元白寄寓杨氏趣园庭有双楸二百年物也顷园易新主元白写图纪之和君坦韵为题,近现代末当代初,张伯驹,疏雨桐花，番风楝子，误他旧日吟馆。茜茜生烟，涓涓垂露，缥缈雾香吹散。湘帘捲处，轻点入芸窗几案。浓荫时妨早起，都因午晴遮黯。京华俊游未倦，记钿车碾尘寻艳。正是牡丹时节，夕阳梵院。几度棋枰过眼，看第宅王侯又新换。最感飘零，乌衣谢燕。
扬州慢 题杜牧之赠张好好诗墨迹卷,近现代末当代初,张伯驹,秋碧传真，戏鸿留影，黛螺写出温柔。喜珊瑚网得，算筑屋难酬。早惊见、人间尤物，洛阳重遇，遮面还羞。等天涯迟暮，琵琶湓浦江头。盛元法曲，记当时、诗酒狂游。想落魄江湖，三生薄幸，一段风流。我亦五陵年少，如今是、梦醒青楼。奈腰缠输尽，空思骑鹤扬州。
水龙吟 题正刚摹枝巢读清真词偶记稿册子,近现代末当代初,张伯驹,断肠一曲兰陵，柳丝弄碧烟波暝。樊楼灯火，汴京何似，江南风景。大晟飘零，琵琶胡语，龙沙劫冷。看师师门巷，舞停歌罢，繁华事、休重省。犹剩断宫零羽，又琴音爨桐相应。旧时骢马，玉箫新谱，霓裳同咏。花叶传钞，眼惊双壁，后先辉映。问他年谁辨，庐山面目，认词人影。
南浦 庚寅九日谱此调偶重一阳字昆曲有八阳一剧因戏为福唐体拟之并寓重阳之意,近现代末当代初,张伯驹,长空黯淡，指关河、征雁度衡阳。无奈愁人风雨，佳节又重阳。懒把紫萸簪帽，看如今、霜鬓老河阳。怅驹光如掷，蝶庄同梦，岐路误迷阳。戚戚满林落叶，和孤吟、谁为赋欧阳。只有黄花无恙，零乱耐秋阳。莫到旧登临地，怕遥山、远水总斜阳。向醉乡行去，酒徒何处觅高阳。
紫萸香慢 咫社北海琼岛展重阳,近现代末当代初,张伯驹,过重阳、曾无风雨，却听落叶飕飕。数晨星词客，向琼岛、访前游。正是乌啼霜紧，看宫城沟水，暗带红流。怕黄花昨日、瘦也使人愁。算只有、酒能展秋。羞羞。破帽还留，遮不住、雪盈头。念刘郎再至，萧娘易老，前事都休。见闻已销兵气，早全换、旧神州。矗斜阳塔铃无语，又传辽鹤，含笑时看吴钩。回望醉眸。
解语花 盆莲,近现代末当代初,张伯驹,明霞照影，薄雾生寒，彷佛银塘里。液波前事，飘零恨、敢怨托身无地。盈盈勺水，载不住、鸳鸯游戏。依约间、相对庐娘，细细闻吹气。无限红情绿意，怕西风摇落，重换秋思。翠鬟斜坠，怜憔悴、何日早成连理，锦边并蕊。记宴赏、碧筒曾醉。看旧时、分种莲心，愁泫啼妆泪。
霓裳中序第一 稊园赏桂,近现代末当代初,张伯驹,烟澜翠影叠，绿荫森森交荔叶，初绽金英玉屑。正帘隔宿阴，楼明残月，兰釭暗结。又阵风、吹坠瑶席。依然是，广寒窟里，待共素娥说。愁绝，酒阑歌歇，只两袖、余香未灭，一枝凝露手折。忆汉水分襟，新都停辙，旅游如梦隔。更怅惘、蟾宫旧客。看当日、簪花双鬓，欲戴怯霜雪。
鹧鸪天 庚寅腊尽日访敏庵正刚步雪归来途中口占和正刚除夕词原韵,近现代末当代初,张伯驹,两岁平分半送迎，夜阑白发对灯青。颜如庭雪消多许，愁似炉烟叠几层。花旖施，酒懵腾，醉时还作暂时醒。人间难了悲欢事，旧去新来尽此生。
蝶恋花 辛卯元旦感赋,近现代末当代初,张伯驹,银烛垂消鸡报晚，盼得春来，只是催人老。爆竹声声声未了，东风又绿坟园草。旧日数场空梦绕，走马长安，为问谁年少。纵说夕阳无限好，去时已去来时少。
鹧鸪天 雪,近现代末当代初,张伯驹,银粉弹弓绘不成，宵光书色未分明。莹莹池面冰开镜，叠叠山鬟玉列屏。花撩乱，絮轻盈，梨云黯淡冻难晴。因风穿入晶帘罅，点上霜华又几茎。
浣溪沙,近现代末当代初,张伯驹,檀板金尊事已非，春来一霎又春归，眉间心上两依依。忍遣落花随逝水，犹将夕照当朝晖，旧游时节燕双飞。
清平乐,近现代末当代初,张伯驹,楼高人远，寂寞闲庭院。独倚阑干情缱绻，心比游丝还乱。天涯草长花飞，帘前燕语莺啼。日日翻多愁恨，不如早送春归。
水龙吟 题胡元初太守武黄官廨柳榭图,近现代末当代初,张伯驹,柳枝独自青青，江山举目全非是。闻歌子野，伤时张绪，迷离情思。道士洑边，仙人矶畔，旧游何地。剩婆娑老泪，画图重看，谁能会、新亭意。莫问几番摇落，又逢春，东风还媚。倡条冶叶，柔腰娇眼，阅人多矣。爱傍章台，如何误种，陶潜门里。但恁伊送尽斜阳，总不管兴亡事。
应天长 辛卯上巳承泽园修禊分韵得石字,近现代末当代初,张伯驹,五侯故邸，三月令辰，芳游更趁泉石。尽有客愁兵气，随流付潮汐。堂前燕，犹似识，又软语、说春消息。问哀乐、旧世新人，那异今昔。台榭倚斜阳，一梦承平，歌舞已陈迹。不见汉宫传烛，飞花自寒食。长安事，如局弈，曾几度、眼惊身历。看无主、隔院娇红，谁去相惜。
惜余春慢 送春,近现代末当代初,张伯驹,细雨丝丝，斜阳脉脉，天也可怜如此。凄闻杜宇，黯对将离，争忍玉阑重倚。拚坐长宵已迟，灯烬天明，晓钟声起。看杨花独舞，榆钱空掷，欲买无计。因甚却、轻盼春来，欢娱成恨，直到春归才悔。余香淡浅，剩粉飘零，半是别愁离泪。谁道东风暂回，依旧有时，姹红嫣紫。奈萧郎人老，扬州游倦，梦醒罗绮。
风入松 题周敏庵咸水沽旧园图,近现代末当代初,张伯驹,门前春水长鱼虾，帆影夕阳斜。故家堂构遗基在，尚百年、乔木栖鸦。寂寞诗书事业，沉沦渔钓生涯。只今地变并人遐，旧梦溯蒹葭。名园天下关兴废，算空余、海浪淘沙。不见当时绿野，也成明日黄花。
定风波 摩诃池,近现代末当代初,张伯驹,琼户风来换暗凉，冰肌不耐薄罗裳。菡萏夜开香淡远，清浅，碧波无浪睡鸳鸯。故国月明空似水，垂泪，可怜憔悴促行装。蜀魄声声闻马上，惆怅，旧携手处忍思量。
南歌子 鲥鱼,近现代末当代初,张伯驹,味自赢卢橘，香同恨海棠。清和节后麦花黄。记得年年贳酒度端阳。论价怜陈肆，争名笑过江。潮头尽处网高张。何不富春滩上问严光。
青玉案 和枝巢依贺方回韵,近现代末当代初,张伯驹,青芜满地春归路，总不肯、将愁去。一树垂杨莺乱度，碎萍流水，绿苔朱户，莫认前游处。捲帘楼上斜阳暮，泪湿红笺别离句。庭院无人深几许，梦回风烛，情如泥絮，那更黄昏雨。
贺新凉 残暑和枝巢韵,近现代末当代初,张伯驹,度竹流萤灭。几日来，残云新雨，暗分凉热。昨夜金风催玉露，擎尽荷茎欲折。更瘦了柳腰一搦。说道明宵牛女会，怕登楼、又到愁时节。商音起，在林叶。佳人慵睡娇无力。看晨妆、才匀宿粉，汗消脂渍。最是家家白团扇，薄命先捐秋月。添半臂、罗衣试着。隔院砧声初到耳，忆辽阳、一雁惊消息。深闺怨，向谁说？
蝶恋花,近现代末当代初,张伯驹,往事迷离如过絮，好景黄昏，独恋斜阳暮。不管雨欺风也妒，看花直到花飞去。一醉懵腾醒后悟，便有聪明，早被多情误。对镜才知侬是汝，旧时年少归何处？
南楼令 壬辰立春,近现代末当代初,张伯驹,冻解池开天，东风去又还。掩银屏、犹有余寒。芳草无情愁不了，先青到，画楼前。春便没些闲，今年好去年。只难能、转变衰颜。怕见花开人更老，莺啼处，倚阑干。
临江仙 立春后雪,近现代末当代初,张伯驹,蜡泪滴残凤烛，炉香熏上貂裘。重帘放下月垂钩。衾寒知雪意，酒暖觉春愁。紫气曈曚日晓，翠华葱茜烟浮。西山晴霁一登楼。琉璃装世界，金粉饰神州。
玉楼春 元夜,近现代末当代初,张伯驹,金吾衙外香尘绕，玉照堂前歌管闹。帘开灯上月初来，柳暖梅寒春正好。清光从未嫌人老，欢乐不教成懊恼。今年才见一回圆，已为良宵拚醉倒。
琵琶仙 题君坦画桃花扇子和原韵,近现代末当代初,张伯驹,肠断天涯，乍惊见满眼愁红痴碧。帘外双燕归来，东风换消息。前梦渺、刘郎再至，可还似、去年颜色。半倚斜阳，无言有恨，谁解心迹？几番是、流水光阴，又啼鴂声中过寒食。灯舫旧时秋扇，送繁华如瞥。输却了、江山一局，剩血痕、点点犹热。对影身世相敛，忍教轻撷。
踏青游 依清真韵,近现代末当代初,张伯驹,翠色春郊，飞尘霁风吹晓。又目断、黏天芳草。踏青游，寻旧侣，半成猿岛。但觉得、今年杏花匆匆，一霎只余斜照。久客无家，还思卜邻琼岛。望咫尺、波澜萦绕。幻春灯，经见惯，浮云多少。忆昔日、翩翩玉鞭金勒，羞与少年人道。
雨中花慢 槐花,近现代末当代初,张伯驹,几日炎熏过暑，乍减婆娑。细蕊遮叶。怕西风吹坠，却妨车毂。那似杨花轻薄，差比桂粟堆积。看万家烟雨，密密蒙蒙，一天黄雪。缤纷辇道，寂寞宫城，影带昭阳鸦色。天宝事、凄凉空听，郁轮袍曲。抱恨蝉声断续，名场催老忙客。早南柯梦醒，北窗高枕，不问何国。
一萼红 蓼花和君坦韵,近现代末当代初,张伯驹,映渔灯，点胭脂冷艳，红上采莲舲。醉染霜容，愁添秋色，簇簇枝袅寒馨。写图画、萧疏水国，催雁信、烟雨晚冥冥。断岸枫飘，暮江苹老，剩此伶俜。回首天涯摇落，又西风昨夜，吹散池萍。貂绩堪羞，鸥盟谁主，弹指一霎须惊。但空忆，芦中人远，恁扁舟、蓑笠避浮名。试看江湖满地，秋也无情。
疏影 牵牛花和君坦韵,近现代末当代初,张伯驹,早凉透褶，正月痕似洗，梧庭幽洁。冷淡秋花，自整霜容，不逐东风媚春悦。断续寒砧乍寂，珠箔外、疏星未灭。道昨夜、乞巧楼头，簪爱女儿黠。屋角啼残络纬，短篱颤朵朵，凝泪轻撷。子午莲开，夜合香浓，一样芳心清绝。深描浅画谁相赏，却输与、黄华红叶。但露行、未耐朝阳，避面肯招闲蝶。
琐窗寒 寒流和君坦韵,近现代末当代初,张伯驹,月色侵冰，潮音动地，簸寒天半。玉门不阻，一夜雪飞如扇。料明驼、指僵冻呵，琵琶莫拆胡沙怨。看黯云似幕，关河寥廓，雁声凄断。幽馆，孤吟惯。奈活火难温，薄衾失暖。残更消寂，落叶寒林庭院。又今年、重五闰逢，日长小岁春更远。最相怜、耐冷梅花，盼待东风转。
小重山 冬至日集饮赏腊梅和君坦韵,近现代末当代初,张伯驹,琥珀流光照酒卮。一年今又见，乍开时。线长渐觉日迟迟。飞灰动，早有暗香知。蕊破向阳枝。春容先腊意，两相持。花前低唱小红词。银灯外，疑是闹蛾儿。
玉烛新 卧雪图和君坦韵,近现代末当代初,张伯驹,随流山影驶，看幻态云容，照来清泚。雪明断岸，琼瑶碎、直到园池阶次。远林霁景，只粉碧、营邱能似。教载酒、乘兴剡溪，扁舟戴家谁至？深埋车辙无踪，但独守梅花，不知何世。武陵犬吠，问门外，那有渔人来此？江山尺咫，送梦里、光阴过翅。还领悟、数点天心，春回冻蕊。
东风第一枝 和敏庵锦城除夕韵,近现代末当代初,张伯驹,爆竹催春，灯花送夕，一家千里孤馆。故乡梦阻关河，异客情分冰炭。牵衣儿女，尚未解、长安萦念。听隔邻、彻夜欢声，争羡酒香炉暖。雪初霁，梅英照眼。风不冷、柳丝掠面。桃符都换新楣，燕巢还寻旧苑。芙蓉江上，望云榭、如遮重幔。想此心、早到京华，飞过水千山万。
浣溪沙 题谢稚柳为正刚写春愁图,近现代末当代初,张伯驹,一夜东风上柳条，沙堤土暖长芦苗，青山淡淡水迢迢。背后斜阳随地尽，眼前芳草接天高，愁心暗付往来潮。
陌上花,近现代末当代初,张伯驹,行云逝水，东风吹老，少年歌舞。酒醒更阑，唯有梦时来去。未寻往事肠先断，隔槛怕听鹦鹉。忆销魂最是，画楼斜日，绿窗疏雨。恁春来太早，花开陌上，不管人归何处。路远天涯，草色更无重数。冶游几日芳菲地，都换浮萍飞絮。把心期细问，多情脉脉，欲言谁诉？
一枝春 雨中杏花,近现代末当代初,张伯驹,点点残更，小楼中、睡起挑灯听惯。清明过了，更是江南魂断。啼妆泪洗，也难认、晕潮浓淡。应料得、深巷明朝，早有卖花声贱。蒙蒙雾光霞艳。看痕凝粉颊，香融脂面。雕阑半倚，对语去年双燕。轻寒似许，莫教那、鹁鸪晴唤。还只怕、天换风沙，故宫梦远。
天香 雨中牡丹,近现代末当代初,张伯驹,酣酒眠醒，试汤浴罢，扶时欲起犹困。翠幕堆烟，红潮卷浪，晓看隔帘痕晕。楼台锦绣，渲染似、谁家画本。珠汗脂香逐队，吴宫演成图阵。轻梳柳丝未整，总难绾、廿番风信。怕到午晴天气，露华飘尽。便是春回有准。可忍使、倾城对衰鬓。一曲闻铃，歌来也恨。
满庭芳 太平花,近现代末当代初,张伯驹,宝绘堂空，金炉烟冷，帘帷暗藉尘沙。不知亡国，犹放太平花。烽火年年五月，传风鹤、时动哀笳。平生自，干戈见惯，飘泊在天涯。嫔妃都散尽，昭阳影带，只剩宫鸦。望青城蜀道，水远山斜。内苑分来异种，如今是、开遍家家。看兵气，光销日月，长与门繁华。
瑶华 承泽园将易主时荷花盛开邀词集同人饮赏,近现代末当代初,张伯驹,一花一叶，绿意红情，是人间空色。轻房密尽，曾覆护、波底鸳鸯双翼。繁华几日，便说到、西风消息。算自来、苦在秋心，识得许多炎热。朱门屡换衣冠，剩歌舞楼台，池头凝碧。蓬瀛旧侣，回首处、觅梦又成今昔。何须是主，趁雨夕、续欢顷刻。看此身、天地浮鸥，为问谁人非客。
望海潮 青岛台风过后观潮,近现代末当代初,张伯驹,鲸波吞日，蛟涎吹雾，滔天势欲横流。鼍鼓地摇，神旗电闪，萧萧万马惊秋。飞雨卷齐州。看黑风水立，白浪山浮。海表苍茫，微身一粟梦蜉蝣。扶阑放眼登楼。纵银河倒泻，不浣清愁。归思箭端，雄心弩末，千斤难射潮头。好待霁光收。又分离断雁，来去闲鸥。检点囊中，半残图稿画沧州。
海天阔处 青岛海水浴场,近现代末当代初,张伯驹,暖沙细踏如茵，雪明一线潮来去。青天戴笠，碧波涵镜，四山环堵。海气迎凉，秋阳不炙，午风清暑。似昆池教战，嬉游逐队，惊鳒鲽，轻鸥鹭。形秽故人如故。笑京华、十年尘土。沧溟万里，濯缨濯足，歌残珊树。何用乘桴，只须泛泛，随波容与。怕穿涛破浪，晶宫水底，惹蛟龙怒。
五福降中天 青岛公园五福楼茗话,近现代末当代初,张伯驹,水风凉处迎新雨，鸣蝉到秋惊晚。自藕香清，紫薇红碎，万绿丛中一点。林高碍眼，看小径苔深，曲通幽馆。海气山容，天开图画自舒卷。茶寮清坐话旧，忆春明梦影，多少离念。物换情迁，年来岁去，人似寒潮展转。羁怀更懒，怕北雁南云，又成凄黯。等是飘零，杨花心共远。
人月圆 余居效墅四度中秋癸巳园易主中秋夕居城适济南关友声君来小酌同赏月因赋,近现代末当代初,张伯驹,百年几换楼台主，明月自团圆。清辉到处，千门万户，不问谁边。思家张翰，无家张俭，等是痴颠。但能有酒，又能有客，同赏同欢。
瑞鹤仙 甲午春作邓尉探梅游,近现代末当代初,张伯驹,座中谁绿鬓，借酒上颜红，暂生潮润。回顾事犹近，算枉抛心力，空能传恨。斜阳隐隐，看又送轻帆去稳。怕行程、羁旅江南，误了几番芳信。休问。梅花无恙，笑我全非，十年前俊。柔肠寸寸，愁未了，意难尽。奈徘徊双影，片时相对，梦似罗浮易醒。盼归来、勒住春风，北技未损。
水调歌头 其一 南行逢春雪至金陵稊园词社以此调咏春江花月夜因赋,近现代末当代初,张伯驹,睡醒欠伸起，开眼换山川。迷离不辨天地，春雪正漫漫。昨日黄沙白草，今日琼枝玉树，一夜到江南。江水今犹昔，江月古长圆。江与月，花与雪，映钟山。风流六代不见，只有夜潮还。月为花来写照，花为江山生色，雪为月增妍。我岂谪仙侣，着我在其间。
水调歌头 其二 元宵日邓尉看梅花是日为慧素生日,近现代末当代初,张伯驹,明月一年好，始见此宵圆。人间不照离别，只是照欢颜。侍婢梅花万树，杯酒五湖千顷，天地敞华筵。主客我同汝，歌啸坐花间。当时事，浮云去，尚依然。年少一双璧玉，人望若神仙。经惯桑田沧海，踏遍千山万水，壮采入毫端。白眼看人世，粱孟日随肩。
瑞鹤仙 生日在西湖,近现代末当代初,张伯驹,洛阳张好好，也迟暮飘零，琵琶羞抱。清波倚栏照，似依稀相识，者般人老。风流侧帽，算空忆、承平年少。问前游、几换东风，白发乱生春草。休恼。梅花候我，勒住春寒，残妆犹俏。来迟去早，愁遮住，断桥道。看百年住事，湖山无恙，只是春婆梦窅。又回头、人海长安，债尘未了。
水调歌头 偕慧素登祝融岳祝融峰绝顶,近现代末当代初,张伯驹,南纪耸天柱，轸野列三台。五岳并尊齐长，作镇势崔嵬。足插洞庭百里，面向潇湘九转，七十二峰开。淑气接朱鸟，春带岭头梅。携翠袖，历吴楚，过江淮。俯瞰曾飞天外，今又踏芒鞋。双手拨开云雾，直上祝融绝顶，回首望燕台。不度衡阳去，人与雁归来。
瑞鹤仙 其一 西湖归来载兰花丛为赋,近现代末当代初,张伯驹,可怜论价买，纵零落孤芳，也羞萧艾。无人自丰采，有五湖烟雨，扁舟轻载。云裾露带，更掩映、梅边竹外。漫螺痕、写入秦淮，身世美人同慨。何在。当门须去，不共春风，冶桃相赛。寒盟久废，同心会，总难再。似琵琶马上，杜鹃声里，乍见行妆绝代。喜芸窗、伴取青莲，贮来水绘。
瑞鹤仙 其二 大觉寺看杏花,近现代末当代初,张伯驹,北梅亭尚在，纵依旧东风，游人都改。青山自余黛，映花光岚影，夕晖朝霭。云绡雾彩，罨画出、芳林一带。甚江南、铜井铜坑，不让雪香成海。应悔。玉楼人醉，宝马金鞭，少年豪概。经时换代，故宫远，总同慨。忆踏青俦侣，随春俱去，了却繁华宿债。听斜阳、清梵钟声，顿离色界。
水调歌头 看玉兰花下作,近现代末当代初,张伯驹,壁月春无价，琼树雪传神。后庭歌唱遗曲，犹似隔江闻。卸却铅华不御，只作蛾眉淡扫，疑是蕊宫人。控鹤下瑶阙，骑马入金门。雨无凭，风无准，暗销魂。更有梨花相映，能得几黄昏。偷觑水晶帘底，颜色都无着处，孤洁自天真。回笑闲桃李，净土与红尘。
玉楼春 和稼庵韵,近现代末当代初,张伯驹,天涯三月伤春惯，春色恼人还要看。柳丝乱似未梳头，梨蕊淡如初洗面。芳菲几日成衰晚，红紫纷纷深更浅。今年花落有明年，雨妒风狂休去管。
黄鹂绕碧树 游春,近现代末当代初,张伯驹,桃李东风笑，春游正好，翠迷香软。小雨初晴，看山明似洗，水波平岸。簇红乱紫，几颠倒、狂莺痴燕。尽北国、上苑芳郊，未减河阳潘县。欲去长安又恋。算空余、柳垂青眼。甚情思、只愁随草长，欢逐萍散。陌上落英尚在，奈镜里颜先变。年年此日看花，不须人劝。
潇湘夜雨 题红楼梦新证,近现代末当代初,张伯驹,丝藕萦心，砚冰滴泪，脂红写尽酸辛。可怜儿女此天真。生死误、多情种子，身世似亡国词人。江南梦，楝花落处，已是残春。千年哀史，曲终不见，弦断犹闻。有庾郎才笔，犹为传神。辞绝妙、还猜幼妇，文捭阖、更起新军。看坛坫、声华藉甚，鹰隼出风尘。
拜星月慢 甲午中秋与娄生稼庵钟美赏月依梦窗韵,近现代末当代初,张伯驹,露净街声，月涵空影，一泻银河垂地。此夕年年，换清凉人世，与君赏，试向阑干曲处微步，冷浸罗衣如洗。故国天涯，共光辉千里。豆篱边、络纬啼寒砌，隔墙和、断续砧声起。客心容易悲秋，泫灯花红腻。怕良宵、酒少偏多醉。笙歌散、小巷家家闭。但举头犹自团圆，照羁人愁外。
风入松 甲午重阳风雨同娄生稼庵城南登高,近现代末当代初,张伯驹,乱山如恨不能平，拥翠入高城。万家楼阁疏林里，看低云、飞上帘旌。鸦影翻残暝色，雁行带到秋声。重阳曾遇十年睛，依旧此江亭。今朝风雨同携酒，更休嫌、风雨无情。且共黄花冷淡，莫愁红叶飘零。
人月圆 甲午中秋敏庵举家自蜀返而正刚去津余聚后归家更独赏月有作,近现代末当代初,张伯驹,恒河沙数星辰绕，一月在中天。婆娑无影，山河不动，万象清寒。蚕业客返，津桥人去，各自团圆。我身弹指，光明长在，盈昃随缘。
燕山亭 琼岛艮赋石,近现代末当代初,张伯驹,驱使秦鞭，追逐汉槎，往事愚公应误。灯火梦华，早化刀兵，花木寿峰非故。流落胡沙，与哀曲、玉龙同谱。回顾。甚震泽烟波，汴京尘土。直到长白钟灵，记游幸当时，几番歌舞。冰雪异乡，五国愁城，谁思赵家前主。地北天南，算阅尽。兴亡如许。今古，都一片、韩陵无语。
朝玉阶 樱桃,近现代末当代初,张伯驹,三月樱桃乍熟时，网铃轻结系，怕莺知。珠圆霞晕缀枝枝，还疑红豆子，惹相思。筠笼偷看美人携，鲜妍凝指甲，凤仙泥。销魂筵上唱新词，小唇香唾吐，破胭脂。
人月圆 中秋无月,近现代末当代初,张伯驹,连朝风雨无凭准，天意未教晴。良宵难负，却宜作客，不动乡情。循环一理，盈还又缺，缺又还盈。暂时韬彩，浮云散去，何碍光明。
浣溪沙 其一 咏海棠,近现代末当代初,张伯驹,金屋深深合护持，春风倚槛斗腰支，玉颜微醉晕胭脂。百样娉婷难入画，十分富丽不宜诗，含情无语夕阳时。
浣溪沙 其二 咏海棠,近现代末当代初,张伯驹,睡态惺忪唤未醒，云鬟斜亸看轻盈，人间那有此倾城。若待流觞春亦醉，不须烧烛夜还明，直疑香国梦中行。
菩萨蛮 其一 偕慧素南游春暮未归客邸忆故园海棠作,近现代末当代初,张伯驹,画帘日暖春如醉，酒波夜照胭脂睡。道是海棠时，思归泪暗垂。天涯春又晚，楼外回双燕。今日误看花，明年何处家。
菩萨蛮 其二 偕慧素南游春暮未归客邸忆故园海棠作,近现代末当代初,张伯驹,阑干落尽梨花雪，春归剩有双飞蝶。一望恨绵绵，断肠芳草天。玉笙花外弄，醒后情如梦。是梦也难留，灯残人更愁。
菩萨蛮 其一,近现代末当代初,张伯驹,银灯影射唐花艳，金盘椒酒团圆宴。爆竹一声声，催人华发生。春晖无限好，自看年犹少。两字报平安，今年胜去年。
菩萨蛮 其二,近现代末当代初,张伯驹,庭前犹积残年雪，良辰又到元宵节。人寿月团圆，红妆围绮筵。银花开火树，竞看龙灯舞。装点似承平，繁华不夜城。
菩萨蛮 其三,近现代末当代初,张伯驹,玉蝀垂影桥如带，龙池水暖冰初解。芳信到迎春，柳黄初未匀。春风吹露草，又绿长安道。小雨润香泥，闲花逐马蹄。
菩萨蛮 其四,近现代末当代初,张伯驹,氤氲香篆盘炉凤，貂裘不脱春寒重。明日是花朝，雪中开小桃。阴阴琼岛路，冷坼胭脂树。杨柳锁楼台，去年双燕来。
菩萨蛮 其五,近现代末当代初,张伯驹,池波微皱风初起，鱼苗三寸生春水。照影倚红阑，分明镜里天。苔痕墙外道，傍晚人行少。背立夕阳斜，开残绿杏花。
菩萨蛮 其六,近现代末当代初,张伯驹,小庭悄悄重门隔，梅枝鹊踏飘香雪。一曲琵琶催，南花入北来。胡天环佩冷，怜写红罗影。名士唱新词，佳人借口脂。
菩萨蛮 其七,近现代末当代初,张伯驹,出墙红杏春风闹，秋千墙里佳人笑。冲破绿杨烟，罗裙直上天。断肠寒食道，何处无芳草。花落子规啼，楼头日又西。
菩萨蛮 其八,近现代末当代初,张伯驹,锦屏十丈阑干倚，妖娆无限东风里。一片雾中天，海棠占大年。夜深春睡懒，更觉红妆艳。灯下对倾城，花光夺月明。
菩萨蛮 其九,近现代末当代初,张伯驹,双薰茉莉浮香茗，软酥初熟藤萝饼。飞雪午晴天，浑身沾柳绵。一庭风过处，四面飘红雨。花片入残卮，招来蝴蝶飞。
菩萨蛮 其十,近现代末当代初,张伯驹,石家不见黄金屋，绿珠怜对人如玉。春日上浓妆，娇容羞海棠。碧梧栖彩凤，都是多情种。日日早归家，为伊迟看花。
菩萨蛮 其十一,近现代末当代初,张伯驹,牡丹时节春风丽，一尊相对贞元士。金殿夜朝天，白头思少年。残阳楼外挂，返照琉璃瓦。泪眼看花枝，此情鹦鹉知。
菩萨蛮 其十二,近现代末当代初,张伯驹,牡丹凋谢荼蘼老，锦茵不忍残英扫。春事已阑珊，销魂芍药栏。烽烟仍满地，未碍芳时丽。再作看花人，明年花更新。
鹧鸪天 其一 春尽病中作,近现代末当代初,张伯驹,不是关情也有情，十年愁病损兰成。颜衰怕见时藏镜，眼倦难明每近灯。花自落，草新生，东风吹到几时停。才能拭了伤春泪，帘外莺啼又数声。
鹧鸪天 其二 春尽病中作,近现代末当代初,张伯驹,乍捲疏帘觉晓凉，扶筇缓步小银塘。池波滟滟容新雨，花木欣欣恋早阳。茶鼎沸，药炉香，谁知过却好时光。近来一病一回老，身似秋林不耐霜。
酒泉子 其一,近现代末当代初,张伯驹,斜月西楼，楼外残莺啼晓。夜难眠，还起早，懒梳头。胭脂匀了恹恹地，鹦哥那解人意。理琴弦，弹流水，恨悠悠。
酒泉子 其二,近现代末当代初,张伯驹,青杏黄时，还记花开那日。月朦胧，吹玉笛，影参差。近来才减伤春恨，昼闲长觉困。镜奁中，惊瘦损，没人知。
清平乐 其一 落叶,近现代末当代初,张伯驹,洞庭波起，渺渺人千里。楼外夕阳多憔悴，雁背带来秋意。残灯支枕无眠，声声只在林间。一夜西风卷尽，开门又见青山。
清平乐 其二 落叶,近现代末当代初,张伯驹,萧萧渐急，堆满阑干侧。穿月飘风无气力，谁共落花怜惜。春红夏绿凋零，一般同是伤情。拾取欲题无语，凭他去做秋声。
清平乐 其三 落叶,近现代末当代初,张伯驹,莺娇燕婉，转瞬繁华换。抱影声嘶蝉噪晚，也怨浓阴忒短。如何一夜霜飞，无端飘坠谁依。今日堆尘委路，原来曾在高枝。
人月圆 其一 庚寅八月十三日词社同人于稷园作中秋预集,近现代末当代初,张伯驹,相看座上须眉古，我亦鬓成霜。楼台寂寞，承平回首，莫问霓裳。金瓯依旧，浮云便有，不碍清光。酒如长满，人如长聚，老也无妨。
人月圆 其二 庚寅八月十三日词社同人于稷园作中秋预集,近现代末当代初,张伯驹,将圆已放圆时彩，更不待团圞。芳华豆蔻，娉婷恰似，好好当年。秋光几易，贞元人老，殿阙依然。及时须赏，阴晴难定，欲买无钱。
人月圆 其三 庚寅八月十三日词社同人于稷园作中秋预集,近现代末当代初,张伯驹,秋光何似春光好，见月易思家。忘年俦侣，青衫白发，同是天涯。宫城咫尺，红墙一水，银汉微斜。嫦娥不识，人间兴废，几换繁华。
虞美人 其一 本意,近现代末当代初,张伯驹,江东子弟歌中哭，已失秦家鹿。轻撞玉斗范增嗔，何不教伊舞剑向鸿门。红颜生死皆千古，怜被英雄误。汉王霸业几秋风，输与美人芳草属重瞳。
虞美人 其二 本意,近现代末当代初,张伯驹,雉妖人彘谁家妇，敢与争千古。寄魂芳草舞春风，也似杜鹃啼断杜鹃红。泪凝斑竹花凝血，一样情凄绝。江山难抵美人恩，不见五陵陵树只斜曛。
三字令 其一,近现代末当代初,张伯驹,春已半，太匆匆，恨重重。明日雨，夜来风。草芊眠，花淡荡，柳惺忪。肠欲断，梦相逢，月溶溶。香阁掩，绣帷空。绿弦心，红蜡泪，两情同。
三字令 其二,近现代末当代初,张伯驹,寒食近，雨丝丝，草萋迷。粱燕语，柳莺啼。落花多，红粉老，白头归。行乐地，宴游时，夕阳低。人自去，马频嘶。笛声哀，尊酒尽，泪空垂。
菩萨蛮 其一 和正刚春愁韵,近现代末当代初,张伯驹,东风芳草年年碧，去年屐齿痕犹湿。桃李又繁华，今年不在家。流莺窥绣户，绿遍垂杨树。闲煞旧楼台，主人来未来？
菩萨蛮 其二 和正刚春愁韵,近现代末当代初,张伯驹,自家心事谁能道，阶前空有相思草。枝上恨啼莺，可知人远行？春残独作客，云树关山隔。无处不天涯，何须望眼赊。
南歌子 其一 绿牡丹,近现代末当代初,张伯驹,颜色分鹦鹉，毛仪讶凤凰。窗纱蕉影映花光，休认成阴结子过芬芳。
南歌子 其二 绿牡丹,近现代末当代初,张伯驹,竹叶杯浮酒，柳衣汁染香。洛阳曾与醉千场，狂杀当时惨绿少年郎。
南歌子 其三 绿牡丹,近现代末当代初,张伯驹,影映苹婆釉，光摇度母坛。色香不住有情天，悟到非花非叶是真禅。
南歌子 其四 绿牡丹,近现代末当代初,张伯驹,照人琉璃镜，盛来翡翠盘。封书字拟鸭头丸，好为花王夜奏乞春寒。
鹧鸪天 其一 春感,近现代末当代初,张伯驹,往事重寻陌上尘，年年肠断几黄昏。花开花落浑如梦，春去春来不问人。风数阵，雨兼旬，还愁白发对清尊。一生半了繁华事，红紫纷纷只闭门。
鹧鸪天 其二 春感,近现代末当代初,张伯驹,燕子楼头半夕阳，眼前花事太匆忙。却愁飞絮如心乱，不信游丝比恨长。歌百阕，酒千觞，风流犹似少年狂。明明知是春婆梦，也莫空来梦一场。
鹧鸪天 其三 春感,近现代末当代初,张伯驹,春去春来随自然，来时尘土去时烟。花残更有重开日，人老曾无再少年。愁似海，酒如船，只从醉里结姻绿。画图愿写花和我，相对不知谁可怜。
鹧鸪天 其四 春感,近现代末当代初,张伯驹,小巷垂杨日闭门，恹恹睛绪独黄昏。新春纵有重三月，旧侣曾无一两人。歌歇拍，酒空尊，落花都化梦如尘。莫愁魂为啼鹃断，不待鹃啼也断魂。
鹧鸪天 其一 春感集杜,近现代末当代初,张伯驹,花近高楼伤客心，北来肌骨苦寒侵。江山故宅空文藻，玉垒浮云变古今。忧悄悄，病涔涔，新诗改罢自长吟。可怜宾客尽倾盖，隔叶黄鹳空好音。
鹧鸪天 其二 春感集杜,近现代末当代初,张伯驹,想见怀归尚百忧，竟非吾土倦登楼。尊当霞绮轻初散，肠断春江欲尽头。今日异，几时休，人间不解重驿骝。莫思身外无穷事，远害朝看麋鹿游。
鹧鸪天 其三 春感集杜,近现代末当代初,张伯驹,小径升堂旧不斜，每依南斗望京华。即从巫峡穿巴峡，多事红花映白花。遗断柳，堕清笳，应须美酒送生涯。久拚野鹤如双鬓，岂傍青门学种瓜。
鹧鸪天 其四 春感集杜,近现代末当代初,张伯驹,马上谁家薄媚郎，经旬出饮独空床。金盘玉箸无消息，暂醉佳人锦瑟旁。花片片，水茫茫，青春作伴好还乡。年过半百不称意，日日愁随一线长。
鹧鸪天 其五 春感集杜,近现代末当代初,张伯驹,词客哀时且未还，中间消息两茫然。秦城楼阁烟花里，触忤愁人到酒边。非阮籍，似张骞，强移栖息一枝安。即今耆旧无新语，自断此生莫问天。
鹧鸪天 其六 春感集杜,近现代末当代初,张伯驹,淮海维扬一俊人，于今为庶为清门。新诗海内流传遍，恐与齐梁作后尘。工迸泪，解伤神，分明怨恨曲中论。长歌激越梢林莽，半入江风半入云。
鹧鸪天 其七 春感集杜,近现代末当代初,张伯驹,天畔群山孤草亭，地分南北任流萍。穿花峡蝶深深见，朱拱浮云细细轻。齐说客，鲁诸生，案头干死读书萤。衰年肺病唯高枕，肯信吾兼吏隐名。
鹧鸪天 其八 春感集杜,近现代末当代初,张伯驹,云雨荒台岂梦思，居人不自解东西。未开细柳散金甲，强拟晴天理钓丝。花自发，鸟还飞，江湖远适有前期。卧龙跃马终黄土，回首风尘甘息机。
鹧鸪天 其九 春感集杜,近现代末当代初,张伯驹,欲寄平安无使来，一生襟抱向谁开。幽栖地僻经过少，渐老逢春能几回。存晚计，愧群材，天时人事日相催。且看欲尽花经眼，莫怪频频劝酒杯。
鹧鸪天 其十 春感集杜,近现代末当代初,张伯驹,近市浮烟翠且重，春光懒困倚东风。繁枝容易纷纷落，可爱深红爱浅红。漂短褐，满飞蓬，悠悠伏枕左书空。衰颜更觅藜床坐，大向交游万事慵。
破阵子 其一 闰重三,近现代末当代初,张伯驹,挨了清和时节，再逢上巳佳期。江有夜潮重至浪，春似吴蚕未尽丝，此情人自知。花落还应晚落，燕归却也迟归。更好流觞醒更醉，不信东风唤不回，那须啼子规。
破阵子 其二 闰重三,近现代末当代初,张伯驹,客里几酬佳节，今年两度芳辰。曲水将愁流不尽，杜宇催归唤更频，东风吹暗尘。柳絮未曾飘恨，梨花依旧销魂。乐事又成他日泪，醉眼重看劫后春，新人思故人。
破阵子 其三 闰重三,近现代末当代初,张伯驹,风信已过廿四，芳辰更遇重三。岁月糊涂新旧历，花事参差春夏天，燕归来杜鹃。胸有崇山峻岭，耳无急管繁弦。俯仰悲欢皆趣韵，寒暖阴晴随自然，老年追少年。
浣溪沙·癸未1943秋冬金陵学舍感事,近现代末当代初,喻蘅,逝矣斑骓去不还。斜阳犹占小阑干。秋风黯黯蚀朱颜。故圃已稀鸿雁信，离情空绕水云间。莫凭危槛看江山。
浣溪沙,近现代末当代初,喻蘅,黉宇凄迷夜欲阑。弥天朔气满江关。有人高唱念家山。夜浸楼台霜簌簌，风摇星斗月姗姗。伊谁兀自独凭栏。
浣溪沙,近现代末当代初,喻蘅,灿灿秦淮夜市嚣。岁寒橐笔寄歌寮。画残金粉可怜宵。十里冰衢犹跣足，一杯温酒祛寒潮。师门风雪泪潇潇。
鹧鸪天·癸未1943冬，在金粉酒家画凤凰厅壁画，闻歌有感,近现代末当代初,喻蘅,一脉青溪缓缓流。琼枝璧月溢歌喉。天荒地老宁无恨，国破城春恁解愁。人不语，泪空流。调朱研碧画樊楼。可怜金粉销残夜，梦断东南小九州。
鹧鸪天·甲申1944暮春中大北大楼凭眺,近现代末当代初,喻蘅,历劫神墟旧海桑。回天有梦亦苍凉。一行迷雁沉空碧，一片残山挂夕阳。家国事，费评量。中宵风雨每回肠。休言故圃秋容淡，枫叶红分万树霜。
临江仙·依蕙风簃步程子大八首韵 其一,近现代末当代初,喻蘅,零露残蝉消溽暑，祓愁那得清尊。素衣难浣旧缁痕。华年空误掷，乡梦不成温。回首椿庭凋大树，风霜憔悴兰荪。吴鸿杳杳月黄昏。凄怀如碎锦，理乱待天孙。
临江仙·依蕙风簃步程子大八首韵 其二,近现代末当代初,喻蘅,屡上崇楼舒远目，候他辽鹤归来。故园难认旧莓苔。虎伥盈闹市，蛇影入深杯。夜气如磐天不语，黄花委曲犹开。临春结绮委蒿莱。长歌空掩抑，耸笔记沉哀。
临江仙·依蕙风簃步程子大八首韵 其三,近现代末当代初,喻蘅,金粉楼台留画稿，可怜芳序蹉跎。迷阳却曲乱愁多。离离星欲坠，惘惘夜闻歌。少壮不辞江海阔，拿云心事嵯峨。书生荒梦付洪波。举头问苍昊，忍泪对霜娥。
临江仙·依蕙风簃步程子大八首韵 其四,近现代末当代初,喻蘅,瑟缩凉飔新雨后，迷灯点缀荒街。昨宵飞熛下蓬莱。三山犹忸怩，青鸟又徘徊。屈指斑骓归应早，陇头盼彻江梅。鹡鸰天外邈余怀。好诗经岁到，蜡炬未全灰。
临江仙·依蕙风簃步程子大八首韵 其五,近现代末当代初,喻蘅,消息濠阳归一脉，西江浩淼扬舲。心事属我眼常青。奇音夸爨尾，清韵赏柯亭。镂月裁云都是幻，迷离几曲心屏。芳华茵溷太飘零。菁莪盈绛帐，风雨叩诗扃。
临江仙·依蕙风簃步程子大八首韵 其六,近现代末当代初,喻蘅,苕霅风流依旧在，忍寒滋味谁知。传衣心事忆当时。砚池承雨露，桃李灿燕支。校勘铅丹酬语业，词肠宛转奚疑。兰成萧索益凄其。冰弦凝玉柱，疏蕊发琼枝。
临江仙·依蕙风簃步程子大八首韵 其七,近现代末当代初,喻蘅,狂傲矜人才子气，不羁最是张生。翩翩公子放歌行。茜窗吟皓月，红豆意怜卿。卓子豪风芒砀客，可堪家国凋零。终风苦雨几时晴。铁函心史贮，说与后人听。
临江仙·依蕙风簃步程子大八首韵 其八,近现代末当代初,喻蘅,冉冉东皋云水外，栖遑身世难论。回肠文字损灵根。论诗辞客慧，揽卷挹心源。愁不成欢欢亦苦，江山总是销魂。何凭剥复问乾坤。苍天终不聩，海岛正扬尘。
浣溪沙·乙酉1945暮春即事，作游仙词,近现代末当代初,喻蘅,青鸟无端下碧霄。徘徊阆苑报琼瑶。美人电笑更娇娆。大海扬尘飞霭霭，天花如雨散滔滔。东条此际也魂消。
浣溪沙,近现代末当代初,喻蘅,海上瑶池已不扃。往来鹤驾自娉婷。烛龙光焰炽天庭。一带方壶飞火穴，无边员峤坠长星。虞渊归路益凄零。
鹧鸪天·乙酉1945吴陵旅次,近现代末当代初,喻蘅,碧尽枝头柳色稀。飘零书笈尚单衣。层楼历历悲欢异，迥步迟迟进退非。风萧瑟，雨霏微。山丘华屋感多违。黄花寿我重阳后，漫忆东滨蟹正肥。
鹧鸪天,近现代末当代初,喻蘅,金口难缄语亦卮。文心百涩费修辞。未缘青鸟将人误，惜取黄花命酒迟。心纵远，意差池。西风剪碎柳丝丝。连宵冷雨沉秋怨，愁绝鸡声醒梦时。
鹧鸪天,近现代末当代初,喻蘅,吟味苍凉合是愁。天将才力付雕锼。困余羸马车仍驾，倦极昏鸦语未休。风瑟瑟，叶飕飕。谁知沧海又横流。可怜烟水红桑外，狐貉犹堪共一丘。
鹧鸪天·丙1946戌春作,近现代末当代初,喻蘅,翠惨红凄春事迁。东风作嫁费缠绵。多情精魄三生石，遗恨娲皇五色天。江淹笔，祖生鞭。壮怀消尽旧风烟。九州大错从今铸，诉与南狐纪此年。
鹧鸪天,近现代末当代初,喻蘅,深夜昏茫惑曙鸡。背人清泪亦孤凄。南州丝管迷狐步，北国沙虫倦马蹄。夕照外，暮云低。迢迢春在短长堤。桃花稍解迎人意，那更无言自有蹊。
鹧鸪天,近现代末当代初,喻蘅,弹铗吹箫怨未枯。谁知歌风岂狂徒。难乾委宛终天泪，悔读嫏嬛没字书。逞兕甲，走韩卢。英雄时势古今殊。谁还摩眼观桑海，贻笑棋枰一注孤。
迈陂塘·丙戌1946秋寒之岁，内战愈酣之月，购《抗战八年木刻选集》，感赋长调，时在春申,近现代末当代初,喻蘅,旧山河、依稀落日，九边风色愁起。无多感慨酬当道，倦矣蒹葭秋水。真旖旎。看绣叶红轻，碧血曾湔洗。人情如此。恁剩水残山，精魂断魄，错用屠龙技。前尘事。谁问漂沦客子。眼前缭乱魑鬼。雕虫章句终何补，壮志碧霄千里。事往矣。空销得、极天幽怨沉秋雨。荒唐梦耳。又九阙笙簧，五陵冠盖，乐甚太平世。
蝶恋花·丁亥1947春，感时抚事，拟《云起轩词》格调 其一,近现代末当代初,喻蘅,骀荡春光容易换。燕未归时，啼鴂声声乱。十万丹华辉别苑。东风虚送闲箫管。一水盈盈遥目倦。旧念萦怀，新恨还凄婉。何事负人情款款。云天飞撇相思券。
蝶恋花·丁亥1947春，感时抚事，拟《云起轩词》格调 其二,近现代末当代初,喻蘅,薄晚森森南北路。一廓炊烟，四野笼轻雾。新月如眉愁不度。低颦却向垂杨树。风里桃花犹自舞。啼鸟忘情，流水无言去。恁地人天争劫数。华胥梦好无寻处。
长亭怨慢·丁亥1947春感事,近现代末当代初,喻蘅,曾吟遍、南泠芳甸。翠陌朱堤，花深春浅。悄问东君，飞香飞絮宁无倦。都成尘梦，又屈指韶华晚。暗祝几番风，莫误蹙、红英千片。缱绻。似千丝弱柳，未忍并刀剪断。空山灵雨，更赢得、清宵凄婉。怎料量、酷月荒云，任无价、年华偷换。况天也无情，做作千秋恩怨。
拜星月慢·丁亥1947中秋五月，倚声片玉,近现代末当代初,喻蘅,冷露欺花，繁蛩啼壁，碧海云潮渐暗。密柳层楼，是西风庭院。那堪忆、往事欢悰梦影无据，倦睇孤灯红烂。凉艳流辉，算今宵难见。渺空濛、怕照人人面。犹依约、软语天衢畔。纵有玉想琼思，化烽烟飞散。荡心神、处处忘忧馆。惊魂惕、历历饥鸮叹。更怪得、千里冥鸿，送哀音不断。
翠楼吟·题贵州兴义蒋秋溪先生《泽畔行吟图》，丁亥1947,近现代末当代初,喻蘅,延隗求贤，论雄煮酒，豪风寂寥谁见。萧条千载后，飘泊客、词华清练。青衫愁绽。向鹦鹉洲边，徘徊吟倦。空依恋。凄凉家国，回肠千遍。谁羡。丝竹中年，谱漫天离索，此情谁荐。扬鞭归去矣，乘肩伴、何劳呵殿。苔深旧院。笑三径高寒，吟锋镂幻。琴声啭。画图闲展，沧桑惊换。
青玉案·戊子1948秋画秋荷小扇，赠荣远,近现代末当代初,喻蘅,萦心无那东皋步。每彳亍、迟回处。翠减红消秋已暮。小风悄悄，催他离叶，飞向天涯路。芰荷页页风前语。花褪莲房暗香吐。一阵轻盈翻绿纻。水光摇影，逝波如梦，莫挽芳华驻。
庆春泽,近现代末当代初,喻蘅,暮野疏钟，迷楼病柳，晚风着意轻吹。顾影销魂，夕阳步去迟迟。赧霞涂抹天如血，变凄红、不似胭脂。正纷然、一片蛙喧，万点鸦嘶。白蕖幽静吾能画，祗风裳水佩，太作矜持。脉脉韶华，深情负了当时。明朝风雨愁难料，且归来、独唱清词。更那堪、淡月横窗，新恨支颐。
鹧鸪天·戊子1948冬赠荣远四首 其一,近现代末当代初,喻蘅,绽面微霜月有棱。枯杨叶尽曳风轻。凭楼灯火迷黄浦，炫眼星华邈碧城。栏槛外，益凄清。最难脉脉体心声。未须着意矜离别，难得今宵月向盈。
鹧鸪天·戊子1948冬赠荣远四首 其二,近现代末当代初,喻蘅,迢递长干去有津。谁期子亦怨缁尘。而今始识愁无价，一向难言梦是真。说后果，忆前因。浮沤身世有同辛。往怀剧辩真多事，了了灯华夜渐醇。
鹧鸪天·戊子1948冬赠荣远四首 其三,近现代末当代初,喻蘅,憎命文章夙有知。君犹委婉惜华词。朅来冷月凄风夜，吟到回肠荡气时。今旧感，费沉思。论心往往又矜持。依违荐尔低声语，冷眼何曾圣得知。
鹧鸪天·戊子1948冬赠荣远四首 其四,近现代末当代初,喻蘅,慧眼深深不可量。眉峰小语久低昂。徒留契阔崇心论，为恐流言慎礼防。曾几度，起悲凉。人间到处有周行。飘零已惯吾无憾，难得逢君意可伤。
贺新郎·庚寅上元吉席赠荣远,近现代末当代初,喻蘅,问讯蓬山路。算年来、佳期密约，总成延伫。今夕双星渡银汉，青鸟殷勤呵护。且细把、银缸重觑。三载浓情知何许，凭新词、代柬传心素。多少事，从头数。今宵皎月辉澄宇。更荧煌、迎人绛烛，闹花羯鼓。竹韵兰馨为标格，不羡张郎眉谱。终伴得、丹青辞赋。从此齑盐甘共命，矢青春、白首毋相负。君与我，长相辅。
庆春泽·壬辰1952瞻鲁迅先生新墓,近现代末当代初,喻蘅,大柳初髡，残阳尚煦，虹园景物娟妍。水木清华，人豪对此长眠。我来瞻拜疏林外，有亭台、辉映新阡。更巍然。造像庄严，白石贞坚。如磐风雨当年夜，想眉凝正气，笔扛山川。卅载悠悠，精魂长耀光天。遗型岳岳经纶在，启后生、步武高贤。看当前。接踵联肩，尽是青年。
菩萨蛮·丁酉1957春,近现代末当代初,喻蘅,香飘杏子花初绽。小桥曲曲澄波泛。春到燕园时。绿匀杨柳枝。百花齐吐艳。烂缦盈芳甸。寄语种花人。种花休负春。
浣溪沙·戊戌1958春，樱花才放，倏尔将阑，独步校园，偶成两阕 其一,近现代末当代初,喻蘅,似锦如荼雪满枝。八重浅澹绰冰姿。倾囊合贮冶春词。唾地缤纷经雨后，绣天绚烂放花时。芳心唯有峭寒知。
浣溪沙·戊戌1958春，樱花才放，倏尔将阑，独步校园，偶成两阕 其二,近现代末当代初,喻蘅,染尽天香素茜衫。夭桃文杏色相参。绿云红雪夕阳昙。纵有仙缘传域外，其如芳讯遍江南。昨宵风雨傥能谙。
玉楼春·己卯1975残腊，病在长海，与徐震兄联床，寒宵谈篆刻，应属刻其乐石,近现代末当代初,喻蘅,灯前花雨纷纷落。病院联床分寂寞。君诗渴骥饮长河，我技雕虫操钝锷。摩挲片石寒宵凿。笔夺奇锋肝胆托。岂甘玩物老蹉跎，腕底雷鸣泉注壑。
玉楼春·丙辰春荣远携凡儿去金陵小住，适天安门事件波及江南，雨花台畔，亦掀起悼念周总理风潮。函告所见，因赋,近现代末当代初,喻蘅,番风廿四春无迹。百六韶华真瞬息。白门弱柳已毵毵，歇浦寒云犹密密。连朝风雨如潮急。刬地风狂飘怨屑。诗情破梦到天街，揉碎桃花红滴滴。
玉楼春·丙辰春，集右军圣教序为苏乾英教授治藏书印,近现代末当代初,喻蘅,王书漶漫过千载。大雅怀仁集字在。瓣香磨泐见神功，断碣销沉增喟慨。兰亭聚讼真无赖。圣教冥搜多假借。也将寸石凑铅刀，敢诩出新秦篆外。
鹧鸪天·丙辰1976夏秋感事,近现代末当代初,喻蘅,病院归来惘惘思。天荒地老此何时。难言沧海桑田事，且读明珠翠羽词。夏已尽，暑犹迟。铄金流火涸天池。晚来莫怪金风吝，聒耳烦蝉响万枝。
木兰花慢·榆生夫子辞世忽忽一纪，庚申残秋，上海音乐学院为师补行追悼仪式，厦材世兄来函征求遗文轶事，作此致悼,近现代末当代初,喻蘅,叹频年劫罅，问消息，竟沉沉。恁绉水风和，滋花雨细，损却骚心。侵寻。江关赋笔，似兰成、萧瑟更谁禁。任是漫天桃李，那堪薄海浓阴。而今。禹域沐甘霖，乐府访遗音。怅子夜吴趋，凄其楚些，都付嵇琴。留得倚声逸谱，继周姜、绝响发幽忱。忍对缣缃手泽，如闻风雨龙吟。
浣溪沙,近现代末当代初,喻蘅,书剑萍蓬五十年。襄阳耆旧已萧然。忽欣精椠寄遥天。小阁深宵萦旧梦，揭天惘雨对残篇。纷纷辛泪落灯前。
浣溪沙,近现代末当代初,喻蘅,邺架琳琅寄两京。曾期跨灶拥书城。谁知卅载误飘零。万里遥天传尺素，廿编邮筒寄深情。延平剑合在龙津。
鹧鸪天·癸亥辞年，甲子献岁1983-1984之作,近现代末当代初,喻蘅,又是东风浩荡春。羲和策驭骋红轮。人生甲子难双遇，我幸干支又始新。迷笔阵，困书城。浅尝涉猎亦艰辛。漫嗟霜发欺昏镜，驽驾犹堪逐骥尘。
满庭芳·吕贞白师悼词，甲子秋,近现代末当代初,喻蘅,霭霭停云，萧萧暮雨，玄亭噩耗凄然。还疑青鸟，误遣到愁边。纵要玉楼大笔，奈人世、薪火须传。况东观，阴陶帝虎，藜爝烛残篇。卌年。怀往事，鸡鸣埭口，扫叶楼前。总频夸奇句，许近青毡。多少菁莪旧侣，傍春风、时扣心弦。伤心处，佳城一闭，语业荐重泉。
浣溪沙·题周练霞女士为冒效鲁教授绘《赤栏桥图》,近现代末当代初,喻蘅,玉殒珠沉三百年。染香水绘剩荒烟。影梅忆语付缠绵。六截赤栏春水外，千丝碧柳夕阳边。螺川妙笔任流连。
沁园春·黄河颂倚声广洋,近现代末当代初,喻蘅,亹亹昆仑，漭漭阳陵，大壑在东。更汤汤骇浪，南迷楚望，滔滔德水，北浸尧封。沉璧无灵，负薪莫救，千里崩腾宇舍空。思往事，恁黄流泛滥，天汉疑通。谁期再凿鸿蒙。迈禹步、辛勤正八风。喜三门高锁，碧波清晏，二川分导，积石从容。九里滋膏，六亲惠泽，无复流离道路中。吟望处，正天街箫鼓，喁唱声同。
鹧鸪天·施议对君寄赠《词与音乐之关系》一书，读后感赋,近现代末当代初,喻蘅,乐府遗篇慨劫灰。靓妆按曲久沉埋。移宫换羽谁真赏，赓韵嗣音待品裁。寻变徵，问金徽。广陵散曲不须哀。施郎刻意昌词苑，百计勾沉索隐来。
金缕曲·梓翁陈从周郁文先生，八岁失怙，今春返祖籍绍兴道墟社甫故里，获其尊人《清荣公哀启》残册。珍同家乘，加以装帧后，由令亲蒋雨田先生为作长跋，属不才题咏，感赋此阕,近现代末当代初,喻蘅,寸晷风棂晰。展丛残、败黄故纸，蟫余哀帖。累代懿行留家乘，况值红羊换劫。闻先德、肩风担月。湖墅西泠成市隐，却算筹、诗卷无相掣。娴雅颂，兴鸿业。孟公侠气千秋接。更长年、仁浆义粟，拯人饥溺。桑梓口碑孚时望，个个文郎英奕。且大匠、郁文卓越。百尺高轩飞海峤，况千篇、绮縠新剞劂。芬泽衍，新光熠。
贺新郎·继孟偕法安自台北来大陆度蜜月，继孟花甲丧偶，法安长斋礼佛，盛年未嫁，今年始缔连枝。因赋贺,近现代末当代初,喻蘅,久别蓬瀛客。算年年、家山路邈，锦鳞睽隔。每向鹏天驰倦眼，海晏何时见得。终盼到、春风消息。去岁南鸿归倩侣，已长年、静对达摩壁。缘未遂，持心偈。忽闻沧海生明月。已双栖、玳梁海燕，共参心佛。故国江山邀俊赏，北去南来比翼。堪缱绻、神州秀色。风动西湖华鬘柳，似靓妆、西子曾相识。情不尽，思何极。
高阳台·中秋南市会景楼雅集,近现代末当代初,喻蘅,丽厦排空，飞虹跨浦，当年野水荒湾。宝粟瑶英，江城风物婵娟。雪山圣火传奇捷，看家家、注目荧屏。着先鞭。满摘金牌，欢沸人间。今宵又向吴刚讯，怕辉沉玉璧，云敛江天。海峤归鸿，愁销葭水霜寒。且凭茧缕抽心绪，放吟声、飞跃关山。愿来年。毋缺冰规，共庆团圆。
暗香·为杨文彦题缶庐笔超山宋梅石刻朱拓本手卷，步潘景郑丈词韵。辛未,近现代末当代初,喻蘅,画图留迹，抚超山毡拓，缶庐遗笔。铁网珊瑚，烂缦朱华灿春色。天水幽香尚在，应省识、逋坡吟席。更百代、嬗递词流，谁逾此芳帙。难忆。几番集。叹雪屐冰筇，绮怀都寂。玉围盈尺，休向海云论今昔。冷蕊疏花似梦，犹耐得、清寒朝夕。伴信宿，残月下，栖枝冻翼。
金缕曲·辛未腊月，印环同门词友自津门来书，畅沦诗词改革之道，以相激动，夫人周学瑾皆任中学语文教师，退休后经营履业，不废吟哦。斯真能改革者矣。因赋答。临邛市隐，用卓家故事,近现代末当代初,喻蘅,卓立津门客。算平生、青毡一片，教鞭三尺。世事沧桑人渐老，未减春风词笔。恁缱绻、吟魂骚魄。风雨十年家国泪，倚新声、历历抒胸臆。当此际，正愁绝。而今海宇回春色。羡君家、临邛市隐，计然遗策。莫笑书生无一用，信是萦心改革。雅兴在、更阑人寂。犹自挑灯哦佳句，把乘除、加减驱无迹。谁不说，真豪逸。
琐窗寒,近现代末当代初,喻蘅,小径幽栖，疏林淡霭，涧流如诉。书堂冷落，几阅红桑风雨。想当年、万卷琅函，烽烟辗转天涯路。恁宋元精椠，尚盈经笥，衍芬何富。稽古。心香炷。幸缥缃瑶帙，鬼神呵护。龙威禹穴，早是嫏嬛分付。待传薪、香南雪北，不教秘笈沦鼠蠹。更何须、钤玺留箴，世守无相负。
浣溪沙·富春山依绿园杂咏 其一,近现代末当代初,喻蘅,一槛飞花水镜东。如尘纤雨正濛濛。山光云影画图浓。春尽已消香雪海，人来空怅落花风。漫山葱翠有无中。
浣溪沙·富春山依绿园杂咏 其二,近现代末当代初,喻蘅,曲径云栖绰筱枝。筛烟拥绿近亭池。小园春尽惜芳时。冥色催诗仍默默，山容孕雨尚迟迟。杜鹃声老晚风痴。
浣溪沙·和清故相翁松禅瓶庐词浣溪沙谢家桥小泊待潮之作，应翁宗庆先生征稿,近现代末当代初,喻蘅,宦海无情上下潮。锦峰归梦问兰桡。浮云富贵悔题桥。直谏何辞昆玉碎，丹忱讵似镂冰消。先生高蹈蔑由巢。
浣溪沙·青岛飞机上1991作,近现代末当代初,喻蘅,又驭仙槎入太虚。罡风莽莽不天衢。忽看海上涌明珠。列屿湾环潆巨港，山川城郭似舆图。摩云银翮下徐徐。
水调歌头·癸酉1993元宵,近现代末当代初,喻蘅,大地竞鸡唱，羲辔驭春回。岁星周宇流转，淑气漫重垓。又洒鬘天花雨，腾起人潮欢海，笑语惬衷怀。信是南熏好，解愠阜民财。看江浦，新擘画，尽鸿裁。隔江涌起层厦，轮焕更崔嵬。同抚星桥弦柱，赓唱十年改革，意气挟风雷。展望神州路，何事羡蓬莱。
浣溪沙·哭二兄仲容，癸酉十一月,近现代末当代初,喻蘅,风木凄凉忆少年。灵椿忽折正烽烟。每凭泪眼望云天。伯氏久沉黔岭讯，仲兄又涉赣江边。独留季子慰慈萱。
浣溪沙,近现代末当代初,喻蘅,北国哀函叩病扃。谁知花萼蔫残馨。前年盼我晤金陵。折股匡床弥巨憾，伤心姜被夺奇温。可怜风雪赋招魂。
沁园春·纪念毛主席诞辰一百周年。集句，癸酉199312月应征之作,近现代末当代初,喻蘅,收拾金瓯，指点江山，虎踞龙盘。看横空出世，截昆抽剑，雄关迈步，坐地巡天。绿水青山，银锄铁臂，无限英雄下夕烟。同心干，变通途天堑，高路云端。当年。滚滚烽烟。况长夜、难眠已百年。叹茫茫中国，江天寥廓，沉沉南北，魔怪蹁跹。震荡风雷，翻腾云水，黑手高悬霸主鞭。俱往矣，笑山花烂漫，换了人间。
南歌子·题陈悟斋荷塘情趣图。乙亥1995,近现代末当代初,喻蘅,葭岸蛙歌彻，清波鸭队嬉。香飘菡萏晚风欹。恰似六郎沉醉舞腰支。绮藻流光采，澄塘贮梦丝。王乔星眼最相思。妒煞若耶溪畔小西施。
浣溪沙·南京路天桥晚眺。乙亥1995秋夕,近现代末当代初,喻蘅,丽厦摩天第一街。环桥飞架串楼台。通衢凌跨上天阶。徙倚人群喧笑语，骈阗车阵挟风雷。凉蟾萦梦独低徊。
浣溪沙,近现代末当代初,喻蘅,纵目天桥万象迷。繁灯如海耀虹霓。衣香鬓影绰丰姿。一代豪华超往昔，百年忧患待今时。此情唯有浦潮之。
金缕曲·乙亥1995重阳与复旦二百老人同登东方明珠塔有感,近现代末当代初,喻蘅,倏又重阳节。振新风、尊师敬老，百耆欢集。东海明珠萦梦久，今日登高望极。若一箭、穿空贯日。又似擎天三巨柱，驾飞梯、瞬息摩云阙。耳暂闭，眼惊豁。迎眸莽莽乾坤阔。俯雄城、崇楼笋拔，闹衢梭织。渺渺红尘人如蚁，一带申江蜿曲。更往返、舳舻鱼唼。标距九州南北路，任遐思、神往游全国。谁借我，双飞翼。
减字木兰花·戊寅19987月，田遨兄病后移居欣园，承惠新词《减兰》有：遄归陋室。喜见图书如旧识。又值移家。频约诸公赏桂花之句，盖欣园新居与桂林公园近邻也。即依原韵奉和,近现代末当代初,喻蘅,万春庭院。几度登门消渴念。漫侃闲聊。自有豪情动绛霄。鸿儒满室。渊雅情怀人罕识。更喜移家。待赏名园金粟花。
卜算子·扬州职工大学蔡文锦教授惠赠扬州已故女词人丁宁《还轩》词四卷之复印本，读后深为词人之凄婉词华与身世所感动，爰赋此阕以谢蔡子。戊寅1998秋,近现代末当代初,喻蘅,昔在忍寒庐，闻说怀枫事。千古扬州幽怨多，泪滴珍珠字。今日读还轩，更识愁滋味。九阕玉楼春漠漠，曲笔抒心史。
玉楼春·己卯1999和田遨词长贺春帖子,近现代末当代初,喻蘅,驹光瞬息催人老。满眼申城风物好。霓虹灯市热腾腾，歌管楼台春袅袅。年时祛病驱烦恼。喜和知音急就草。田翁飞笔挟春来，笑我和章迟到了。
青玉案·应退密词长嘱画《石窗读书图》并题。己卯1999秋,近现代末当代初,喻蘅,先生久客春申浦。赁庑在、安亭路。老屋三间花竹圃。闭门勤读，伟词新铸。庭院深深处。丹青弄翰何曾误。流水高山倾心慕。欲借烟霞长养护。梦窗襟抱，草窗风度。俊得江山助。
水龙吟·庚辰2000龙年迎岁之作,近现代末当代初,喻蘅,羲和策驭巡行，千年韶序将更始。神州大地，飞来腾踔，欢情无际。九域风雷，百年桑海，那堪重忆。幸邦基重建，荆荷吐艳，金瓯补，真多丽。回首前尘惨厉。恁衰羸、列强环伺。兵戈相与，分脔裂地，汗青蒙耻。华夏之征，炎黄之魄，传人奋起。看今朝、峥嵘头角，骞天高举。
金缕曲·庚辰2000元宵金婚纪念戏赠“天水郡主”。溯庚寅元宵余与荣远吉席合卺，屈指五十年矣。往事憬憧，感慨良多，得《金缕曲》一阕。荣远姓居百家之首，郡号天水，系出名门，因戏呼为“天水郡主”，以博莞尔,近现代末当代初,喻蘅,金缕何曾惜。忆匆匆、鱼龙变幻，芳华瞬息。乍见惊鸿在楚水，景范堂前一瞥。看剪剪、秋波盈睫。飞荡秋千芳草地，听隔墙、娇语声如滴。瓠犀启，明眸活。重逢已入黉宫籍。立东廊、风姿婀娜，肌肤乌黑。道是兼旬入细柳，演阵骄阳火炽。曾不料、炎氛致疾。从此玉溪生彩翼，藉诗文、宛转通心曲。终不负，蓝桥驿。
金缕曲·题扬州大学黄俶成教授《施耐庵与水浒》弁首。庚2000辰六月,近现代末当代初,喻蘅,水浒光华熠。是长篇、章回小说，开宗唯一。诲盗污名出官府，施裔讳言先德。六百载、白驹隐迹。昭穆崇祠传世系，更三铭、累代留芳泽。循一脉，群疑释。黄君探索崇求实。忆当年、新垛同访，耐庵墓碣。学术论文相濡沫，歧见终成共识。又十稔、笔耕不息。写就彦端行藏稿，为乡邦、金匮添鸿帙。余有幸，承先觌。
南柯子·和石窗词长《红豆词》,近现代末当代初,喻蘅,故国相思子，诗人记小名。殷红润色玉晶莹。恰似蓉庄种子最通灵。东涧生前咏，绛云劫后情。红桑百劫尔曾经。飘泊离方梦也盼承平。
南柯子,近现代末当代初,喻蘅,辗转寰中路，居停印上宧。鬘天荒梦素心知。不是牟尼舍利也珍奇。俊赏人争羡，清谈茗共携。雪衣飞去莫相思。留伴安亭诗侣续新词。
浣溪沙·庚辰2000廿世纪除夜,近现代末当代初,喻蘅,百万灯华艳绮罗。酣红醉绿激欢歌。奔腾时序去如梭。世纪送迎如转烛，千年际会荡洪波。耄龄双遇幸如何。
浣溪沙·谢常州词家王鉴风先生惠寄《夹山》诗刊，袖珍版也,近现代末当代初,喻蘅,缩地曾闻费长房。夹山方寸即诗乡。掌中片楮胜华章。山下南风能解愠，山中清景足相羊。我迟窘不太踉跄。
临江仙·次和石窗词长《米寿放歌》,近现代末当代初,喻蘅,瞬目流年如掣电，浮生几验红桑。新词如醴泛霞觞。登门思有颂，病足竞相妨。天净云搴流火歇，风前万叶筛凉。安亭老屋灿秋阳，行歌新带索，坐隐乐仙乡。
临江仙,近现代末当代初,喻蘅,屈指中秋又近也，东篱雏菊成排。懒云抱雨若痴呆。闲愁欺久病，雅韵乐同侪。修竹婷婷尘梦外，惟闻黄鸟喈喈。江城巷曲远风埃。息机能养性，何事虑形骸。
临江仙,近现代末当代初,喻蘅,寄兴奚如书艺好，先生汲古临池。千年碑版蚀蛟螭。庋藏多法物，奕世袭珍之。惠我屏风兼韭帖，析疑时贶鸿辞。南宫妙墨露筋祠。裹筋曾倡论，何自食其词。
临江仙,近现代末当代初,喻蘅,眩晕兼旬天欲堕，吟怀抛向云边。报尻诗句半催眠。书坛尊丑怪，画苑弃娟妍。六阕临江如七发，霍然积疢如烟。银屏奢靡诩追欢。缠腰多白领，骑鹤少青毡。
临江仙,近现代末当代初,喻蘅,酬唱新词红豆子，一池春水澜生。吟朋雅望集精能。和歌如接席，斗韵若交兵。鱼唱频年犹喋喋，亏他张缦先曾。追赓三百仰高行。沉浮薪火烬，飘渺缕烟轻。
临江仙,近现代末当代初,喻蘅,六阕新词追雅范，漫疑我着诗魔。自惭登耄已蹉跎。倾心抒彩笔，放胆发豪歌。回首青春真倏忽，邯郸梦付沤波。苦心不悔学阴何。中秋觇璧月，碧海荡云锅。
临江仙·再和石窗词长《米寿放歌》原韵 其一,近现代末当代初,喻蘅,八秩今朝初度也，欣看斥卤生桑。无端落齿罢称觞。朵颐难大快，口腹两相妨。金粟香残秋已老，玖园禁得炎凉。可堪昨日是重阳。登高欺病足，无计慰思乡。
临江仙·再和石窗词长《米寿放歌》原韵 其二,近现代末当代初,喻蘅,盛会欣逢爱彼客，迎宾冠盖成排。琼花瑶草笑书呆。鱼龙看曼衍，吟咏属朋侪。灿灿银屏歌舞夜，九霄凤哕鸾喈。漫天彩焰洒金埃。丽谯辉眩目，蜃市幻形骸。
临江仙·再和石窗词长《米寿放歌》原韵 其三,近现代末当代初,喻蘅,退老驰书题帖砚，吟怀遥系鹅池。云鸿绛豆伴蛟螭。安亭多雅韵，末学夙钦之。前代词人宗两浙，四明更擅华辞。永嘉春草祀崇祠。彊村吾未识，愧受道场词。
临江仙·再和石窗词长《米寿放歌》原韵 其四,近现代末当代初,喻蘅,我亦耽书成雅客，含毫逸兴无边。每因吟赏废宵眠。草求曲水趣，楷学洛神妍。书苑新葩如簇锦，纷纷过眼云烟。飘零墨海有余欢。流行抛白纻，守分坐青毡。
临江仙·再和石窗词长《米寿放歌》原韵 其五,近现代末当代初,喻蘅,画笔何尝贻误我，心神相守平生。诗书入画拓功能。题诗驰意马，品艺用心兵。近读遨公论画句，时空超越吾曾。纵横捭阖御风行。古今中外理，畴识重和轻。
临江仙·再和石窗词长《米寿放歌》原韵 其六,近现代末当代初,喻蘅,杂感纷纭来枕上，睡魔不敌诗魔。人生难补是蹉跎。临江空趁韵，推枕欲狂歌。子女侄甥齐献颂，亲情似涌江波。九如三祝乐如何。层糕如斗大，茗碗继肴锅。
临江仙·三叠石窗《米寿放歌》原玉，2001年除日,近现代末当代初,喻蘅,常道是非奚可道，漆园戏说庚桑。仙书岂必在谟觞。养心无大药，心药两相妨。小苑丛篁时伴我，不曾孤负炎凉。扶筇却曲咏迷阳。诗情随处有，岂独在仙乡。
临江仙,近现代末当代初,喻蘅,六阕临江真诱我，心声难自铺排。累我如醉复如呆。粗成犹嚼蜡，荒率愧朋侪。楛树当窗昏似茧，唯栖怪鸟嚣喈。不愁剪伐起风埃。南荣需朗曜，祛病养神骸。
临江仙,近现代末当代初,喻蘅,苦忆驹乡幽胜地，凤桥画齿澄池。文宫武庙列碑螭。希文与朱子，遗迹孰知之。今岁中秋水浒会，八方荟集宏辞。揭牌荣典耐庵祠。幽光终炳焕，刍议纪吾词。
临江仙,近现代末当代初,喻蘅,涉世浮沉回甲子，曾经忧患无边。书灯长是照迟眠。汗青迷醒梦，褒贬眚媸妍。机遇中兴新世纪，往怀如幻如烟。浮生禁得几悲欢。银屏今夜影，婀娜舞红毡。
临江仙,近现代末当代初,喻蘅,诗国潮流惮讽谕，诗人讳说苍生。召旻十月复谁能。中兴何所冀，韵府出精兵。三叠临江如挽纤，才华易退吾曾。迎风冲浪纤夫行。重山初过了，回首一帆轻。
临江仙,近现代末当代初,喻蘅,八十苦吟心不老，管他为祟为魔。磨人磨墨自蹉跎。年华流断梦，风雨助长歌。骧首龙文来顷刻，但期沧海宁波。余生安度欲如何。吟朋酬茗碗，药饵罢砂锅。
浣溪沙·二阕，和常州王鉴风先生题魏新河《蕉窗填词图》 其一,近现代末当代初,喻蘅,万叶含风曳翠凉。夹山清爽灿秋阳。词心默默接遐荒。得句喜书蕉叶遍，放怀满引菊杯长。麝煤鼠颖共疏狂。
浣溪沙·二阕，和常州王鉴风先生题魏新河《蕉窗填词图》 其二,近现代末当代初,喻蘅,几阕新词兴未收。阳湖景色倍清幽。雁沉溆浦月当楼。累代灵源成巨脉，百年文运竟弥留。不辞辛苦作吟囚。
浣溪沙·二阕，为缦庵同门兄作《猗兰图》并题 其一,近现代末当代初,喻蘅,沅芷湘兰久寂寥。孤芳空谷抚灵苗。香分九畹梦迢迢。亘古兰操堪自守，而今缦叟树清标。词心浩荡峡中潮。
浣溪沙·二阕，为缦庵同门兄作《猗兰图》并题 其二,近现代末当代初,喻蘅,百首诗中悟夙因。依稀楚泽遇灵均。只容心里贮秾春。自是冰心怜玉质，何惮赤口灼孀门。先生毕竟是先生。
浣溪沙·二阕，题石迅生仿宋院画《春随人意图》。庚辰 其一,近现代末当代初,喻蘅,竹露晶晶耀旭阳。水仙文杏共凝妆。春风着意送莺簧。播弄风情怜造化，依前春恨误年芳。可堪世纪又沧桑。
浣溪沙·二阕，题石迅生仿宋院画《春随人意图》。庚辰 其二,近现代末当代初,喻蘅,莫道随人意可怜。春来啼鴂损华年。穿花蛱蝶梦如烟。犹是子西留粉本，宛从天水得真传。签题合署瘦金签。
金缕曲·校读榆生师《忍寒吟稿》有感,近现代末当代初,喻蘅,宿雨零烦暑。正金风袅袅，早秋暗度。牖下频年校遗稿，把卷沉吟朝暮。听历历、深心倾吐。往事前尘萦眼底，忆初程、附学迷前路。承指引，津梁渡。一编语业融今古。汲心源、周吴砥砺，苏辛机杼。写尽辛酸哀南赋，下笔玄黄风雨。伤心语、江潭烟树。凄怆兰成谁识得，拥素云、黄鹤归何处。销不尽，愁如铸。
卜算子·二首，题郑君量德涵同门兄遗作《廑庐词剩甲稿》，庚辰2000春 其一,近现代末当代初,喻蘅,乍读廑庐词，如入山阴路。骇绿纷红总是愁，多少风和雨。苕霅寄深情，诗画联鸳侣。雁柱时闻变徵声，化作天风去。
卜算子·二首，题郑君量德涵同门兄遗作《廑庐词剩甲稿》，庚辰2000春 其二,近现代末当代初,喻蘅,重读廑庐词，剩稿凝珠泪。仿佛残英伴雨丝，片片飘香砌。苕上又春回，词馆人何寄。底事丙丁只字无，欲问双溪水。
金缕曲·咏绿屋腊梅。辛巳2001立春腊月23日,近现代末当代初,喻蘅,绿屋清香起。是智琼、娇黄冷艳，檀心紫蒂。楼角墙阴生双簇，闻道元龙自艺。更阅历、奔腾流纪。人去楼荒遗芳泽，剩高花、四照暄明丽。谁还识，此何地。残英委蜕凋空砌。尚盈盈、回风无力，流连俦侣。都道今冬寒犹浅，腊尽凝销金泪。恁剪剪、纤英先萎。乞与丹青传真貌，莫负她、缱绻分香意。却已是，春来矣。
满庭芳·壬午2002除日，绿屋观腊梅将残，花尽垂面于枝荫，亦奇事也。再画折枝题咏一阕云,近现代末当代初,喻蘅,弥月严寒，一朝轻霁，何处风送香盈。策筇欹立，消息问斜曛。万朵琼英紫萼，都垂首、冰脸愁凝。宁非是，玖园梦冷。绿屋泯词心。阴阴。荒径里，繁枝滞冻，嫩蕊销金。叹文章山斗，豪气英声。到处名贤祠宇，竟遗此、稷下森森。何堪睹，绮疏朽敝，寂寞付凄吟。
金缕曲·贺施议对博士《花甲自寿词》原玉。癸未2003大暑,近现代末当代初,喻蘅,词苑春风老。尽纷然、升平粉墨，莺喧燕噪。博士词综推新帜，持论清深精到。二十载、鸿编酬报。标举传薪三四代，将百家、隽品搜罗了。言改革，安毋躁。九州今日同温饱。看枢廷、澄清揽辔，英才多少。我欲因之梦寥廓，诗国梦回春早。呼俦侣、讽歌吟傲。针砭文章关郅治，梦神州、处处新风操。晋稀秩，凭君较。
金缕曲·贺老伴天水君八秩初度,近现代末当代初,喻蘅,今日何辰也。是芳卿、耄龄八秩，降辰兹夜。记得东皋初携手，素练衣裳淡雅。正浅渚、白蕖低亚。翠盖摇风花袅袅，笑花枝、也妒人幽姹。展素扇，为君写。方回一阕衷情话。任频牵、藕丝难系，终成婚嫁。驹隙韶光驰如电，倏忽朱颜老大。同彳亍、世途回蔗。彩扇余香今犹在，证年华、锦瑟情无价。相濡沫，诗书画。
金缕曲·癸未立冬，石窗词长为拙集《延目词稿》赐题弁言，谨步原韵以谢,近现代末当代初,喻蘅,可道非常道。况文章、千秋事业，天荒地老。彩笔昔曾干气象，入牛渚冥搜犀照。杜叟叹、江山文藻。燕说郢书成时尚，任黄尘、滚滚斯文扫。读书种，翁和媪。也难捉笔驱烦恼。况连篇、鲁鱼亥豕，简繁纷搅。格律词章遭冷遇，遑论嵇琴阮啸。犹不免、时贤窃笑。唐宋诗词成敝屣，向荒斋、凄寂编残稿。浑不觉，鸡鸣晓。
金缕曲·癸未小雪田遨词长赐题《延目词稿》弁言，谨步原韵以谢,近现代末当代初,喻蘅,词苑留心影。溯当年、闻歌古榭，共参曲境。十五年来酬翰墨，仰止泉城文鼎。相砥砺、诗心暖冷。超越时空抒雅韵，论诗词、异辙倾心听。清词选，孰堪并。六年心脑嗟同病。幸天怜、相闻简尺，流连光景。轮椅能安下泽步，难访湖山佳胜。叹世纪、浮生俄顷。壁立图书容游目，与陈玄、毛颖深交订。勤挥运，犹能劲。
金缕曲·和泉城谢公田遨八七自寿兼呈石窗词长,近现代末当代初,喻蘅,历下词人老。有雄才健笔，睥睨群小。外史语林孰可比，朗咏高歌挥扫。任棘路、荆途机巧。笔底钟馗能捉鬼，将鬼徒、流放沙门岛。从此后，无烦恼。吾生文债何时了。正玖园、残年凋景，难成词稿。已报蜡梅双树发，又听枯林寒鸟。绕廊庑、风牵蔓草。偻指嘉平余两日，和新词、险韵知多少。成此阕，心情好。
锁阳台·甲申暮春北大楼高眺,近现代末当代初,喻蘅,延目高穹，驰神杳远，长干宿雨初收。金瓯如此，倚槛自凝眸。六代豪华何处，离宫下、玉琯催愁。斜阳外，流霞舞韵，万井暮烟稠。江流。依旧是，百年淘洗，付与沙鸥。剩梨园歌扇，优孟冠猴。多少南都新泪，尽消磨、啼鴂鸣鸠。春风老，轻盈谁见，吹恨过重楼。
蝶恋花·感事四章，拟云起轩词格调，丁亥春,近现代末当代初,喻蘅,漠漠晴云舒牧野。匝地金黄，夕照真幽姹。如此山河宜入画。撩人情味谁陶写。满眼芳菲弥坼罅。珍重而今，莫更驰心马。高冢不闻腾笑骂。千秋寂寞恩仇价。
蝶恋花,近现代末当代初,喻蘅,冉冉猾风甜似酒。哄煞秾华，自诩丹青手。可奈春台回梦后。依然擅舞腥红袖。片刻穹窿云变狗。俯瞰沙虫，一例无妍丑。谁分苍凉鸣瓦缶。绾愁唯是依依柳。
齐天乐·丁亥中秋,近现代末当代初,喻蘅,休凭眄睇天衢外，今宵雾屏云幔。阻恨风帘，离魂梦叶，依约凤韶歌远。凉阶伫倦。盼迢递蟾宫，姮娥宜面。何事畏人，好天良夜愁孤敛。微茫尘外夜迥，灯华凝聚处，芒毫吐艳。天上琼楼，人间寒影，千万欢愁相绊。谁嗟畹晚。已穷海生桑，枫霜再变。大壑当前，泪波犹自浅。
八声甘州·戊子1948残秋感时之作,近现代末当代初,喻蘅,渐迢天、积雨压重楼，风景黯然收。看长堤一片，残黄高柳，先敛眉头。撩得词心清浅，跌宕迸清愁。寥廓寒如此，雁字书秋。一梦重来江表，讶青山故碧，犹简兜牟。只鸥波浩荡，旧恨已东流。甚繁华、娇红软翠，又盈盈、歌管舞伊州。休频问，八荒流徙，六合沉浮。
兰陵王,近现代末当代初,顾学颉,哉生魄。犹照天南塞北。长河道、万壑千岩，黉舍崔嵬映雄阔。登临情愤切。佳节烽烟明灭。幽燕地、马厩辟雍，应有铜驼卧阶泣。新欢乍陈迹。记凤阁流丹，鸳瓦凝碧。春风化里穷坟籍。恨芦沟月破，长安风紧，秦山陇水常作客。望京华凄恻。泪热。心如铁。有笔扫千人，聋开寸舌，百年教育回天力。看河清似练，瓯圆如月。四秩筵开，厂甸里，说今日。
金波月满·乙卯初冬，长安纪遇。自度腔,近现代末当代初,顾学颉,看金波月满。更情伤、客里芳尊满。记一霎、绣户重帘，华灯绮宴。长安秋色春无限。玉骨清泠，灵犀仿佛，恍是瑶台见。纵语阻雷声，心传万遍。候馆已三更，凄凉断，声声雁。
南浦·庚辰端午，乐城,近现代末当代初,顾学颉,榴花红透，正薰风、时杂雨云晴。蒲剑纵横艾虎，警笛忽声声。喜得兰闺渐近，想凌波、冉冉不生尘。讵鸳鸯纸帐，麒麟青琐，倩女赋离魂。曾记长安旧遇，便心心、也自应牵萦。为把遗钿寻倦，野草步轻盈。笑语金尊频劝，向潇湘、拼醉吊灵均。只柔情中酒，年年汉水不曾醒。
蝶恋花四首 其一,近现代末当代初,顾学颉,似水柔情深几许。九陌飞红，双燕呢喃语。欲说愁怀还又住。东风怕被青春误。悔却三生难与诉。时节清明，犹有相携处。昨夜梦魂风里絮。凄凉忘尽当年路。
蝶恋花四首 其二,近现代末当代初,顾学颉,冉冉凌波花气透。一片青芜，舞困湖边柳。时袅幽香参豆蔻。情深无限浓如酒。屡把新荷遮素手。作意殷勤，总怕人回首。独对长河伤望久。斜阳记照端阳后。
蝶恋花四首 其三,近现代末当代初,顾学颉,送冷重阳秋夜雨。孤馆灯寒，飘尽梧桐树。已喜深情心乍许。翻愁后约人偏误。故把娇羞嗔又诉。一片衷怀，不悔他人妒。尽日飞红留不住。纵留难寄相思去。
蝶恋花四首 其四,近现代末当代初,顾学颉,菱镜怕看颜渐瘦。昨日书来，珍重情依旧。欲悔那堪人去后。流年似水蹉跎久。休说深心非我有。每觉游丝，处处萦杨柳。几度情伤拼中酒。空房只恐长时守。
蝶恋花四首,近现代末当代初,顾学颉,昨夜双鱼来洛浦。见说幽怀，挑尽相思苦。不喜梅开边塞聚。转愁叱利将人去。无计消忧还自语。便似朝云，总有留连处。几度思量风里絮。往来漂泊浑无据。
蝶恋花四首,近现代末当代初,顾学颉,乳燕呢喃朝又暮。日暖金堂，相识还如故。三月烟花迷恋处。横塘门外垂杨路。昨夜东风吹薄雾。细雨江南，梦逐飞红去。万缕柔丝牵意绪。垂垂又发相思树。
前调二首 其一,近现代末当代初,顾学颉,目断飞红心乍许。纵是无言，默默魂萦住。纤手弄书寒意聚。欲休怕把回文误。何计凭传弦上语。闷倚栏杆，独向郊原去。喜得衷怀恣意吐。洛妃惊遇翩翩处。
前调二首 其二,近现代末当代初,顾学颉,我是隔河银汉女。拣尽瑶宫，暂向人间住。羞说文章何去取。低头细问来时侣。昨日双鱼传极浦。憔悴伊人，来往无凭据。千里飘蓬难自主。斜阳冉冉徒延伫。
南乡子,近现代末当代初,顾学颉,杜牧三生。似曾乳燕最殷勤。万种撩人春意绪。休误。宠柳娇花迷应住。
高阳台,近现代末当代初,顾学颉,布暖条风，轻阴天气，飘零几度花魂。带雨凝姿，嫣红透尽啼痕。江南怕对神伤处，到而今、无处伤神。更凭谁，解语含愁，着意香温。黄沙吹雾真如梦，对秦时故垒，陇陌烟云。冉冉斜阳，天涯望断芳尘。绿杨犹应飞香絮，问何人、伴与黄昏。最难禁，明月千山，寂寞孤村。
八声甘州,近现代末当代初,顾学颉,又戍楼、云淡月朦胧，雨过远天青。只荒村古道，乱山横树，几点疏星。何处悲笳怨切，吹梦乍堪惊。烟冷平桥路，软语歌声。十载龙沙苦战，叹奋飞无翼，犹滞南秦。是团圞梦里，歌罢不胜情。湿云鬟、几回同望，送塞雁、渺渺过江城。更谁伴、陇头重隔，目断沙汀。
庆春泽慢·壬午重九，游兰州后五泉山,近现代末当代初,顾学颉,倦眼新开，雕鞍初驻，山回响彻鸣泉。蜡屐凭高，平生意气都捐。锦红霜杂秋芳白，映参差、金碧巍然。省晨钟、清越遥岑，曲涧轻传。几番耐得扬州梦，奈三三风月，九九云烟。消尽清愁，怪他又送华年。御沟流到飘红处，问偏幽、倘有神仙。恐无人、解得相思，又费留连。
庆春泽慢·重阳登高归赋,近现代末当代初,顾学颉,万里乡思，十年春梦，枫红又染重阳。谙尽孤怀，沈吟对酒花黄。秋风浪冷平沙雁，问天涯、书信微茫。数茱萸、遍插东皋，地老天荒。雕戈剩有埋愁地，待题诗红叶，流趁潇湘。菰渚莓苔，飘零路断横塘。泠然吹彻胡笳曲，截幽思、听谱流亡。罢登临、莽莽山河，有泪盈眶。
浣溪沙二首·壬午新春，兰皋 其一,近现代末当代初,顾学颉,曼衍鱼龙闹凤城。六街灯火最分明。避人犹自暂偎行。楼拥月圆双照脸，眸回意懒漫低声。明年元夜是何情。
浣溪沙二首·壬午新春，兰皋 其二,近现代末当代初,顾学颉,百计留春住亦难。香红何意惹人看。五更明月透窗寒。忆便是空犹可喜，见来强笑不成欢。丝无尽处缚春蚕。
汉宫春·癸未在兰州,近现代末当代初,顾学颉,我亦飘零，对秦关陇塞，谁解辛酸。浑忘断痕梦里，偏自悲欢。吴歈楚舞，响屧廊、蕊额花颜。醉影乱、秦淮月荡，荷香时度微寒。何意逢君于此，便深心话尽，已是春阑。年时珞珈仿佛，曾艳云鬟。归来燕子，误东风、吹恨无端。休再诉、天涯沦落，从今又湿青衫。
汉宫春,近现代末当代初,顾学颉,忽漫相逢，又梅青柳细，草暖烟薰。姚黄玉纤撷遗，分护残英。几番花信，遍红霞、忍自飘零。念俪影、蹁跹同舞，关山泪阻黄昏。欲诉缠绵心事，觅温柔踪迹，可奈萍分。断肠天涯知否，夜夜魂萦。归来旧侣，趁东风、着意殷勤。休再误、佳期连理，深情子细重温。
看花回·丁丑秋，赖乡艺术研究社成立,近现代末当代初,顾学颉,尘事常多雅会稀。暗数佳期。林花怅惆风烟误，春红落尽碧梧低。江山堪料理，攘攘奚为。莲社谈玄事可追。文艺关随。群仙胜日兰亭集，管弦更有埙吹。劝君听酒颂，不醉无归。
鹧鸪天·九月三日，同盟军胜利之夕，西北师院同事赵君海峰嘱题,近现代末当代初,顾学颉,欲待青春作伴归。八年城郭已全非。但怜猿鹤垂垂化，莫放龙蛇蜿蜿飞。空战马，谢征衣。受降城上舞降旗。知君不作寻常笑，剩有深闺夜夜啼。
鹧鸪天·观话剧《李秀成之死》归十里店途中感赋,近现代末当代初,顾学颉,叱咤金田起义兵。东南席卷一时平。迷人金粉前朝泪，半月风烟午夜明。拼一木，拄天倾。可怜谁为解余情。万人齐效田横死，怕听英雄饮恨声。
鹧鸪天·集白石道人词句，贺艾君弘毅结缡之喜,近现代末当代初,顾学颉,两处沈吟各自知。当初不合种相思。绿丝低拂鸳鸯浦，春点疏梅雨后枝。欢未足，夜何其。阿琼羞里弄妆迟。多情须问梁间燕，谁识三生杜牧之。
菩萨蛮·丙辰在汉口，赠靖三十初度,近现代末当代初,顾学颉,汝今三十余余四。乘除画就庖羲字。待约五湖舟。他年盟鹭鸥。元龙人不识。绮楼高百尺。中有绛云仙。芸香拥断编。
浣溪沙二首·题宋生谋玚《怀珠绮语》与沩汭 其一,近现代末当代初,顾学颉,辟地惊鸿有隽人。从知缱绻结三生。无端风雨暗离亭。俯首姜张驱丽句，伤怀周柳赋深情。难忘一卷费丁宁。
浣溪沙二首·题宋生谋玚《怀珠绮语》与沩汭 其二,近现代末当代初,顾学颉,赤水探珠愿倘违。呢喃绮陌正当时。总怜相忆是天涯。泪眼将花花落后，低眉折柳柳初垂。春来何计不凄凄。
浣溪沙二首·重阳日小雨送寒，即以短阕次友人来诗原韵,近现代末当代初,顾学颉,风雨重阳送小寒。隔帘冷艳不胜看。病怀强慰酒能宽。万类微埃驰野马，百年心事比秋竿。转怜宋玉亦衙官。
浣溪沙二首·丁巳新正，瞿禅翁以《瞿髯词》见赠，短阕奉报,近现代末当代初,顾学颉,健老逢春不自持。登山临水有襟期。为歌明盛谱新词。芳躅辛陈辞慷慨，衙官秦柳语喃呢。永嘉今日见盟旗。
鹧鸪天二首 其一,近现代末当代初,顾学颉,招得东条魂又归。狞狰面目记依稀。屠刀再捉难成佛，武运重燃已死灰。家破碎，国支离。八年侵略史应提。炎黄儿女今非昨，寄语东邻好自为。
鹧鸪天二首 其二,近现代末当代初,顾学颉,文部东条一脉通。八纮一宇耀神风。三旬血染秦淮月，万户尸枯圣战功。惊往事，鉴前踪。休将魔鬼变花容。请看长广阴森地，夜夜冤魂哭海东。
鹧鸪天·己巳，一九二九年。故宫,近现代末当代初,黄咏雩,日照龙墀翠葆偏。慢扶人影上花砖。当时咫尺天威地，容我金床自在眠。嘶玉马，泣铜仙。鼎夔彝凤蹙云烟。可堪棘子成林日，记得卢獒入贡年。
满江红·己巳，一九二九年。登景山谒明思宗殉国处,近现代末当代初,黄咏雩,讯断筝鸢，重城闭、传烽正急。苦吾民、君臣都误，悔将何及。拔剑先挥儿女死，鸣钟不见朝官集。便从容、披发叩天阍，天应泣。棠梨树，血还湿。纥干雀，寒相袭。看宫花零落，了无人拾。寂寞至今余玉座，觊觎那又来毡笠。好江山、犹挂旧斜阳，凭栏立。
玉楼春·瀛台。己巳，一九二九年,近现代末当代初,黄咏雩,鸾台榴褶霞光眩。日闪金轮开雉扇。沈沈镜殿秘春酣，帘隙无人鹦梦断。觚棱影浸奁漪浅。败菂摇烟秋渚晚。香云已尽峭风斜，流水不回残照远。
踏莎行·珍妃井。己巳，一九二九年,近现代末当代初,黄咏雩,合蒂花娇，苕华玉茜。哀蝉流咽秋声颤。胭脂待洗景阳羞，金符枉抱渐台怨。姑恶声催，子规望断。青禽不返骅骝远。风摇珠佩有归魂，尘凋锦袜终伤乱。
临江仙·颐和园。己巳，一九二九年,近现代末当代初,黄咏雩,曾是官家临幸地，五云楼阁玲珑。余花寂寞为谁红。棘生石虎殿，镜掩玉狸宫。少壮几时欢乐极，横汾人去匆匆。白云黄叶夕阳中。楼船随逝水，箫鼓咽秋风。
宝鼎现·周石鼓。己巳，一九二九年,近现代末当代初,黄咏雩,重轻遑问，禹鼎亡矣，何人能守。周石鼓、秦襄时制，当在十年岁癸酉。孰作者、犬丘秦世父，祠帝三牲鬯卣。故篆曰?来自虏，想见西戎归后。沔沔汧水中何有。济舫舟、鱼草杨柳。惟丙日、车工马简，彤矢角弓骖左右。驭六辔、导阴阳原隰，持射殴其雉兽。既献享、师徒孔庶，卅里亟除中囿。应记地赐岐丰，铭十鼓、三原初搆。笑从来、椎拓纷纭，书矜史籀。更那省、嗣王谁某。数典忘宜臼。看墨气、蟠郁蛟龙，沆瀣遥通岣嵝。
望江南·金陵口号,近现代末当代初,黄咏雩,乌衣巷，裙屐几曾经。丝竹中年归别墅，山河今日望新亭。野草为谁青。
望江南,近现代末当代初,黄咏雩,胭脂井，何处认脂痕。璧月要留歌舞影，琼枝长媚古今春。花月六朝魂。
望江南,近现代末当代初,黄咏雩,钟山树，扫叶孰登楼。宫燕影迷华盖暮，石鲸寒动孝陵秋。云拥大江流。
又秦淮水，丝管沸楼船。扇掩桃花奁畔月，酒浮竹叶盏中天。粉浪送流年浣溪沙·镇江,近现代末当代初,黄咏雩,古木神鸦大帝城。横江铁瓮压潮平。从来天堑侈谈兵。瓜步水分屏镜白，蒜山影落茗壶青。等闲斟酌到中泠。
玉楼春·阊门,近现代末当代初,黄咏雩,罗帷绣帐飞烟雾。银箭金壶催旦暮。斜阳低护美人魂，肠断珠尘香屧路。鸳鸯一梦成今古。露藻风萝生怨语。苏台夜夜长乌栖，今日乌栖无处所。
西江月·邓秋枚、王秋湄约过黄宾虹籀庐。宾虹以陈白沙先生诗卷归予，题此纪事,近现代末当代初,黄咏雩,碧玉楼空楚粤，绛纱囊贮罗浮。江门风月钓台秋。香几裁诗病后。紫水白沙人去，黄神金印谁留。籀庐神物袖中妆。夜夜茅龙怒吼。
阿那曲·己巳仲秋，一九二九年。与胜瑜内子、福增、福海儿过杭州西湖，扣舷倚声，教二儿唱之，相顾笑乐，正不知思古幽情，枨触无端也,近现代末当代初,黄咏雩,唤醒逋仙扶梦起。樽俎湖山醉烟水。诗魂终古化梅花，蕙帐无人眠鹤子。
阿那曲,近现代末当代初,黄咏雩,人世风波随地起。鹿卢寒咽银屏水。松枝心死向黄龙，怒马灵旗犹北指。
阿那曲,近现代末当代初,黄咏雩,强欲过河呼不起。英雄祗合闲中死。骑驴归去又何人，一枕清凉春睡美。
阿那曲,近现代末当代初,黄咏雩,蟋蟀金盘方仰齿。江山已在秋声里。闲情输与半闲人，乌帽稳囊斜映水。
浣溪沙·庚午荔枝湾。一九三○年,近现代末当代初,黄咏雩,山送眉娘眼角颦。乱蝉呼起素馨魂。龙天歌鼓几回闻。寒绿皱翻瓜蔓水，热红香喷荔枝云。镜波人影伫黄昏。
水龙吟·辛未。一九三一年。题张纯初《笔花草堂词》，依稼轩体,近现代末当代初,黄咏雩,问谁忒是风流，当年那不思张绪。攀条惜别，柳腰消瘦，为君回舞。零落而今，风尘箫笛，江关词赋。拼歌前酒畔，香迷醉殢，寻不见，花深处。芳草天涯迟暮。折芳馨、更将谁与。鹿蕉梦影，莺花心事，暗消弦柱。斜照无言，青山欲笑，倚肩闲伫。又春镫燕子，商量宫徵，对蛾眉语。
朝中措·壬申，一九三二年,近现代末当代初,黄咏雩,万鳞寒皱碧天纹。海气淡黄昏。沈睡鱼龙不醒，玉箫吹裂哀云。重帘掩梦，曲栏凭晚，又负芳樽。风雨无人管得，飞花试与敲门。
玉楼春·癸酉，一九三三年,近现代末当代初,黄咏雩,绿云深拥鸳鸯住。流水不流香梦去。芙蓉红泪夜惊霜，莲子有心都已苦。无时无处无风雨。风雨未阑天又暮。玉楼贮梦隔重帘，辛苦寒虫谁与语。
瑞鹧鸪·用芦川体，为李履庵赋,近现代末当代初,黄咏雩,可许微之记会真。西厢明月照痴颦。无遮故自留诃子，杂事羞教说秘辛。蝴蝶已拚花底活，鸳鸯长恋被池温。此情耐得重相忆，密检红绡麝与薰。
翠楼吟·甲戌咏蝉。一九三四年,近现代末当代初,黄咏雩,薄鬓花薰，清音柳曳，也应有人猜妒。南柯幽梦醒，忽撩起、别愁离绪。凄凉如许。正树碧无情，暗惊春去。闲延伫。曲阑干外，洒离支雨。谁语。响为风沈，我谓风多好，响因风度。仙虫新社，只恐多事儿童黏取。泥他轻悔，且别抱高枝，嘲烟延露。还相顾。鸒鸠无力，抢榆枋树。
鹧鸪天·乙亥。一九三五年,近现代末当代初,黄咏雩,雨窗愁丝总断魂。春风无力散痴云。冥冥蜃气成楼阁，轧轧鸦声变晓昏。双袖薄，百花薰。更抛红豆与何人。相思自苦相思错，珍重奴奴窈窕身。
惜分飞·丙子，一九三六年,近现代末当代初,黄咏雩,叶叶怨梧啼碧雨。滴碎秋心更苦。孤闷凭谁诉。危巢冷月昏鸦语。春在天涯芳草路。好梦浮云遮住。酒醒知何处。金鸡不放明河曙。
浣溪沙·丁丑，一九三七年,近现代末当代初,黄咏雩,欲挽春风护彩云。碧纱龙脑散香魂。一窝绣被楚莺温。冻雨尚防愁里梦，晚花强慰醉中春。软绡红泪寄何人。
鹧鸪天·戊寅，一九三八年,近现代末当代初,黄咏雩,但说相思总殢人。谁知红豆暗生根。有缘可许仍相见，无语不成还是嗔。缄此恨，付行云。飘镫梦雨黯春魂。鸳鸯自抱红绫被，龙麝亲封钿盒尘。
菩萨鬘·戊寅，一九三八年。香港寓楼,近现代末当代初,黄咏雩,亸云黛敛烟蛾蹙。沧波照影明寒玉。日暝莫凭栏。愁心千叠山。惊鸦辞落木。雨飐镫花绿。海气入楼寒。家山梦里看。
百字令·戊寅，一九三八年。题杨铁老行看子,近现代末当代初,黄咏雩,江潭摇落，念甚时、柳汁青衫依旧。一舸孝廉船上画，月夜虹霓光透。饮水心冰，看云意懒，冥捣收齑臼。缚茅双树，置君壶海蓬岫。回首梦冷黄堂，庭鱼早挂，归去成空手。已死苍天浑莫问，万事于人何有。铜狄摩挲，金仙饮泣，此意凄凉否。低眉孤坐，乱峰，枯树如帚。
八声甘州·戊寅，一九三八年。吊王半塘。约霞公、双树、六禾、慈溪同作,近现代末当代初,黄咏雩,问柏台、校梦尔何人，凄凉一龛镫。念当年袖墨，春阴欲乞，夜奏通明。徙倚江关日暮，最苦是鹃声。无那苍天死，风雨冥冥。惆怅几番花落，叹无多生意，谁惜谁矜。算彊村知己，今日又凋零。寒林外、独寻人去，祗乱鸦、斜日下芜城。相望冷，有蓬山路，隔住银屏。
念奴娇·九龙除夕。戊寅，一九三八年,近现代末当代初,黄咏雩,镫前卖懒，正嘻嘻儿女，团圞今夕。靧粉缃桃娇欲笑，也作媚人春色。刚卯新镌，屠苏熟酿，世味椒盘辣。浮生如寄，可堪重念畴昔。谁省往事都非，眼中双日月，僚丸轻掷。徙倚高楼天尺五，那辨浮云西北。抱朴移居，浣花避乱，我亦飘零客。东风驱腊，几时归燕相识。
黄钟乐·铜鼓。己卯，一九三九年,近现代末当代初,黄咏雩,苔花清涩怒蛙喑。横海登坛谁在，珠薏恨难任。分付马流人惜取，金钗敲唱武溪深。铜柱而今都陆沈。愁绝鼓鼙声死，天地久萧森。呼起云雷寒碧动，夔龙醒也夜沈吟。
苏武慢·己卯，一九三九年。残荷，和六禾,近现代末当代初,黄咏雩,翠伞支寒，玉环媵别，惆怅坠红池槛。双蕖怨重，百叶香残，珠泪暗凋霞脸。秋色半江，画舸人归，仙城波撼。奈丁宁鸥约，荒凉鸳梦，黛愁烟惨。还记取、载酒瑶津，敲诗白社，偷眼旧欢如闪。凌波欲去，婉转明装，零落也难污染。应念阿侬，心苦谁知，臂盟堪验。付媚儿清唱，樱口余芳未减。
月中行·己卯，一九三九年。晚景拟韩涧泉体,近现代末当代初,黄咏雩,入江回照化残霞。一时红更多，江山沈醉付莺花。王孙何处家。伏枕秋声无可避，零蓬饥羽各天涯。黄叶依风自舞，争枝喧暝鸦。
风入松·庚辰，一九四○年,近现代末当代初,黄咏雩,石桥寒峭暗吹香。斜月淡昏黄。梅花开落无人管，有娇禽、细与商量。长伴绀壶酣醉，仙山春梦堂堂。风前酒醒总悲凉。流水送年光。旧时燕子应消瘦，待归来、重认雕梁。盼断天涯帆影，大江烟雨微茫。
法驾导引·庚辰，一九四○年,近现代末当代初,黄咏雩,春芳去，春芳去，去去竟谁归。一雨敲残花底梦，乱红随水欲平堤。烟柳暮鸦啼。
法驾导引·庚辰，一九四○年,近现代末当代初,黄咏雩,遥山翠，遥山翠，翠锁曲眉颦。燕子不归深院静，半帘烟月妥梨云。春梦百花温。
玉人歌·庚辰，一九四○年。寒夜闻檐马，和玉繠、慈溪,近现代末当代初,黄咏雩,窗眉下。正了鸟无声，明蟾低挂。步虚琼佩，仙子倘来下。青丝片玉丁冬响，此是何声也。总愁人、悄念家山，郎当雨夜。事去恨盈把。又纸鹞风惊，金童泪洒。铁讶蕤宾，韵绕画梁罅。檐花敲落镫花碎，霜点鸳鸯瓦。问伊谁、更会铜铃说话。
鹧鸪天·辛巳，一九四一年,近现代末当代初,黄咏雩,毋使厖儿吠帨归。有人谣诼到蛾眉。集枯叵奈消余暇，采杜何缘遗所思。晴影乍，晚风微。峭寒剪剪雨丝丝。落花飞絮天如梦，说与春残蝶不知。
玲珑四犯·辛巳，一九四一年。次夏瞿禅韵，拟梅溪,近现代末当代初,黄咏雩,悄揾鲛绡，待挽尽江流，泪斟盈斝。醉梦温存，无那冻生屏罅。偷眼落木关山，剩一抹、夕阳如画。看比邻、教得歌舞，憨小故拈裙衩。向人宛转凌波步，弄娇腔、强支残夜。笑啼怎称新欢意，秋扇成悲诧。为语未嫁翠娥，都漫许、量珠身价。自卷帘无语，黄花消瘦，镜奁慵把。
水龙吟·辛巳，一九四一年。秋日咏落叶，和心叔、瞿禅,近现代末当代初,黄咏雩,萧条树树秋声，故家门巷人烟少。空山行迹，相寻风雨，荒芜谁埽。委地哀蝉，离巢冻雀，露迷衰草。总音尘盼断，天涯漂泊，无可语，青蝇吊。漫说花魂未歇，挽西风、柔柯重绕。乌飞惊夜，蛩啼怨曙，阴燐凝照。古社芜城，槐薪空仰，更何人到。试停车凭晚，酣霜红脸，乍如花好。
八归·辛巳，一九四一年。风雨如晦，可人不来，偶谱白石此调，辄成继响,近现代末当代初,黄咏雩,山昏水暝，天寒人渺，谁与更问讯息。江关丰在斜阳里，还又社阴鸦闹，沤红狼藉。绣幄尘荒钿雁冷，奈旧院、笙歌沈寂。最可忆。绿遍天涯，风雨尚行役。偏怪前时燕子，归来迟了，莫是东风无力。坠泥零絮，染天新草，也做瞒人春色。看比邻暗柳，几日流莺尚如织。徘徊久、可人何处，怨敛修蛾，相思谁会得。
临江仙·次瞿禅韵。辛巳，一九四一年,近现代末当代初,黄咏雩,烟雨暗遮前度路，痴云锁断高空。细敲愁绪散霜钟。栖鸦浑不定，离雁又相逢。木落秋山青顿减，换巢么凤匆匆。夕阳争取片时红。闹寒蛙黾夜，吹梦鲤鱼风。
踏莎行·壬午，一九四二年,近现代末当代初,黄咏雩,石破云惊，雨深花恼。东风蓦地啼鹃老。那堪抬眼望天涯，天涯处处生芳草。刻楮人闲，投壶天笑。冤禽辛苦何时了。麻姑应见海扬尘，蓬莱风雨神仙渺。
蝶恋花·壬午，一九四二年,近现代末当代初,黄咏雩,碧尽寒云凝不动。雨压浓愁，只待风吹送。天与人儿浑懵懂。家山更坠虫沙梦。此去雍门成一恸。凄绝冰弦，却为伊谁弄。沈醉一般吾亦共。银杯泪滴珍珠冻。
蝶恋花·壬午，一九四二年,近现代末当代初,黄咏雩,刬地轻寒春渐去。飞絮流尘，黯黯天涯暮。蔓草斜阳愁远路。莺花身世东风误。自抱梨云和梦住。峭月危栏，梦里昏鸦语。遮眼屏山山外雾。江山却被残红污。
蝶恋花·壬午，一九四二年,近现代末当代初,黄咏雩,酒醒高楼寒几许。极目遥天，天也多风雨。花落何曾回一顾。残阳故故红无数。燕子来时春已暮。凭藉东风，尚作回身舞。飞尽飞花飞尽絮。青山惯见人来去。
蝶恋花·壬午，一九四二年,近现代末当代初,黄咏雩,故园春心怜杜宇。望断江波，不与归人遇。杂沓东风寒食暮。东风管住杨花舞。绿暗天涯烟雨路。饥鸟寒虫，总是伤心语。梦觉不图春便去。闲愁自诉闲弦柱。
贺新郎·壬午，一九四二年。重九寄怀铁夫香山、玉虎申江、瞿禅永嘉,近现代末当代初,黄咏雩,横海鲸鲵斗。问伊谁、夜来移壑，藏舟何有。清峭数峰分远影，列我窗中峦岫。算只有、青山如旧。望断江关人何处，剩寒虫、相语还相守。风雨至，又重九。娑罗双树孤栖久。念年时、铁汉无心，也忘苕帚。玉虎晨鸣雷怒应，隐隐阿香随后。奈越鸟、惊飞南走。山泽癯髯犹健在，更龙湫、手挽归怀袖。秋思远，暮云皱。
贺新郎·壬午九秋，一九四二年。瞿禅自永嘉以《雁荡、灵岩寺与天五夜话词》邮示。何来思归之操，宛闻跫然之音。水仙移人之情，小山招隐之什。念此茧足，岂能奋飞。答尔嘤鸣，用寄玄想,近现代末当代初,黄咏雩,那有埋忧地。好家居、纤儿撞坏，他人酣睡。过雨空巢漂摇也，可奈刁调聒耳。予尾乱、翛翛犹理。偌大刀轮诸天转，更修罗、暗换人间世。宁郁郁，久居此。玉虬叫月银軿逝。挟双鸾、吹箫归去，步虚声里。汗漫卢敖原有约，抗手若人来矣。恒沙劫、我闻如是。待挽龙湫千尺瀑，注愁肠、和泪为云水。浇下界，漫尘起。
金明池·癸未，一九四三年。小黄山馆饯春,近现代末当代初,黄咏雩,蝶护娇魂，莺捎倩影，碧浸轻阴庭宇。玉箫静、胡床倚醉，好呼取、林霞旧侣。念天涯、贱子无家，更怅望、惊鸟分飞何处。便摘得青梅，一樽醽醁，酿作人间酸楚。管甚匆匆春又去。竟闷损无端，几番风雨。绿波漫、平添别恨，红棉老、纷飞愁绪。恐他时、燕子重来，早凋尽芹泥，难寻门户。奈芳讯销沈，落花无语。只有鹃声凄苦。
朝中措·癸未，一九四三年,近现代末当代初,黄咏雩,差池不与剪愁痕。双燕去来频。罗帕细弹鲛泪，香钿暖湿蝉云。旧时台榭，谁家莺蝶，又簇歌尘。风雨蘼芜绿暗，江关笳鼓黄昏。
摸鱼子·癸未，一九四三年。初冬，六禾邀同慈博，过泮塘茗话，雨窗倚此,近现代末当代初,黄咏雩,甚西风、做将新冷，红香啼损娇妩。燕支泪涴芙蓉面，滴碎半襟愁雨。村店暮。便悄立痴人，似共栖鸦语。丛祠古树。看败叶僵蝉，残柯聚蚁，零落竟如许。亭皋外，流水斜阳满坞。天涯芳草何处。烟花正作江山梦，梦也祗应无据。游子路。君试看、寒芜极目遮人住。荒城戍鼓。正菰米波漂，黑云催暝，容我几延伫。
齐天乐·白菊，癸未，一九四三年。和闇公、六禾,近现代末当代初,黄咏雩,玉颜夺取冰霜气，铅华淡妆轻扫。钿盒盟心，珠蕤溅泪，却被秋人知到。春红乍渺。便故国西风，蕙花啼老。冷月疏篱，夜来疑有楚魂绕。重阳风雨正峭。奈年时翠鬓，雪欺偏早。隐逸幽姿，清狂傲眼，虚室卷帘愁悄。孤芳自抱。算承露晶盘，岁寒香饱。笑比黄花，阿侬还瘦了。
木兰花慢·癸未，一九四三年。冬日，与玉繠登五仙观通明阁，虫叶低人，蝙砂扑地，苔荒草瘁，雾悄风唏，纡瞩交寒，遐思怨古，怃然倚声，不觉有星移世换之感,近现代末当代初,黄咏雩,问仙人去后，沧溟路，几扬尘。奈石兽眠苔，铜龙啮锁，门掩斜曛。逡巡。摸碑读罢，听霜钟、敲断古今魂。落叶漫寻行迹，半林鸦影黄昏。花身。不掩啼痕。襟袖冷惜愁薰。念绿章夜奏，海棠乞护，孰礼瑶真。芳春。甚时暗换，望关河、秋色怨寒云。十国春秋如梦，百蛮烟水含颦。
燕归梁·甲申，一九四四年。人日，诵芬堂宴集，玉繠首唱，予亦继声，并柬慈博,近现代末当代初,黄咏雩,谁又题诗寄草堂。醉墨犹香。梅花应许祓愁肠。春人面，媚年光。危时涕泪风尘气，凭酒浪，付苍茫。定巢归燕好商量。旧池馆，尚斜阳。
金浮图·甲申，一九四四年。夏杪，与秩丈、慈翁过海幢寺，访僧澈明。为拈此解,近现代末当代初,黄咏雩,黄金地。多罗罨翠。十部天龙，海幢清秘。蓦阎浮、藕孔兵尘沸。鸱吻嘘风，滴碎荒烟寒泪。沉劫万方如寐。空王冷眼，阅尽人间世。伊谁是。堂头阿字。拂子松枯，法华昙萎。福场那处千秋寺。鹰爪依然，却问花开未。花事几番荣瘁。游蜂去也，还又钻窗纸。
瑶花慢·番禺坑头村，有晋松一株，乃陈将军元德避刘宋乱，南来所植，近已枯槁。慈溪访之，赋此索和。因继声以答其岁寒之契云,近现代末当代初,黄咏雩,元熙日月。付与苍龙，向南田高揭。之而欲动，孤迥处、可奈冥冥风烈。雪凋霜瘁，尚独立、不移如铁。消几番、今古兴亡，莫问寄奴城阙。世间匠石何人，总材大身闲，愁与谁说。亭皋抚树，远又叹、生意无端消歇。过江鲫似，更那补、新亭呜咽。剩岁寒、老眼枯心，看尽铜驼芜没。
虞美人·铃儿花。和伯端,近现代末当代初,黄咏雩,丹葩玉叶朱丝缬。神屋珊瑚折。褒斜叵耐夜潺潺。谁又郎当声里念家山。湘君碎佩摇烟雨。凄绝钿蝉语。彩幡无计护春红。剩遗檐牙九子怨东风。
解连环·寄怀叶遐庵,近现代末当代初,黄咏雩,众芳消歇。便春鹃叫尽，尚余凝血。正冷落、孤蕊零枝，又风雨杳冥，那堪攀折。故国东风，早换了、一番蜂蝶。看沧波薄照，乱草暝烟，总颦眉睫。依依为谁怨别。想婵娟照影，千里明月。笑众女、谣诼蛾眉，自玉佩兰纕，满襟馨洁。翠袖琅玕，倘念我、天寒娇怯。渺相思、望中雁字，暮云万叠。
长亭怨慢·读《双树居词》，怆然成忆,近现代末当代初,黄咏雩,草窗冷、蘋花衔怨。悄倚湘弦，曲终人远。五桂山空，申明亭渺，挂愁眼。宅边双树，寻不到、秋来燕。燕去倘归来，怎再兴、故人相见。肠断。是黄垆独过，况又笛声撩乱。青禽梦里，那会得、春阴俄换。且莫浪、剪纸招魂，怕辽鹤、多番凄惋。便醉卧青山，陶土千年沈湎。
水龙吟·和慈博《月当头夕小虎山望海之作》,近现代末当代初,黄咏雩,渴龙为我沈吟，颔珠一颗光如昼。冯夷漫舞，姮娥无语，插天星斗。意气吞牛，文章炳豹，眼中谁某。又江关萧瑟，岁寒凋后，立风露，相看久。翻欲从风长吼。正人间、于菟酣斗。负嵎奋力，望洋兴叹，踟蹰搔首。雾隐南山，此时闲了，阿侬身手。料池娥笑我，天涯袖薄，怕清寒否。
多丽·红树,近现代末当代初,黄咏雩,望中赊。几林霜叶杈枒。黯销凝、旧时门巷，重来错认桃花。洞庭波、江干返照，赤城晚、天半明霞。杜宇啼残，燕支颜好，长亭载酒好停车。算今日、西风换世，醉梦尚繁华。重回首、千山落木，万点归鸦。悄伤春，翠凋香谢，漂零一例堪嗟。柘枝歌、鲛绡暗湿，槿花舞、羯鼓先挝。木末年光，边关戍火，海桑晴浪影交加。又片片、秋声何处，燕子未还家。寒飙急、丁宁沟水，流怨天涯。
东风第一枝·锄经招饮小黄山馆赏梅，庸斋约演此调,近现代末当代初,黄咏雩,冷眼看人，冰心傲世，水云香梦清浅。半规璧月钩愁，永夕翠禽慰伴。相思无那，应忆取、天寒人远。谩惹起、一曲玉龙，吹作万方哀怨。词赋手、众芳尽管。铁石骨、冻时尚惯。折枝欲寄天涯，索笑自酬岁晚。空山猿鹤，好携醉、黄昏池馆。便为我、呼醒东风，长护万花春暖。
鹧鸪天·题陈午堂教授《枕秋阁图》,近现代末当代初,黄咏雩,一角依稀埽叶楼。伤春已惯又悲秋。江山无处无风雨，欹枕屏山尽卧游。寻好梦，对冥搜。自家牖户自绸缪。青洪可许求如愿，白下相逢得莫愁。
卜算子·流花桥,近现代末当代初,黄咏雩,宫宴敞红云，红遍离支树。歌舞冈头辇道连，不见珠鞍驻。何处问琼仙，水映山鬟妩。大宝豪华一瞥中，事与流花去。
齐天乐·咏藕,近现代末当代初,黄咏雩,西风吹散文鸳梦，凄凄夜凉如许。玉臂支寒，冰丝缀泪，身世沉冥怜汝。菱塘芰浦。又鸥鸟翻波，蜻蜓搅雨。微步生尘，佩环彫尽罢歌舞。湘娥昭质尚在，奈飘零翠袖，偷怨迟暮。心苦先枯，根深有节，禁得风波几度。秋怀漫诉。问凿窍谁教，出泥奚污。只恐修罗，孔中藏不住。
梦江南·六首 其一,近现代末当代初,黄咏雩,流水外，花树几重重。一鸟绵蛮群鸟噪，小山合沓大山宫。山上又高峰。
梦江南·六首 其二,近现代末当代初,黄咏雩,人世事，汝意欲何云。虚白空明犹水月，香红粲倩亦风尘。漂泊此花身。
梦江南·六首 其三,近现代末当代初,黄咏雩,无可奈，风雨正凄迷。花絮已随春后尽，燕莺不住耳边啼。何计挽春䢜。
梦江南·六首 其四,近现代末当代初,黄咏雩,挥别泪，翠袖浥珠痕。眼角横波还似笑，眉峰蹙黛又含颦。此际最销魂。
梦江南·六首 其五,近现代末当代初,黄咏雩,分袂恨，倘亦有情痴。世上欢愉逢久别，人生滋味是相思。枉费断肠词。
梦江南·六首 其六,近现代末当代初,黄咏雩,凭晚景，景物望中赊。绝献岚光悬返照，澄江绮彩浸流霞。树树有昏鸦。
绛都春·乙酉，一九四五年。开春寒雨，被酒，用陈日湖体，叶四声,近现代末当代初,黄咏雩,金樽醉倚，正粉梅乍坼，勒住新寒。细雨半帘，银屏斜掩画楼闲。花枝欲媚春人眼，香红输却酡颜，翠荒云冷，蔫娇绣软，便觉人顽。悄悄韶年暗换，又流莺院落，薄照江关。燕子未归，飞花无那，怕凭栏。梨云阁梦天涯晚，酒醒重忆家山。故园春在，芳风二十四番。
庆春泽·乙酉，一九四五年,近现代末当代初,黄咏雩,狞石拿云，渴苔酣雨，草堂暗倚修竹。香冷螭头，尘荒鱼眼，人天一梦方熟。万花吹散，料天女、应颦怨绿。铜铃何语。莫是分明，秀支劬秃。孑遗总是无余，心苦身危，泪枯陵谷。薇蕨尝饥，卷葹不死，弹断水云哀曲。古今相接，总愁我、长歌当哭。山空人渺，零落南枝，故乡乔木。
玉漏迟·寄和凹园胥江,近现代末当代初,黄咏雩,酒阑春梦远。琼笙指冷，暮寒如剪。多事啼鹃，暗把翠阴轻换。休问王孙去路，早枯尽、天涯双眼。天晼晚。碧云芳草，愁心凌乱。且唤海上潜虬，便细拂冰弦，与听清怨。绝岛伊谁，作我水仙琴伴。流水空山月夜，算梦里、多番相见。相缱绻。三十六江深浅。
越江吟·秋感。乙酉，一九四五年,近现代末当代初,黄咏雩,百年一晌真如电。片片飞虹，不上枝头见。银云暗卷香尘散。漫酣歌、黄竹凄惋。又谁怨。骅骝影渺，日晚天涯远。瑶池欲返青禽断。
玉京谣·乙酉，一九四五年。秋日书事，叶梦窗,近现代末当代初,黄咏雩,日暮天涯远，万里神山，海上多风雨。弱水难填，冤禽还自辛苦。不死药、谁与秦皇，奈渴死、犹怜夸父。蓬莱路。神仙琐骨，终成尘土。金轮轧露回龙驭。听秋郊、又夜阑鬼语。青雀来时，珠丘云掩荒树。五十弦、弹怨湘娥，便冻泪、琅玕红污。人何处。江上数峰愁伫。
莺啼序·某元首燕尔方叶，鹿台自焚。佳兵不祥，演此示戒。用梦窗咏荷体,近现代末当代初,黄咏雩,莺啼乍惊幻枕，便春销梦里。并栖乌、蓦又分飞，渺茫无限烟水。绣幄暖、春风几度，合欢早绽连枝蕊。奈香凋蔫萎，琼瑰暗泣红泪。不解征人，为底自苦，任楼空燕子。正凝伫、兵火弥天，峭阑还绕卐字。好郎儿、英雄未老，算当轴、安危同系。晚归来、旁午军书，问郎何似。雷轰地坼，浪撼山沈，听鼓声已死。奁帐畔、比肩镜影，脉脉无语，爽飒英姿，顿伤憔悴。者番髣髴，斑骓勒处，高歌愁对虞姬舞，更余音、袅袅传蒿里。昆池劫烬，相看火里青莲，彩鸳一双飞起。天涯倦客，故国西风，似病蝉晚唳。念石火、豪华一例，靡靡歌残，宝玉衣寒，鹿台旋毁。烟霏电霎，人间何世，红颜尘土犹转瞬，叹兴亡、今古都如此。秋声怨入双渠，旧日鹍弦，为君再倚。
破阵乐·乙酉，一九四五年。邻寇降伏，距跃歌舞，不可无词，因抚乐章斯调，以鸣驩臆,近现代末当代初,黄咏雩,血沟激撸，硝烟泼墨，雷动风埽。见说虾夷挠败，便转瞬、如摧枯槁。豚犬笼东，貔狮逐北，破巢直捣。似当时、帝子高阳战，笑共工、头撼不周山倒。更问麻姑，海桑几度，扬尘蓬岛。谁道跋扈修鳞，跳梁捷足，偏好勇、长可保。自古穷兵原是祸，覆辙有人还蹈。叹兴亡、犹朝暮，天荒地老。且看旌旗霞蔚，破阵铙歌，还京鼓乐，欢声腾沸，若个降表先修，又烦李昊。
大酺·乙酉，一九四五年。秋日问凯置酒相贺，欣然继声,近现代末当代初,黄咏雩,看烈风收，狂涛靖，横海鲸鲵先戮。蓬莱清浅处，且扬尘东海，乍移陵谷。狼子烽消，驺虞幡示，威矢已收殊俗。陈抟方大笑，算人天安定，我犹观复。有北壑云虬，南山雾豹，媚兹幽独。兴亡弹指速。问谁悟、痴梦迷蕉鹿。待说与、修罗藕孔，竺法池灰，古今来、几番棋局。信否人间世，最可哀、武夷仙曲。遣愁去，杯相属。康衢歌舞，依旧清平丝竹。泰阶又明玉烛。
蝶恋花·秋感,近现代末当代初,黄咏雩,缩首妖龙归藕孔。左股蓬莱，风雨神山动。吹断绿尘鲸沫冻。海桑又见麻姑种。万里西风秋澒洞。枯叶僵虫，尚挂残阳梦。璧月不教云播弄。花间清影还相共。
湘江静·余习之以仿梅溪此调见示，适与华峰、雅选、芳浦晓渡北村，欹蓬倚和,近现代末当代初,黄咏雩,浪拥银云寒蘸眼。旧青山、但堪回盼。虫黏腐草，鸦盘败叶，又西风吹散。碧浸一天秋，人间世、沧波流转。江湖梦冷，风尘意销，相思调，几幽怨。海气清、花露泫。妥诗魂、绣温香软。珠湄画舸，云淙禊社，想前时歌宴。欢影去难寻，离樽泪、酒痕相半。亭皋树老，徘徊自抚，秋光渐晚。
八声甘州·丙戌，一九四六年,近现代末当代初,黄咏雩,又飙轮、阅世正匆匆，人天劫无涯。对荒城野戍，烟煨马粪。风咽蛮笳。俯仰已成陈迹，人物付虫沙。还怕归来燕，错认人家。独是青山无恙，剩湔愁泉水，舒啸云霞。便旧时猿鹤，相见漫惊嗟。念天寒、蘅皋晼晚，奈斜阳、树树有昏鸦。消闲处，携芳樽去，慰我梅花。
多丽·咏红梅,近现代末当代初,黄咏雩,倚晴空。掞天词藻猩红。问而今、才华绝代，阿谁真是英雄。土华深、秦佗黄屋，斑枝亚、海若神宫。如火如荼，飞花飞絮，者番芳讯正匆匆。试回望、白云翠巘，啼鹧夕阳中。平分了、九霄霞焰，五岭春风。念当时、江山歌舞，绮罗香雾成丛。锦柯交、纷翔彩凤，紫云袅、蟠绕花龙。大木天全，高材世用，嘘将和气与人同。更那晓、黄婆心事，调燮奏肤功。韶光好、朱颜英发，一笑相逢。
玉楼春·和曾酌霞,近现代末当代初,黄咏雩,青天那管微云聚。云也悠悠随去住。暖风驱腊欲回春，野烧余枯方待雨。珠鞍绣幰看花路。花讯者番还又误。此心原不负芳时，瞥眼香红今几度。
八声甘州·甘泉山馆宴集，赋赠任公,近现代末当代初,黄咏雩,怪当时、健者也曾闲，天涯又逢君。正落花时节，听鹂巷陌，山媚春人。若个短衣匹马，争说李将军。遮莫南山上，猿臂逡巡。不负生平慷慨，且鏖诗角酒，肝胆轮囷。便相从樽俎，歌啸起风云。试凭临、荒城残垒，念家山、鼙鼓那堪闻。巡檐笑，有寒香在，为我三薰。
望海潮·越秀山怀古。丙戌，一九四六年,近现代末当代初,黄咏雩,兔丝年邃，龙天人杳，红云今已吹残。波竭草枯，蛟冥蜃诞，江山终付荒寒。一雨洗尘寰。楚庭旧乔木，犹护文鸳。五岭风烟，百蛮笳鼓对芳樽。有人高处凭栏。念绿眉绣盖，翠鬣珠鞍。金粉醉浓，莺花梦浅，狂歌惊起痴顽。眼底水天宽。且与移沧海，作我杯盘，斟酌无穷世事，今古几悲欢。
梅子黄时雨·丁亥，一九四七年。咏木棉絮。闇公、六禾、颙庵、伯孝、叔俦、秋雪、纫诗同作,近现代末当代初,黄咏雩,飞絮流光，又风袅落花，梨云吹碎。看百越关山，夕阳如醉。岁月岂无迟暮感，英雄自有飞腾意。谁料理。冷暖世情，如许多事。应是。匡时经纬。念繁华梦好，蔫绣酣倚。待衣被人间，欢颜相视。堪笑杨花无气力，一生漂泊随流水。春归矣。鹧鸪乱啼声里。
醉蓬莱·北园宴集，次韵和无庵，并柬颙庵、伯孝、荫庭、庸斋、秋雪、寂园,近现代末当代初,黄咏雩,问沈冥今古，寥落江山，谁来浇酒。万绿摇天，渐暗移晴昼。故国山围，荒城草接，待行人回首。槐火泉声，杏花帘影，听鹂时候。丧乱重逢，旧游如梦，玉树歌余，彩云飞后。一例支离，看肘生垂柳。妙语风烟，闲身丘壑，拚樽前相守。世事欢愉，人生聚合，几回还又。
玉楼春·丁亥，一九四七年。次伯端韵,近现代末当代初,黄咏雩,愁深总为斜阳误。花底徘徊成小住。江山如梦竟迷人，终古行人随梦去。琼瑰拟琢同心句。众女高丘传妒语。玉楼歌舞又黄昏，烟柳乱鸦啼月处。
玉楼春·丁亥，一九四七年,近现代末当代初,黄咏雩,重帘不与遮愁断。春老月斜花泪泫。尹邢避面肯相逢，万一相逢屏角转。花开堪折君知劝。酒醒梦回人意倦。春风摇佩麝兰香，万缕绿云襟底暖。
玉楼春·丁亥，一九四七年,近现代末当代初,黄咏雩,猩蕤应笑愁人误。愁里红颜留不住。朅来休负惜花心，香谢肯随蜂蝶去。相思凤纸留题句。小别鹅笙闻怨语。蕙兰啼老枉伤春，春在高楼风雨处。
玉楼春·丁亥，一九四七年,近现代末当代初,黄咏雩,愁丝不遣东风断。脂盝春融花露泫。茗华刻字玉玲珑，金缕歌声珠宛转。芳卮潋滟殷勤劝。梦残寒深人已倦。蛾眉翠袖抱花魂，兰气娇呵成薄暖。
临江仙·除夕。丁亥，一九四七年,近现代末当代初,黄咏雩,一笑痴儿喧卖懒，岁华人事骎骎。歌台高迥倚层阴。奇寒如鹤怨，未晓恕鸡喑。雪后江关梅柳在，漫容生事销沈。东风吹醒万花心。碧云芳草合，红雨落桃深。
塞垣春·戊子岁旦，一九四八年。次梦窗韵，叶四声,近现代末当代初,黄咏雩,送腊烦丝管。画炬照，银屏暖。鸡槟却冷，燕符迎晓，娇羽轻啭。笑若儿、细劝爷娘盏。借冽泚，余寒短。暗关心，东风起，玉关春梦应远。扶醉彩镫前，看游戏鱼龙，巾又谁岸。鬓雪苦侵人，更何厌歌宴。纵蟾乌倒转，难似儿时，好新年，百回见。花国又春矣，漫容金樽浅。
高山流水·过叶遐庵论词曲，因题其《仿夏仲昭画竹》,近现代末当代初,黄咏雩,瘦鸾碧翮舞虚堂。影交加、敲碎琳琅。绿染九疑烟，相思梦落潇湘。颦娥泪、散入苍茫。萧闲甚、挥洒能为直干，耐得风霜。比黄金价重，十锭付西凉。清狂。长歌倘容我，谁相和、韵绕空梁。何处又、柯亭选笛，可有中郎。记曲人、那更红娘。雷声晚、还念箨龙破蛰，雨足江乡。奈蛾眉翠袖，空谷倚斜阳。
珍珠帘·颙庵得宋陈简斋铜印属题，用梦窗体,近现代末当代初,黄咏雩,看花携过青墩路。曾钤取、法驾朝元新句。风起百花摇，问赤城何处。惆怅人间如一梦，奈梦也、无常无住。愁伫。听三更渔唱，笛声清苦。谁付。融扁铜章，有宫砂麝捣，香泥犹护。流转几何年，置小仓窗户。今日颙园词赋手，一例是、洞霄仙侣。留与伴诗镫，编入松庵印谱。
瑶台第一层·戊子，一九四八年。中秋对月，和六禾、伯端,近现代末当代初,黄咏雩,露脚斜飞银兔湿，孤高念广寒。玉奁清影，瑛盘秋色，倚遍阑干。幔亭仙乐在，算可哀、应是人间。问今夕、又几回圆缺，何限悲欢。团栾。可能长守，阿谁玉斧便相残。古根终蠹，光轮难驻，遥夜漫漫。桂花香满树，看几枝、吹蕊犹殷。唤婵娟。且青天碧海，伴我无眠。
霜花腴·一九四八年。咏雁来红，与六禾、伯孝、荫庭、伯端、叔俦、庸斋、秋雪、纫诗、菊初、季谋、君华、少痴、楚宝、奇桐同作,近现代末当代初,黄咏雩,瘁枫舞叶纵媚人，风霜总怨飘摇。芦影惊寒，花妆妍晚，秋容老去犹娇。酒痕半销，傍画栏、扶醉金翘。最低徊、故国西风，有人愁唱雁来谣。春色几番销歇，又斜阳木末，赤映霞标。朱雁闻歌，筝鸢传讯，关山落叶萧条。瞥鸿可招。奈南云、归路迢迢。伴黄花、悄倚东篱，少年颜未凋。
摸鱼子·一九四八年,近现代末当代初,黄咏雩,路漫漫、横汾回望，西风吹散箫鼓。不鸣自分先应死，他日弋人何慕。摧倦羽。待鹤化归来，华表伤心语。艰危记取。念尾赤鱼劳，怀安鸩毒，身世奈何许。江湖远，冉冉寒云又暮。霜魂归也谁诉。枯镫油尽疏星黯，祗有笛声凄苦。春已去。君不见、关山摇落皆红树。秋声万户。奈锦字书沈，银筝柱冷，卧听打篷雨。
一萼红·己丑，一九四九年。初夏书事,近现代末当代初,黄咏雩,问雕樽。有几多清醑，应与洗愁痕。哀笛伤离，危栏念远，子规空唤行人。更那堪、关山极目，残照外、东北有浮云。杂树莺飞，平沙雁渡，暗换芳春。苏幕重遮香梦，有歌鹦红豆，舞燕红巾。晴暖难留，阴寒未散，东风常被花嗔。算多事、金铃彩缕，矗高幡、招领万花魂。竟日蜃楼烟雨，贝老珠昏。
多丽·红树。己丑，一九四九年,近现代末当代初,黄咏雩,叶声乾。亭皋晼晚天寒。奈西风、彩云吹散，高楼犹揭朱幡。燕莺惊、几林霜露，鸦鹜闹、一角江关。草木苍凉，尘烟凋悴，挽将斜日照颓颜。好秋色、漫伤迟暮，欹帽醉看山。徘徊处、落花前度，流水人间。问征夫、天涯归未，古原羸马班班。射潮回、锦衣树老，猎火起、云梦旗殷。埽叶闲情，停车怅望，岁寒消息总迷漫。暗自抚、婆娑生意，哀怨正无端。还留取、相思豆子，开匣休弹。
点绛唇·己丑，一九四九年,近现代末当代初,黄咏雩,绿转黄回，望中但见青山在。醉时难耐。好梦何曾再。燕子归迟，歌舞帘栊改。愁如海。落花无赖。不上钗头戴。
采桑子·己丑，一九四九年,近现代末当代初,黄咏雩,疏帘吹散飞虫梦，莺语东风。雁语西风。明月西流水又东。花花叶叶浑相对，花斗春红。叶斗秋红。留取丹砂饲守宫。
鹧鸪天·庚寅，一九五○年,近现代末当代初,黄咏雩,倚镜回身一冁然。未因憔悴泥他怜。藏将旧帕香犹在，拾得残花瓣不原。蚨蝶地，鹧鸪天。斜阳芳草望无边。谁知眩眼风镫夜，独自伤春听雨眠。
鹧鸪天·庚寅，一九五○年,近现代末当代初,黄咏雩,徙倚高栏看瞑阴。溪山如许负登临。落花风雨春无奈，呼酒楼台梦可寻。寒料峭，昼萧森。浴蚕焙鸭总关心。商量更有明朝事，重说相思已不任。
锁窗寒·庚寅，一九五○年。清明，客自香江来者，云六禾已归道山。怆然悼念，用玉田哭碧山调,近现代末当代初,黄咏雩,玉繠香销，金荃调绝，醉魂何处。莺花阅世，那又一番风雨。倚空樽、沧波梦回，断肠怕读山阳赋。念词仙老矣，消闲镫谜，捻髭吟苦。愁伫。屯门路。奈芳草独寻，落英无语。旗亭客散，莫问从前歌鼓。便悲凉、天蚃素弦，此时曲误谁更顾。望成连、海上无人，水咽荒山暮。
踏莎行·庚寅，一九五○年,近现代末当代初,黄咏雩,絮影吹愁，奁波递笑。犀帘还又通微照。一番风雨一番晴，较量只觉晴时少。杏暖梨寒，鸦昏燕晓。春人心事成孤峭。从知晴雨总无常，飘零更念闲花鸟。
浣溪沙·庚寅，一九五○年,近现代末当代初,黄咏雩,曲按金簪夜似年。清溪楼阁五云连。阿侬青骨举家仙。六代江山龙虎地，一番风雨鹧鸪天。昆台黄竹咽哀弦。
浣溪沙·庚寅，一九五○年,近现代末当代初,黄咏雩,不分低眉强见邢。娇憨无限隔银屏。佳人一顾自倾城。剩遣抛家初绾髻，最怜听雨夜淋铃。黄姑一水恨盈盈。
浣溪沙·庚寅，一九五○年,近现代末当代初,黄咏雩,沟水东西各自流。缄红唾绿有沈浮。微波回睇为谁留。璧月珠星仍似昨，露花风叶不禁秋。那人红袖在高楼。
渡江云·庚寅中秋，一九五○年,近现代末当代初,黄咏雩,人间圆缺事，广寒路迥，何处问婵娟。紫云谁记曲，舞罢霓裳，旧侣散如烟。蟾吞兔蚀，奈凋残、镜里山川。风露湿、桂华摇梦，吴质倘无眠。年年。香阶裙屐，画屋笙歌，惹池娥颦怨，秋已隔、琼楼玉宇，碧海青天。阿侬玉臂宫砂在，又清辉、寒沁金蝉。奁影满，相看耐得相怜。
菩萨蛮·庚寅，一九五○年,近现代末当代初,黄咏雩,金钗钿盒言犹在。蓉膏薇露香难再。鱼尾竹筛筛。凄凉决绝词。倚栏人独立。委地花谁拾。持酒酹斜阳。满江红断肠。
惜红衣·庚寅，一九五○年。咏残荷拟白石体,近现代末当代初,黄咏雩,白社盟荒，金塘梦隔。绿云犹滴。唤醒惊鸯，脂痕尚狼藉。伊谁解语，应惜取、江南秋色。寂寂。三十六陂，又西风斜日。芳年暗忆。歌舞池台，红妆照澄碧。烟波荡晚，锦翼。渺消息。却怪玉人别后，翠袖支寒无力。奈江湖秋老，谁念青墩词客。
探芳讯·庚寅，一九五○年。秋杪寄怀瞿禅,近现代末当代初,黄咏雩,试回首。只旧时青山，相看如旧。念燕莺娇小，帘幕尚厮守。落花还作东风梦，梦落春归后。漫凭阑、病叶欺秋，密云瞒昼。憔悴问蒲柳。奈翠袖天寒，黄花人瘦。宝玦香囊，玉阶伫，怨蛾皱。大江流尽残阳去，星汉徘徊久。好加餐，为讯人儿健否。
庆宫春·辛卯，一九五一年。咏水仙，依碧山体韵。道斋、藕庵、鹜庭、广厦、少翰、庸斋同作,近现代末当代初,黄咏雩,珠佩凌波，金茎承露，素肤绰约如雪。姚女幽娴，湘灵哀怨，额钿檀晕一捻。冁然微笑，试回首、华鬘小别。玲珑娇玉，重谱钧天，八琅敲彻。步虚晓入瑶台，黄竹歌残，翠篷尘绝。青鸟难归，绛河远隔，烟冷沙昏冰结。那人何处，又谁省、游仙梦折。香云伴我，银蒜春风，半帘淡月。
倦寻芳·辛卯，一九五一年,近现代末当代初,黄咏雩,伽篮记古，沤绿凭荒，游衍能共。水桧云松，空认李唐移种。土偶愁闻桃梗语，刀兵暗袭莲根孔。总萧条、剩祝鸡篱落，冠蔬畦瓮。更莫问、南强花事，铁柱终埋，珠鞍谁控。宛宛流年，付与劫尘飞送。无限江山成一唾，至今烟雨都如梦。晚归来，怪东风、未消余冻。
鹧鸪天·辛卯，一九五一年。戏调分春近遇,近现代末当代初,黄咏雩,不道魂销意亦销。暗抛别泪注愁苗。莺嗔燕妒将何说，钿约钗盟苦见招。人默默，夜迢迢。强凭歌鼓慰无聊。相逢蓦尔成微笑，急掩啼痕对阿娇。
鹧鸪天·辛卯，一九五一年。题邓奇桐《畅秋堂图》,近现代末当代初,黄咏雩,叩玉弹珠辗麝尘。一帘香梦伴憨云。西风吹得秋魂醒，剩遣霜英瘦似君。清秘地，懒迂身。夔彝螭鼎贮芳春。画中定是云林阁，添个当时洗树人。
鹧鸪天·辛卯，一九五一年,近现代末当代初,黄咏雩,䯭泽唇脂许见亲。镜鸾还是伴孤颦。相逢倚栏徘徊处，一笑拈花自在身。无可奈，竟谁因。缠绵心绪软于云。仙蚕自作同功茧，更遣长丝与缚人。
临江仙·辛卯，一九五一年,近现代末当代初,黄咏雩,问讯小姑居那处，青溪盼断娇眉。江南惆怅落花时。荒唐云雨暮，零落海天涯。见说倾城真绝代，姗姗来去何迟。当年一顾费矜持。佳人难再得，异地耐相思。
临江仙·辛卯，一九五一年,近现代末当代初,黄咏雩,不解太清常不净，顽阴仍缀高空。云罗哀雁晚匆匆。伤心天水碧，残照海桑红。历历悲欢成苦忆，芳韶销尽愁中。人天一梦付沙虫。星辰非昨夜，天地又秋风。
临江仙·辛卯，一九五一年,近现代末当代初,黄咏雩,直恁春归天亦老，闲愁尔许茫茫。相逢那又各参商。绿波成别泪，芳草怨斜阳。一切有为如泡影，观人观世无常。半帘花雨乱吹香。隍蕉空蕉鹿，臧谷竟忘羊。
临江仙·辛卯，一九五一年,近现代末当代初,黄咏雩,闻道灵山开法会，飞鸾飞锡相过。琉璃云拥曼陀罗。大千观世界，不二演禅那。卅二金仙相结集，谁延丈室维摩。散花示病意云何。摇山天帝释，打海跋难陀。
临江仙·辛卯，一九五一年,近现代末当代初,黄咏雩,自昔周官陈礼运，祗应天下为公。明时可得见康同。致知先格物，博爱在非攻。舍己芸人初不惮，揠苗原是无功。肯容卖剑事春农。豚蹄犹自祝，犊鼻拟为佣。
临江仙·辛卯，一九五一年,近现代末当代初,黄咏雩,浸假身为输与马，拘拘犹是劳生。不祥无那又人形。未须烦罔两，特操问吾行。拾得杨花沾臆泪，朅来一例飘零。所思何处遗芳馨。无因窥宋玉，未嫁老云英。
国香慢·辛卯，一九五一年。予尝为红梅诗七首，窃比六义之旨，辄成七宝之咏。分春词人见而击节，更命檃括辞意，拍演斯谱，不计献技之拙也,近现代末当代初,黄咏雩,玉醉香温。正红罗宴罢，梦绕朝暾。年光渐移东阁，已换芳春。绀雪嵰山飞遍，料沧海、都是红尘。天人会华首，色界金迷，香国花薰。岁寒三友健，便巡檐索笑，乍展朱唇。江城何处，笛声吹裂娇云。倘念山空人远，剩猿鹤、相守黄昏。从来好颜色，一例倾城，一样销魂。
摸鱼子·辛卯，一九五一年。偕隐翁出示《读同年录感怀词》，奉和原谱,近现代末当代初,黄咏雩,倩青镫、伴将癯影，白头徒自吟苦。平生长抱兰成恨，萧瑟暮年词赋。孤迥处。正百感茫茫，愁对同寅谱。昔盐旧雨。记北斗京华，南溟海运，天步几延伫。轻肥愿，裘马当年共许。春明一梦无据。歌筵舞席旗亭畔，惟见晓星朝露。君倘悟。垂柳地、江潭再过成枯树。婆娑漫抚。好偕隐珠湄，传经石笥，归事老农圃。
鹧鸪天·乙亥，一九三五年,近现代末当代初,黄咏雩,寒勒珠蕤未许红。粉痕和泪湿金虫。天涯晼晚蘼芜老，肠断关山笛里风。愁不奈，望都空。一楞残月五更钟。还家燕子春如梦，梦入飞花细雨中。
浣溪沙·丙子，一九三六年,近现代末当代初,黄咏雩,啼笑无端自不知。好天凉月酒醒迟。锦衾狂梦耐沈思。乍去乍来相识燕，先开先谢最高枝。断肠人拾落花归。
瑞鹤仙·丁丑，一九三七年。题《澹翁凹园图》，依梅溪体,近现代末当代初,黄咏雩,黄花三两点。问人意秋容，比花谁澹。青衫酒痕黯。自拈花无语，一襟香艳。松阴苒苒。便翠滴、眉梢似染。看当阶、卅六江流，风起月移菱芡。应感。篷窗贮梦，宝剑敲词，岁华如闪。芦漪潋滟。縠纹净，皱人面。似坡仙笠屐，放翁团扇。那样闲情不减。待商量、耒耜笺经，耦耕更念。
渔家傲·戊寅夏夕，一九三八年。和双树与六禾，遐庵慈溪同作,近现代末当代初,黄咏雩,寒玉笼纱薇露涴。胭脂露浥芙蓉朵。光敛螭唇珠穟火。云乍过。奁波浸月青天坠。雾鬓风鬟相背坐。替描花样添闺课。待解娇嗔无计可。莲房颗。是甜是苦真难唾。
昼夜乐·帆影。己卯，一九三九年。和双树、六禾,近现代末当代初,黄咏雩,济川旧愿何时了。怅极浦，余残照。天涯望眼虚悬，江上愁心孤悄。鲎背影斜寒正峭。试指点、远山痕小。待说与惊波，有樯乌能晓。半江秋色栏腰绕。暮云连，乱流渺。寄身一例漂萍，别恨暗牵芳草。问讯行人无恙也，恁此去、马当风饱。奈殢雨昏烟，又错疑归鸟。
千秋岁引·庚辰，一九四○年。次六禾韵，用荆公体,近现代末当代初,黄咏雩,梦觉残柯，鼾回病榻，一寸微阳眼都涩。鲲鹏水翻海运远，蛟龙气带江云湿。峭风惊，怒涛咽，共歍唈。君看钵昙开又霎。君看豆萁煎方急。帝释兵尘藕根入。流莺比邻空自语，狂花付水何人拾。暮禽归，旧巢破，将焉集。
玉蝴蝶·庚辰，一九四○年。慈溪九龙寓斋，飞集大蝴蝶。约演梅溪此调,近现代末当代初,黄咏雩,莫道仙娥无恨，楚身轻瘦，眉萼愁凝。绿草南国，寂寞祗剩残英。翠蓬远、羽衣寒怯，绣帷悄、金粉香零。作么生。棠阴酣睡，梨月初醒。分明。翩翩曼舞，衱腰珠佩，避面银屏。媚子堪怜，眼波回睐为谁青。酥醪梦、空山怨鹤，浣花咏、香树捎莺。忒伤情。几番风雨，芳讯沈冥。
霓裳中序第一·庚辰秋日，一九四○年。吴亮侪招饮九龙山馆，为谱白石此调,近现代末当代初,黄咏雩,虫沙化古碧。水冷鱼龙寒寂寂。秋入怒笳怨笛。正孤鹜落霞，栖鸦斜日。浓愁似织。溅露蕤、铅泪犹滴。家何处、暮云合沓，梦也去无隙。消息。了无寻觅。更盼断、天涯草色。青山看尽过客。落落松篁，悄悄泉石。有人来画壁。便好对、歌鬟按拍。浑相笑、江湖樽酒，一呴涸鱼湿。
玉楼春·辛巳，一九四一年,近现代末当代初,黄咏雩,天涯芳草浑伤别。燕子欲归山万叠。梨云和梦付东风，梦重云轻吹不灭。梢头犹有旧时月。款款思存谁与说。人间明月几回圆，只恐圆时还易缺。
凄凉犯·辛巳，一九四一年。予避兵海上四年矣，辛巳十月廿四日，日本飞机侵袭九龙，投掷炸弹，予受伤。夜半，日兵闯入。炮火中，倚声记事。用白石体,近现代末当代初,黄咏雩,辞枝噤蚻。苔衣槁、凄凉卧掩霜叶。足跫绝岛，神游故国，雾山一发。饥鸮啄月。縠波起、银蟾影没。倒苍天、天沈海立。人在梦中活。无那沧江夜，水击鹏风，血吹鲸渤。小楼伏枕，飒商飙、压衾如铁。角惨镫昏，倍愁我、伤鳞呴沫。对哀蛩、有语欲说不敢说。
琴调相思引·壬午，一九四二年,近现代末当代初,黄咏雩,叶底阴晴蝶未知。春明苒苒梦中移。残红飞尽，还抱旧花枝。故国江山妖蜃气，高楼风雨乱鸦啼。荒凉天地，不见古人归。
秋霁·癸未，一九四三年。和慈博市桥候潮，用梅溪韵,近现代末当代初,黄咏雩,结梦桐阴，又叶瘁云寒，渐老秋色。苇折鸠移，柳枯蝉噤，薄寒中人犹力。故山倦翼。海天南尽伤心碧。渺讯息。谁念白头多病茂陵客。听说夜语，几度潮生，半江鱼龙，依旧岑寂。夜何其、鸡鸣未已。潇潇风雨此何夕。蕙怅芰裳应记得。说与猿鹤，遮莫为我惊疑，草堂归去，露驰烟驿。
青门引·甲申，一九四四年,近现代末当代初,黄咏雩,海气生员峤。笙鹤不归寒峭。兰魂碧化楚江烟，霜鸿啼月，梦断素娥渺。春风去后无芳草。积雨花应恼。伤心说与蝴蝶，再来只怕残枝槁。
月中行·丙戌，一九四六年。西园席上，颙庵命赋撷华词，为拟清真此解，并示六禾、仲衡、方子、酌霞,近现代末当代初,黄咏雩,春风吹绿上蛾眉。梨颊靧胭脂。相逢一笑去依依。拈带憺无辞。樽前金缕君须记，香正好、蝶醉蜂痴。朅来莫负看花期。惆怅看花归。
蝶恋花·丁亥九日，一九四七年,近现代末当代初,黄咏雩,草瘁山昏怜野烧。便说登高，谁与同歌啸。秋色秋花浑瘦了。阿侬却被秋花笑。颤叶惊鸦寒正峭。故国西风，匹马看残照。九点齐州烟缥渺。眼中天下吾犹小。
南乡子·戊子春日，一九四八年。玉繠楼宴集，赏牡丹,近现代末当代初,黄咏雩,霞彩簇憨鬟。一捻红脂绣可餐。待到花时人欲醉，陶然。绣幄香温玉辟寒。金蝶莫摧残。笑倚春明梦未阑。富贵只应吾自有，凭栏。谷雨风迟总耐看。
昼锦堂·戊子，一九四八年。南园饯别林仲容，用片玉体,近现代末当代初,黄咏雩,袖海浇尘，嘘云作雨，羃䍥春满人间。绿草南园蝴蝶，伴我芳樽。游丝何缘羁落日，醉襟应不怯余寒。徘徊处、柳色青青，离亭一笛阳关。相看。幽抱好，玄鬓在，此身禁得清顽。徙倚崆峒长剑，手辟榛菅。南云大鸟搏溟澥，西风匹马度天山。归来也、重与细斟醽醁，浩唱刀环。
高阳台·己丑秋日，一九四九年。与六禾、伯孝、无庵、庸斋漱珠冈看桂花，依刘叔安体,近现代末当代初,黄咏雩,南云遗祠，西风故国，瑶溪烟水苍凉。招隐何人，小山丛桂犹荒。灵根不朽还容蠹，待花时、管领秋芳。问姮娥、天上高寒，几度霓裳。托身玉宇琼楼地，好分携月色，吹遍天香。金粟光中，华鬘弹指茫茫。青枝拟拂仙坛净，奈桑尘、依旧飞扬。正纷数、丹蕊交柯，烘染骄阳。
风入松·己丑重九，一九四九年,近现代末当代初,黄咏雩,纱幮宝枕透新凉。佳日但壶觞。纵无风雨浓氛在，登临好、笠屐休忘。芳草天涯晼晚，黄花篱落秋光。五云楼阁旧歌场。鲸沫绿尘扬。山丘华屋都零落，西州路、回首堪伤。霜露虫丝滴泪，关山雁影斜阳。
临江仙·己丑秋日，一九四九年。饯别张瑞京,近现代末当代初,黄咏雩,相见些时还又别，乱中休问行藏。荃魂兰性一襟香。玉蛆酣醉梦，粉蠹蚀年光。暝色高楼成怅望，关山无限斜阳。云罗哀雁各低昂。人烟黄叶瘁，海气绿尘凉。
水龙吟·庚寅，一九五○年,近现代末当代初,黄咏雩,几多可呵壁牢愁，才人例亦彭咸侣。不羁野马，江潭憔悴，关山行旅。世事抟沙，人生逝水，悲凉如许。叹鲤鱼浪紧，蛟龙风恶，谁曾唤，公毋渡。犹忆年时樽俎。让刘郎、玉标霞举。兵尘澒洞，蛮乡漂泊，妻孥疣附。臣朔常饥，原思兼病，问天无语。奈兰荪梦冷，大招难返，又沧波暮。
渔家傲·辛卯暮春，一九五一年。偶拍,近现代末当代初,黄咏雩,急水乱山迷远道。天涯况又生烟草。落遍繁英红不埽。教人恼。好花开也迟还好。盼尽芳菲春渐老。风风雨雨防流潦。归去不如归去早。愁心悄。未来风雨谁知到。
卖花声·癸巳春暮，一九五三年,近现代末当代初,黄咏雩,清泪落昏笳。望断香车。一春心事托莺花。莺渐老时花欲尽，芳草天涯。归也已无家。苌楚猗傩。残云依水不成霞。飞絮乱吹斜日落，风雨啼鸦。
琴调相思引·丙申，一九五六年。湘江旅夜,近现代末当代初,黄咏雩,手抉衡云望九疑。洞庭叶尽雁惊飞。荃兰香断，惆怅我来迟。河满樽前珠滴沥，月明江上玉参差。湘娥筠泪，今夕为谁思。
多丽·丁酉，一九五七年。咏落花,近现代末当代初,黄咏雩,梦惺忪。繁华回首成空。对离筵、谁家燕子，几番蹴碎香茸。镜奁欹、粉肌麝褪，金铃动、瑰泪猩融。流水无言，游丝乱扑，一春烟雨总濛濛。那管得、坠音坠溷，憔悴祗应同。徒延伫、愁鱼搅翠，妒蝶捎红。算从来、繁英开落，当时一样匆匆。缓歌归、钱塘陌上，回身舞、金谷楼中。熟实谁甘，大枝先折，漂零何事怨东风。且分付、廿番风讯，岁岁好相逢。销魂处、绿阴芳草，啼鸟帘栊。
八声甘州·丁酉，一九五七年。不晤叔俦九年矣。丁酉季夏，把袂市楼，云将之南洋。倚声叙别，次韵和答，并柬沧海,近现代末当代初,黄咏雩,看鲲鹏、击水正图南，迷阳笑吾行。蓦相逢又别，难销今夕，休问茫汀。小阁松风六月，寒翠拂瓶笙。为尔持杯酒，翻劝长星。世事十年变幻，付鼓琴昭氏，何有亏成。奈樽前白发，摇首不成声。试徘徊、风花观世，算此身、还较落花轻。人天事、水流花去，漂泊无程。
望江南·甲辰游桂林八首。一九六四年 其一,近现代末当代初,黄咏雩,桂林好，风月浩无边。永夜香云丛桂湮，两泓寒渌一桥连。山在水中天。
望江南·甲辰游桂林八首。一九六四年 其二,近现代末当代初,黄咏雩,桂林好，蜡屐昔人同。怪石剩将酬米尉，老榕曾是识浯翁。今古梦悤悤。
望江南·甲辰游桂林八首。一九六四年 其三,近现代末当代初,黄咏雩,桂林好，万绿裹湖亭。杉树楼台诗里梦，芙蓉池馆画中行。何处棹歌声。
望江南·甲辰游桂林八首。一九六四年 其四,近现代末当代初,黄咏雩,桂林好，校梦忆词龛。北牖洞天群玉浸，南溪水月一奁涵。春蛰此沉酣。
望江南·甲辰游桂林八首。一九六四年 其五,近现代末当代初,黄咏雩,桂林好，绿野敞湖滨。黄虎旌旗开岛国，白龙池水起风云。人物一时新。
望江南·甲辰游桂林八首。一九六四年 其六,近现代末当代初,黄咏雩,桂林好，好是水云乡。待挽清漓膏漠野，更研瑞石合泥浆。沧海种红桑。
望江南·甲辰游桂林八首。一九六四年 其七,近现代末当代初,黄咏雩,桂林好，樽俎视湖山。方竹杖随人特立，三花酒慰我萧闲。词赋老犹顽。
望江南·甲辰游桂林八首。一九六四年 其八,近现代末当代初,黄咏雩,桂林好，山水冠神州。七子诗坛高桂岭，二湖烟月伴榕楼。天地锦囊收。
水龙吟·丙午题雨山词。一九六六年,近现代末当代初,黄咏雩,紫藤满架春风，翠阴花妥闲帘户。诗人老矣，唾壶愁击，阑干慵抚。兰菊传芳，琳琅锵韵，云情烟绪。似龙洲才气，龟溪逸调，又还是，蘋洲谱。赣水瑶源碧注。念天涯、关山羁旅。韩泷宦梗，楚庭乔木，可堪回顾。尽洗西江，高眠南涧，相从樽俎。奈流离暮齿，平生萧瑟，剩兰成赋。
绮罗香·秋怀。丙午，一九六六年,近现代末当代初,黄咏雩,无尽江山，无端风雨，泥我拍栏吟跳。刻骨相思，叵耐玉人娇小。奈青空雁帛书沉，更沧海、鲎帆影渺。念钿车、轣辘天涯，天涯况又日斜了。伤心波上断梗，极目烟中秃柳，冥迷昏晓。一片秋声，不在树间林杪。正隐约、抱叶寒虫，忒凄凉、辞巢饥鸟。掩窗儿、帐冷灯昏，游仙痴梦绕。
水调歌头·涿鹿怀古,近现代末当代初,黄咏雩,奏我云门乐，立马釜山头。合符酺饮，想见一战服蚩尤。官事登庸风后，兵仗经营力牧，好赴广成游。黄星开涿野，白日下幽州。屈帙萎，甘棠伐，岁何悠。山川人物，几许窃国窃公侯。孤竹有人让国，更有无终辞爵，高躅蹑巢由。我荐夷齐酒，还与酹田畴。
踏莎行·燕昭王碣石宫,近现代末当代初,黄咏雩,致士除宫，卑身拥彗。金台碣石参差起。飞霜五月总无端，谈天一口何容易。大吕钟沉，招凉珠毁。燕昭城关斜阳里。江山惯见古今人，莺花那管兴亡事。
踏莎行·辽萧后洗妆楼,近现代末当代初,黄咏雩,湮墨勾眉，霞脂靧面。萧娘未老肠先断。月华空照洗妆楼，春风不到回心院。膏沐谁容，蕣颜易变。十香词调终成谳。从来金屋是长门，只应尘箧藏秋扇。
踏莎行·金李妃梳妆台,近现代末当代初,黄咏雩,粉絮吹香，镜澜泻汞。绿云轻袅兰翘动。倚妆一月日边明，解愁几曲风前弄。千叶红舒，一枝玉种。三重阿阁巢丹凤。祥禽向外自高飞，归来琼岛春如梦。
踏莎行·元顺帝玉宸馆,近现代末当代初,黄咏雩,琼洞烟深，玉宸日暖。九龙华盖云车转。仙人长住紫蜺城，官家先进头鹅宴。演渫移宫，忽兰照殿。天魔歌舞春莺啭。桃花何忍负东风，小娥争取桃花面。
踏莎行·明景帝西山陵,近现代末当代初,黄咏雩,天地之灵，国有君矣。七年宵旰空劳瘁。何来冰上鹭鸶谣，休论身后泉鸠谥。华表不归，苍天已死。一春梦雨棠梨泪。夺门无限冒功人，阋墙终是伤心事。
踏莎行·清帝东陵,近现代末当代初,黄咏雩,龙驭层霄，马兰叠巘。寝园朱果无人荐。雨余石马汗空流，菭深铜雀歌先断。骊颔珠移，鱼膏灯掩。摸金已是寻常见。八旗甲士化寒沙，成林棘子生荒殿。
沁园春·颐和园昆明湖,近现代末当代初,黄咏雩,阊阖高寒，帝所方酣，钧韶未终。恁紫帐庭闱，陇鹦春梦，楼船箫鼓，汾雁秋风。阿阁栖鸾，芝田秣马，回望瑶台在水中。芳林畔，蓦彩云不见，青鸟无踪。当时横海艨艟。问典午、何人是阿童。奈犀家沉沙，江河如沸，金轮照殿，日月当空。玉树歌残，铜仙泪尽，寂寞宫花落又红。清漪里，有涵虚星斗，睡老鱼龙。
鹧鸪天·悯忠寺,近现代末当代初,黄咏雩,贞观初回徼外军。洗兵辽海血都浑。紫泥颁诏营斋塔，白骨题缄入国门。梵贝诵，法轮翻。大招不返鬼雄魂。几番帝释修罗战，又见兵尘到藕根。
鹧鸪天·卢沟桥,近现代末当代初,黄咏雩,驿树官桥大道旁。卢沟横溃去茫茫。沙虫寂寞成寒梦，石兽低徊吊夕阳。流水逝，戍烟荒。蓬莱风引绿尘扬。挽将沧海鱼龙泪，寄与麻姑好种桑。
浪淘沙·鲁中怀古,近现代末当代初,黄咏雩,鲁难几时纾。吾䣊归欤。龟山蔽鲁斧柯无。只恐季孙忧未了，不在颛臾。子欲九夷居。浮海乘桴。国人钟鼓飨鶢鶋。凤鸟麒麟人不识，子意何如。
浪淘沙·齐中怀古,近现代末当代初,黄咏雩,九府握权衡。足食足兵。百工备用训农耕。稷下先生多议论，都是鸮声。朝汉帝秦嬴。孤负生平。日沉东海怒涛生。从古英雄能得士，只有田横。
浪淘沙·楚中怀古,近现代末当代初,黄咏雩,齐楚本相依。蓦尔乖离。谁知郑袖信张仪。叵奈怀沙哀郢日，愁绝湘累。纤细斗腰肢。几个人儿。无端掩鼻见猜疑。蕙辩兰骚何限恨，瑶诼蛾眉。
浪淘沙·燕中怀古,近现代末当代初,黄咏雩,拥彗迓贤才。碣石宫开。钜公何止有辛隗。乐毅功成逃死去，总为嫌猜。烟树蓟门隈。容我徘徊。昭王骏马并成灰。拟访酒人燕市散，日落金台。
临江仙·晋赵怀古,近现代末当代初,黄咏雩,险阻艰难尝备矣，毋忘十九年前。临河投璧此何言。龙蛇空故国，熊犬守钧天。蹇叔不来收战骨，二陵风雨年年。地毛生遍旧山川。丛台归劫火，绵上剩寒烟。
临江仙·韩魏怀古,近现代末当代初,黄咏雩,始知水可亡人国，绛汾流水汤汤。魏桓无语视韩康。车中相肘履，心上有存亡。士固将为知己用，众人遇我何妨。恩仇相报亦堪伤。侠傀终殉位，干木好踰墙。
临江仙·秦中怀古,近现代末当代初,黄咏雩,高啄檐牙三百里，歌台暖响融融。渭流脂粉半猩红。狐鸣谣乍起，鹑首梦方浓。不解蒙恬拚坐死，手提卅万强弓。髦头应指望夷宫。贪残仓鼠在，王霸野鸡空。
临江仙·大梁怀古,近现代末当代初,黄咏雩,浪说招贤能致士，当时不用商君。大王好战又何因。梁亡鱼溃烂，嬴并虎横吞。国事殚残吾老矣，犹堪一挞强秦。妇人醇酒枉温存。信陵归将印，朱亥老屠门。
临江仙·彭城怀古,近现代末当代初,黄咏雩,盖世拔山何气力，美人玉帐相从。江关兵马楚歌中。旧时彭祖国，那处愤王宫。白眼登临堪一笑，不知谁是英雄。至今天下尚匈匈。项刘成土偶，淮泗哭沙虫。
临江仙·黄陵庙,近现代末当代初,黄咏雩,日暮峭寒生北渚，丛山古木荒祠。九疑云压楚天低。雨余斑竹泪，花落鹧鸪啼。骋望陟方人去远，数峰江上依稀。愁予眇眇为谁思。不堪瑶瑟怨，长待翠华归。
念奴娇·骊山怀古,近现代末当代初,黄咏雩,关山烽火，便无端、赚得那人娇笑。绝世蛾眉原祸水，还记华清池沼。羽帔翻香，鳞漪浴粉，何限春光好。鹿衔花去，玉阶空剩啼鸟。应念蜀道郎当，断肠秋夜，雨霖铃悽调。说与当年天宝事，只有宫鹦能晓。故国东风，温泉新涨，落蕊知多少。古今回首，废陵衰草残照。
念奴娇·赤壁怀古,近现代末当代初,黄咏雩,临江横槊，笑猘儿、兄弟区区何物。指点乌林争战地，断岸峭矶如壁。烈焰东风，狂埃北砦，有恨谁能雪。眼中天下，使君才是人杰。赚得怀古苏髯，小乔初嫁了，诙嘲风发。百战三分成底事，往迹波漂烟灭。飞鹊无依，潜蛟空舞，白露侵华发。大江流尽，古今唯有明月。
永遇乐·金陵怀古,近现代末当代初,黄咏雩,燕子高飞，是谁逐起，翻身翔舞。桃叶烟波，乌衣巷陌，过客闻腰鼓。墅荒伎散，山空鹤怨，云锁紫金陵墓。任他人，横眠榻侧，翁仲也都无语。何尝天堑，限分南北，还又有人麾渡。紫盖黄旗，青丝白马，一样匆匆去。六朝如梦，百年回首，几见乱莺争树。春归未，江南草长，杏花细雨。
永遇乐·京口怀古,近现代末当代初,黄咏雩,铁瓮城空，山围潮打，紫髯何处。伐荻谁来，锁江戍渺，日夜东流去。故侯归命，寄奴奋迹，兴废无常无住。漫争夸，山川形胜，踞蟠犹是龙虎。弘光当日，南徐兵溃，见说扬帆不顾。朔骑临江，夜灯编筏，直指台城路。古今如梦，关河回望，寂寞秦淮歌鼓。兰成在，流离暮齿，更能赋否。
风入松·西湖怀古,近现代末当代初,黄咏雩,夕阳红湿柳波翻。花港落英繁。何曾花柳禁风雨，奈纵横、风雨无端。闲弄鸱夷烟水，饱看西子湖山。奉华堂里按歌鬟。歌舞几多番。环堤灯火笙箫闹，蓦何来、白雁声酸。游艇至今如织，昔人去后谁还。
满江红·巴渝怀古,近现代末当代初,黄咏雩,禹甸芒芒，西南望、岷峨高插。念当日、怀襄洪水，导江何法。震旦山河分两戒，嘉陵风浪趋三峡。问蚕丛、可有孑遗无，滩声答。巴渝舞，何杂遝。巴渝曲，犹噂沓。总无端歌哭，几番离合。降将头颅终不断，怀清身世仍空乏。奈杜鹃、啼尽不如归，春阴霎。
满庭芳·武昌怀古,近现代末当代初,黄咏雩,黄鹤天高，赤乌年远，大江淘尽英雄。晴川芳草，何处认吴宫。一自孙髯去后，艨艟渺、浪阔烟空。重回首，山围故国，今日又东风。匆匆。多少事，食鱼知味，驰马留踪。奈玉笛梅花，吹怨无穷。依旧南楼月色，还迟我、来倚帘栊。惊涛急，临流击楫，休怕水中龙。
浪淘沙·题王宗素墨梅册,近现代末当代初,黄松鹤,灯下影毵毵。长夜何堪。孤山旧侣画中探。欲诉相思偏不语，脉脉情含。往事可曾谙。梦断江南。红尘落莫又春三。漫道护花人意苦，作茧春蚕。
浪淘沙,近现代末当代初,黄松鹤,池上叶田田。掩映红莲。绿阴席地碧云天。双燕重来温旧梦，旖旎风前。情意忒缠绵。似妒犹怜。拈毫初试浣花笺。别后相思频对影，人在谁边。
采桑子,近现代末当代初,黄松鹤,海棠庭院秋宵好，酒畔谈心。量浅杯深。只为愁多懒慢斟。七分醉意情怀可，月影花阴。共伴清吟。他日尊前费独寻。
蝶恋花,近现代末当代初,黄松鹤,依旧耳边闻笑语。惦念心头，细把行期数。此日欲留留不住。重来怕又无凭据。如梦欢情萦柳絮。试问春归，能解将愁去。一样云天肠断处。今回比似前回苦。
如梦令,近现代末当代初,黄松鹤,知是恁般情绪。繁梦如花如絮。难聚又轻分，无计把伊留住。飞去。飞去。休管别来人苦。
虞美人,近现代末当代初,黄松鹤,新词欲诉情难抑。字里行间觅。闲愁万种有谁知。惹得见时欢乐别时悲。旧游携手无寻处。渺渺云天树。几多幽怨梦魂中。恰是分飞劳燕又西东。
卜算子,近现代末当代初,黄松鹤,月也作多情，花也留深意。底事春风笑别离，弄影聊相戏。鸿雁末曾过，没个人儿字。安得云间百丈船，好把相思寄。
临江仙·用天从韵兼寄,近现代末当代初,黄松鹤,海外骚坛虚霸座，几回曲度阳春。十年心迹付蹄轮。茫茫今古恨，尽化帝京尘。陶令归来排日醉，宅边五柳藏身。行吟屈子楚江滨。一腔孤愤在，抵死作词人。
城头月,近现代末当代初,黄松鹤,鹭江一别何时晤。追忆多成趣。藏海观涛，留云听雨。来去黄家渡。游踪遍尽江南路。最是逗人处。红荔横舟，黄花展墓。相对教无语。
醉花阴,近现代末当代初,黄松鹤,寂寞深闺娇未嫁。暗把春禽骂。迎暖送轻寒，绿井红炉，芳意真无价。拈针伴读华灯下。婉娩消长夜。甚爱我谈狐，又怕孤眠，历历情如画。
忆秦娥,近现代末当代初,黄松鹤,春归去。碧窗尘锁人何处。人何处。断云残月，败花风雨。除非梦里无歧路。仙山缥缈浮槎去。浮槎去。旧情难续，乱愁无数。
昭君怨,近现代末当代初,黄松鹤,今日重寻旧院。篱畔花枝犹见。崔护却来迟。落花时。红豆相思莫撷。离恨人前难说。何处有春风。魂梦中。
桃源忆故人,近现代末当代初,黄松鹤,劝君莫再歌金镂。惆怅此情谁与。犹记少时游侣。含笑花间伫。沈园自是伤心处。他日白头归去。绿树江庭无语。旧梦还堪煮。
减字木兰花,近现代末当代初,黄松鹤,梅庵谱曲。墨沈吹香人似玉。细雨银缸。一卷红楼半梦乡。客肠难醉。莫遣冰弦弹往事。春又花飞。长是衔泥燕未归。
眼儿媚,近现代末当代初,黄松鹤,卖痴买恨笑当初。低首事红裾。三年心力，千行眼泪，两地情书。碧城歌舞人何在，当日记曾无。鲤鱼门下，驼江风外，鹭岛花余。
行香子,近现代末当代初,黄松鹤,千里长征。星马兼程。伴红裾、快意平生。只今病榻，谁与关情。有手边书，楼头月，帐前灯。天幕高横。黉舍深扃。乍当窗、笑语声声。西厢重记，非梦还惊。是彼红娘，我君瑞，你莺莺。
惜分飞,近现代末当代初,黄松鹤,细剥葡萄添媚妩。白发亲挑几许。无限留情处。月圆时节谐鸳侣。此日分飞还记取。收拾余欢坠绪。护惜人何与。石门旧有投香浦。
踏莎行,近现代末当代初,黄松鹤,燕子归来，梅花落尽。重寻已是春无讯。杏梁犹记旧巢痕，雪鸿何事新泥印。旧恨难排，新愁易引。残宵零泪青衫揾。漫将咫尺比天涯，相逢梦里人犹近。
人月圆,近现代末当代初,黄松鹤,波罗旧院溶溶业，绮思落吟边。草堂联句，茅亭对酒，扶醉花前。碧城催舞，华池试浴，谁共秋千。琵琶洲畔，水天一色，人月争圆。
霜天晓角·之静九日画玉冠菊见寄，病中书此,近现代末当代初,黄松鹤,玉冠如雪。秋色浑清绝。一夜西风人瘦，又偏是，重阳节。卷帘谁共说。候虫声已咽。还算多情梁燕，呢喃语，当窗月。
齐天乐·揖舜之垄，临别书赠,近现代末当代初,黄松鹤,江乡重晤翻疑梦，西窗尽倾幽素。叶底移灯，花间把盏，可爱钟声飞助。飘零倦旅。正归卧花都，酒边吟侣。六傲风云，醉攀星斗自来去。春风频吹陇亩。图南遗迹在，旧曾游处。海挂千帆，山开一洞，想见余杭题柱。寻君共语。而我一能无，了然今古。客向愁中，问刘郎几度。
满江红,近现代末当代初,黄松鹤,顾盼风流，空自许、壮怀英烈。漫赢得、虚名误我，为谁磨折。富贵千场花外梦，团圆几度云间月。数长年、天上照人间，常残缺。恩和怨，偏交结。情和恨，何分别。把繁华看破，任它谋拙。万物归原还化土，九洲铸错空糜铁。笑从来、无用是书生，由人说。
沁园春·寄澳门仲春词丈,近现代末当代初,黄松鹤,览胜寻幽，杖履随行，旧事眼前。共摩挲残碣，封苔绿剔，临摹冷壁，没字红填。佛殿题名，僧堂祝愿，一笑拈花能悟禅。斜阳外，更溪桥弄水，洞窟披烟。何年。白鹭洲边。似往日、濠江吟耸肩。念故交天末，诗人海角，多情自感，落拓谁怜。秃笔生涯，名山事业，信美文章不值钱。空惆怅，甚赊来风月，卖却书田。
一斛珠·寄善基词长,近现代末当代初,黄松鹤,梦儿初煮。天鸡唱破白云去。更谁为写莺啼序。剪翠栽红，散作天花舞。豪放稼轩奇绝句。清新婉丽应输与。烟波江上人何处。黄鹤楼头，落笔惊鹦鹉。
杨柳枝,近现代末当代初,黄松鹤,春暖银蚕作茧成。忒多情。吟窗弄影月五声。照人清。门外路长霜马滑，报三更。隔帘梅子梦初醒。漫回灯。
满庭芳·和纫诗南楼惜别均,近现代末当代初,黄松鹤,樽酒南楼，黯然词客，浅笑人语疏灯。暮云朝雨，骊曲不堪听。屏上天香醉蝶，还厮守、惜别无声。轻衣去，画楼依旧，帘外月空明。青青。垂柳岸，游丝不系，枉说多情。看燕归深巷，人滞孤城。念有天涯是处，春且住、休趁回程。闲窗下，冰心一片，吟望到残更。
踏莎行·题若绮近影戏，寄绿华,近现代末当代初,黄松鹤,近水亭台，远天云树。画栏掩映垂杨处。轻颦浅笑试新衣，春桥拾影将谁付。佯回腰围，平添几许。干卿底事偏多语。今回不似那回时，相逢莫道相思苦。
苏幕遮·送善基扶病北归,近现代末当代初,黄松鹤,两番风，三日雨。春尽江南，望极吴山树。洛浦人来知未许。病客还归，谁共灯花语。绿窗词，芳草谱。烙印诗心，天海将愁去。月下梅边相忆否。烟水茫茫，飞梦兼葭渚。
锁窗寒·哭家鹤,近现代末当代初,黄松鹤,问病来迟，相看泪眼，背人无语。倚床悄立，禁得一门愁苦。对虚堂、茫然此心，欲行又止还催去。甚归途消息，灯前暗卜，夜来风雨。闻讣。情何许。似梦里分明，不胜凄楚。一棺盖体，万事人间轻付。忆平生、风义有君，弟兄视我无尔汝。向斜阳、剩水残山，咽哑长眠处。
小重山·和纫诗新月均,近现代末当代初,黄松鹤,数点春星冷画栏。天涯相聚处，月弦弯。蛾眉愁聚不成欢。心头事，古井起微澜。何苦学人间。怪伊天亦恼，算长圆。旧时明月好谁看。无言对，一样夜将阑。
何满子·和纫诗怀远二阕,近现代末当代初,黄松鹤,小叠香笺初擘，疏灯自照愁痕。背向花间久立，一眉新月如人。此夜天涯望处，吟楼恐在深云。相见可曾相识，丁宁燕子归来。若问西风消息，愁心仍独徘徊。笑我黄花依旧，篱边长为谁开。
贺新凉·和纫诗秋吟均,近现代末当代初,黄松鹤,寒涨潇湘碧。照参差、花阴柳径，陡添佳色。池馆谁家初茗熟，新谱敲灯代拍。又恐是、相思伊昔。昨夜江梅吹梦过，倩东风、不费须臾力。开也未，问消息。云窗对影成追忆。听晨鸡、声声无赖，此情凄恻。待雁春城心更远，长记年时赏识。算只见、壁间题迹。争似萦回山共水，擘吟笺、香染龙华墨。人一笑，向今夕。
御街行·和纫诗逸楼月夜均,近现代末当代初,黄松鹤,孤村雨后微云破。竹院外，新炉火。茶烟也趁为诗忙，袅近红衣飘堕。吟来秀句，阑干敲遍，珠玉都成唾。姮娥曾笑人间错。算天上，春无锁。分明清影似当时，争记谁家亭左。荷塘幽梦，绿情如水，香露光凝颗。
城头月·和披云诗，意未尽，制词衍之,近现代末当代初,黄松鹤,桃源旧客偏迷路。别有逃情处。揽取乾坤，点染吟笺，一笑飘然去。城头月色秋山暮。记得西楼否。把酒花间，呼青醉白，疑共天人语。
法曲献仙音·题巢南诗词草,近现代末当代初,黄松鹤,商略平生，记曾相识，漫向人间游戏。斗落榕南，月明梅北，风光尽收吟里。奈昨夜，书花片，心香却难寄。夕阳外，旧巢痕，燕知何处。情宛在。吾亦倦游老矣。续梦煮秋灯，怅花都、耆宿余几。墨沈留巾，数风流、公去无二。便闲敲茗碗，已是有人沈醉。
一剪梅·自题梅石斋,近现代末当代初,黄松鹤,五百年光去国赊。散雪荒遐。飘梦纷华。可知明月落谁家。同是天涯。莫是天涯。著个山斋护碧纱。灵石栖霞。淡墨栖鸦。小窗依约一枝斜。岭上梅花。心上梅花。
凄凉犯·依白石韵,近现代末当代初,黄松鹤,一春巷陌。轻尘外、谁来慰我离索。紫藤架下，飘花数点，茗炉清角。轩楹雨恶。且移坐、同斟淡薄。尽敲残、阑干几曲，夜色付冥漠。前事犹能说，柳杜赓吟，草堂行乐。白衣去后，更何堪、俊游零落。月照疏弦，咽流水、知音莫著。向西楼、怎忍独上剩旧约。
意难忘·柬泗上李元贞,近现代末当代初,黄松鹤,天上飞笺。问东南倦客，若个词仙。多情偏易老，小别更须怜。扶浅醉，拥高眠。但换日依然。看等闲、三春又尽，聚散如烟。重来可待秋圆。得呼松扫径，遣竹挥弦。临风吟谢句，把酒续陶篇。明月下，白云边。共古意今传。莫尽教、山楼旧约，负了年年。
木兰花慢·九日寄韦同芳,近现代末当代初,黄松鹤,向东篱采菊，又风雨，近重阳。自解绶人归，催租吏去，几度沧桑。黄粱。梦犹未醒，那堪知、故国是他乡。独倚危阑望远，江山一片苍茫。南窗。云物共徜徉。有客不寻常。想当日雄姿，飞车跃马，占坛称王。溪堂。浣花旧址，到而今、姓氏著词场。何恨空情逝水，呼杯且醉秋光。
扬州慢,近现代末当代初,黄松鹤,芳草池塘，古槐庭院，梦余暗数归程。怎江干别后，任柳眼遥青。视天际风云渐敛，笑谈樽俎，无预销兵。是谁来，三弄梅花，吹落孤城。寄心北国，甚衰年、白发还惊。况月下怀人，灯前忆女，依旧悬情。此日又传消息，低徊处、断续箫声。纵东南重问，栖栖何奈苍生。
散天花,近现代末当代初,黄松鹤,归梦江南满泪痕。焚香留客处，罢琴尊。谁来重与旧殷勤。藤阴供话茗，不知春。无奈秋心寄白云。水流花落去，立黄昏。长洲月色照孤坟。天涯芳草绿，冷吟魂。
鹧鸪天,近现代末当代初,黄松鹤,香海重来访旧游。晚凉同泛木兰舟。伊谁为赋思佳客，已槁词心更起愁。云自去，水长流。天涯归梦也悠悠。无言未是忘情处，灯火阑珊古渡头。
春风袅娜·有怀,近现代末当代初,田遨,忆儿时、一一旧事堪夸。牵竹马，逐香车。更苔阶嬉雨，花缸捞月，山坡追兔，水草捉虾。衣污不知，天翻谁管，捉得迷藏笑语哗。还对稗官浮妄想，愿生双翅驭云霞。惆怅当年情事，如烟似梦，烟和梦、销尽繁华。违乡井，走天涯。风前离笛，月下悲笳。未到深山，也惊饿虎，欲行旷野，却怕昏鸦。断肠时候，看群儿树下，攀枝折杏，春到邻家。
浪淘沙令·客中拨闷,近现代末当代初,田遨,梦样平生。酒样心情。年华屈指已堪惊。宿债重重都未办，溪筑山耕。孤馆凄清。窗月半明。谁家思妇夜调筝。忽觉莼鲈乡国远，满地秋声。
金缕曲·赠园峤兄弟,近现代末当代初,田遨,世事那堪说。正倾听、暮笳犹急，边歌未歇。冷落炊烟寒食近，剩有江山寥廓。做几首、荒音疏节。莫道微词多讽世，莽男儿、到底肝肠热。千斛泪，一腔血。重门深掩梨花雪。日相邀、竹间花下，谈霏玉屑。分占济南山水秀，自是君家双绝。只而今、休谈风月。怕是酒余茶后事，更人间、过了万千劫。重把盏，听啼鴂。
临江仙·天津宁园,近现代末当代初,田遨,叠石成山山几丈，上头新种苍松。夕阳林际送微风。楼台映湖水，倒影闪青红。乌发明眸谁氏女，短桡荡入花丛。那回逢处又相逢。知伊应识我，一笑暮烟中。
沁园春·秋思,近现代末当代初,田遨,君似秋风，我似秋云，送我远行。恨秋风吹鬓，征尘如许，秋云断眼，乡信无凭。落月笳悲，晓霜钟警，怎奈愁人五夜听。谁相伴，有鸡号荒店，数鼠瞰孤灯。天明。露下荒城。赁户住、天涯暂托萍。更菊篱黮黮，数枝落寞，梧阶点点，一样飘零。花待亲浇，叶须痛扫，一段人间未了情。晨功罢，看雁催云阵，鹤刷风翎。
沁园春·感事,近现代末当代初,田遨,千古江山，三五英雄，谁最铮铮。算曹瞒横槊，徒逞权术，秦皇按剑，犹恃长城。杀吏黄巢，称兵李闯，倒为人间弥不平。完人少，问人民战士，强半无名。而今时运递更。看海上、新潮正沸腾。恰列宁主义，分来赤县，普罗文化，播及编氓。火涨熔岩，风鸣秋瀑，如此雄怀作远征。从今后，论古今人物，别具权衡。
沁园春·吟雁。寄雅会弟兼示二弟科会济南、三弟謇会长沙,近现代末当代初,田遨,云外群鸿，翩然欲下，倏又远翔。偶聚影明湖，菰浦未老，联踪震泽，风露初凉。就食相呼，将雏相候，写字还看戏海忙。分飞后，算旧游历历，几度星霜。相期莫负秋光。笑燕雀、飞飞只绕梁。要上可冲云，风翎著力，下能啄雪，泥爪留香。云水襟怀，关河道路，心迹分明向太阳。遥望处，喜云霞朵朵，铺到衡湘。
行香子·题雪桥诗稿,近现代末当代初,田遨,粉墨登场。舞袖郎当。扮几回、乞丐君王。而今老矣，林下徜徉。恰花满屋，画满壁，书满床。新诗一卷，寄情绵渺，忆旧游、滇蜀淮扬。无端哀乐，多少炎凉。想梦如烟，心如醉，鬓如霜。
清平乐·雪桥以新镌小印相钖。印文为“古为今用”词以致谢,近现代末当代初,田遨,印文初睹。篆势兼今古。刻画迷离奇幻处。若有仙娥飞舞。显示那个自笑雕虫。我看可比雕龙。虽是一鳞一爪，犹含海雨天风。
减字木兰花·登泰山。携小女冰缨、小儿光明同往,近现代末当代初,田遨,痴儿娇女。携手登山间笑语。一路泉声。引向白云深处行。山行渐远。入山不辨山深浅。一见南天。更觉巍峨不可攀。
减字木兰花,近现代末当代初,田遨,瀑飞云起。指点苍松云瀑里。泉可濯缨。笑向缨儿说水清。云梯百丈。艰险当前心更壮。十八盘头。脚底群峰一望收。
减字木兰花,近现代末当代初,田遨,直登山顶。碧霞宫外天风冷。神尻凌虚。疑是阆风顶上居。那边楼阁。觇风验候穷寥廓。霖雨八荒。今日真堪傲上苍。
减字木兰花,近现代末当代初,田遨,长年城市。屡过名山终不识。多少私悰。且付层云一荡胸。白纡翠耸。顿觉豪情云共涌。爱此孱颜。誓向山河掬寸丹。
减字木兰花,近现代末当代初,田遨,夜深俯槛。灯火山城光灿烂。晓上东峰。初日云霞荡漾红。茫茫宇宙。秦封汉颂皆乌有。今古群英。独与名山较重轻。
减字木兰花,近现代末当代初,田遨,另寻归路。山果经霜红满树。瀑落龙潭。水色山光此地兼。下山话别。山北山南山万叠。我渡江淮。别有青山入眼来。
行香子,近现代末当代初,田遨,刍狗文章。粪土诗行。早应是、抛向汪洋。时移事换，文字何常。况多打杂，乏光彩，欠商量。也曾挥帚，也曾擂鼓，脚印儿、留着何妨。人燔经史，我补诗囊。愿书常在，花常好，酒常香。
水调歌头·螺丝钉,近现代末当代初,田遨,此君何所似，锥状似旋螺。常与齿轮相伴，动静不同科。无论工程巨细，总有此君踪迹，且莫笑么么。铮铮真铁骨，我欲为君歌。锲不舍，牢不拔，坚不磨。从来坚守岗位，不肯稍蹉跎。一任机轮喧闹，默不居功自傲，风格又如何。我亦一丁耳，慷慨愧君多。
清平乐·游杭数日，有作,近现代末当代初,田遨,阴晴不定。渲染湖山胜。才是四山烟雨暝。又漏残阳峰顶。人生也有阴晴。几番快笛哀筝。我自沿湖前去，任他柳暗花明。
清平乐,近现代末当代初,田遨,负孙冲雨。深觉兹游苦。病妇须搀车屡误。我又颓唐如许。还家脱却尘衫。小楼几榻宽闲。方识游山乐处，换来一枕酣眠。
武陵春·一九七六年写于揪出四人帮之后,近现代末当代初,田遨,昨日寻春春不见，无酒又无花。欲约良宵玩月华。风雨黯天涯。今日寻春春正好，晴日欲烘霞。未觉银河道路赊。胸自有灵槎。
临江仙,近现代末当代初,田遨,吟梦旧图题识遍，一时多少豪英。新图欲补费经营。词心微婉处，千载接平生。同是报人耽艺事，高风使我心倾。风云月露两关情。听鸿思续史，拂剑欲谈兵。
眼儿媚,近现代末当代初,田遨,蛮笺一拆飒霜风。中有泪花浓。负气非耶，且歌短拍，懒问穷通。离情还共灯明灭，一闪又朦胧。无端思绪，刚愁月暗，又恼灯红。
水调歌头,近现代末当代初,田遨,北客报儿病，促我速回程。怪客言词恍惚，不免半疑惊。到时家急问儿病，家人但有悲哽，老泪忽纵横。儿竟先我死，风雨杂悲声。儿非病，因救死，竟捐生。生前多少好事，忍泪我初听。最怜年未四十，抛下孤儿寡妇，生死两牵情。百恸还一慰，遗烈照云星。
浣溪沙,近现代末当代初,田遨,假我青春四十年。我将重整旧湖田。引流移石合天然。且莫揠苗违物性，还求种树护风烟。旧家鸡犬可升天。
浣溪沙,近现代末当代初,田遨,假我青春四十年。我将海上弄渔船。白鸥共泛海中天。不必功名悲堕甑，何须身世困磨砖。蓬莱清浅在吟边。
离亭宴,近现代末当代初,田遨,记得名山初夏。一片烟光潇洒。儿女病妻乘缆上，直是霓裳风马。纵是病中游，尚说水天闲话。今日朔风飘瓦。壁上空悬遗挂。儿女来书犹忆母，更惹泪痕盈把。又是梦回时，寂寂孤灯残夜。
浣溪沙·石窗老近结仙缡，自填浣溪沙词寄意，倚调奉贺,近现代末当代初,田遨,月满石窗花满衣。春光不老伴填词。屏帏好梦惜腰肢。缘结松萝深作碧，脸迎花烛浅生绯。仙山常看鹤双飞。
沁园春·闻三峡工程将上马，有感,近现代末当代初,田遨,欲挽长江，峻岭之间，试作萦回。奈瞿塘失险，殊深惋惜，古城沉水，亦费疑猜。所幸巫山，依然神女，云锦霓裳自剪裁。期他日，有新堤烟景，三峡楼台。望中砌水为阶。放船队、登天分队来。恰高湖涵碧，招邀鸥鹭，群仙照影，清浅蓬莱。肩上挑云，手中握电，遍撒繁星天倒开。那时节，算翻江倒海，多少雄才。
沁园春,近现代末当代初,田遨,小别家山，携手巴城，飒爽英姿。看熊熊圣火，三千风月，堂堂虎阵，十万旌旗。轻燕戏球，游龙击水，艳说中华多健儿。三强外，创崭新记录，别具雄奇。荧屏光影纷披。是赢得、金牌快意时。喜挂奖当胸，笑容可掬，向人招手，热泪横颐。猛气兼人，雄风助我，放眼河山花雨飞。多少事，要弯弓驰马，且趁芳菲。
沁园春·寿野翁八十,近现代末当代初,田遨,设郇公厨，开陶令宅，办米家船。正百城烟水，霜花簇簇，满堂书画，仙笔翩翩。阆苑飞鸾，群真介寿，黄橘丹枫照绮筵。先生笑，是自家茶馔，不贷天钱。追陪诗酒多年。喜博识、多才寄画禅。记春街论艺，一楼花雨，秋槎览胜，万顷鱼天。潇洒湖山，康强人物，尚有豪情续胜缘。重相祝，祝年年菊酒，常醉彭篯。
减字木兰花,近现代末当代初,田遨,荒山残石。可有红楼清泪湿。真假难论。石上三生合断魂。梦痕如许。石若通灵堪共语。说甚荒唐。分得曹侯姓字香。
满江红·朱仙镇岳庙碑林征稿，为赋此词并书以付之,近现代末当代初,田遨,庙貌巍峨，齐瞻仰、精忠余烈。想当日、金戈铁马，气吞河朔。生恨诬成三字狱，竟教碧染千秋血。有浩然、正气在人间，风雷作。已不是，南北裂。更不限，胡与越。看补天手段，英雄勋业。崇外宁无狐鼠窃，安居容有风波恶。要高擎爱国大旗来，云天阔。
浣溪沙·追和松禅老人,近现代末当代初,田遨,想象当年夜待潮。更从何处度兰桡。渔灯数点认村桥。琼岛风烟春更冷，逐臣忧愤酒难消。关心燕子处危巢。
浪淘沙·自郑州返沪，飞机上作,近现代末当代初,田遨,展翅向天东。万米高空。云层之上碧无穷。未识长江过也未，一片空濛。身世若飘蓬。露重霜浓。下方纷扰亦匆匆。莫负平生潇洒意，暂作冥鸿。
水调歌头·访霜桐野屋，听野翁话近况,近现代末当代初,田遨,老友不相见，一见话滔滔。说到横塘泛棹，作画不辞劳。兴至解衣盘礴，忘却寒风砭骨，一病又连朝。相见堪起病，又似少年豪。论园艺，谈画理，说风骚。多少名山事业，心力未轻抛。数到英雄三五，正是兴酣时节。忽已晚钟敲。回首楼窗影，挥手欲魂消。
沁园春·读谢天祥兄“桥缘”一文，题后,近现代末当代初,田遨,长江钱塘，南浦杨浦，多少名桥。算赵州桥边，卢沟金水，泸定桥外，大渡花桥。桥十七孔，桥二十四，遥接回龙万里桥。六桥畔，又断桥西泠，宝带枫桥。水乡短桥长桥。正天外、祥云护谢桥。有桥趣桥缘，修成桥史，桥联桥额，踏遍虹桥。评桥学问，题桥才调，笔底红栏四百桥。留桥话，祝百婆桥后，万古谈桥。
浪淘沙·红枫颂,近现代末当代初,田遨,佳节看霜红。红似霞烘。满山红涨夕阳中。红到层层多变化，红了天空。旁有碧云峰。银杏苍松。浅黄深碧衬霜浓。红是生机红是热，红是心踪。
水龙吟·自题红雨轩吟稿,近现代末当代初,田遨,何曾愿做诗人，写诗还恐人嘲骂。有时兴到，忽焉感奋，忽焉悲咤。夜雨龙吟，秋阶虫唱，随风高下。便古愁郁勃，今情激荡，神州事，文章价。江山助我潇洒。又饱看、鱼龙变化。启我心扉，逍遥天地，神轮尻马。一掬丹忱，凝成幅幅，心灵图画。再翩然飞向，自由王国，把仙鸾跨。
水调歌头·友人嘱为其友人改诗，俾能入选某书，不敢应命，词以谢之,近现代末当代初,田遨,为人改诗事，我道且休休。他便荒音错节，也自逞风流。何况自尊心重，总是自家诗好，一改反成仇。贴金偏惹我，何必费冥搜。世间事，怕揭丑，喜评优。更多自我炫耀，讳说癞盈头。不见忠言贾祸，亦如改诗触忌，今古几哀愁。我亦攻人短，直谅对吟俦。
金缕曲·台湾张寿平教授寄赠《安缦室诗词》，读后奉寄,近现代末当代初,田遨,大雅何寥落。算词坛、几多挦扯，几多涂抹。忽接东南诗一册，顿觉精光作作。试看取、风云开合。捷似梁汾弹指现，与龙门、一老称双杰。三遍读，唾壶缺。高歌治学相参错。借咏钱、神游千古，纵横评说。写到乾坤端倪处，中有茫茫哀乐。我亦有、几文铜铁。自笑寒囊无可写，怪诗神、误了钱神约。与公较，输一着。
减字木兰花·吾弟雅会在济南办自作诗书法展览，余与苏醒附展数幅,近现代末当代初,田遨,书为心画。差有诗心来笔下。鼓瑟吹篪。病羽还能结伴飞。悠悠书道。未必名家真个好。无意求名。野鹜家鸡任品评。
减字木兰花·缅怀周总理,近现代末当代初,田遨,功高位久。甘居第二提琴手。右臂平胸。世界风云托手中。鞠躬尽瘁。多赖补天天不坠。遗志谁承。寒食花环盼小平。
迎春乐·春分上海大雪,近现代末当代初,田遨,早花吐萼红初撷。看处处、春光泄。正荧屏、抵掌谈功业。家家唱、迎春乐。蓦地江南飘大雪。装点了、墙腰楼角。任是玉龙狂，挡不住、阳春脚。
鹊桥仙·太湖石旁留影,近现代末当代初,田遨,石顽如我，我痴如石，偶尔相逢一笑。石兄怪我太温文，我也怪、石兄孤傲。云根万古，人生短暂，难得同留小黑。相依相契刹那间，便抵得、天荒地老。
减字木兰花·移居,近现代末当代初,田遨,人嫌地僻。苦道繁华无处觅。我爱清幽。花抱新村树抱楼。晾台高爽。清夜能闻天籁响。不算闲栖。余热还蒸花满蹊。
减字木兰花,近现代末当代初,田遨,十年老屋。满地书堆难插足。今得新居。恰好安排数架书。身心俱好。如此江山堪送老。别有青春。日日楼头唱旭轮。
减字木兰花·蘅兄电告久不作诗，恐脑力衰退，闻之矍然，因赋寄,近现代末当代初,田遨,诗情久冷。苦道眼前无胜景。欲说闲愁。偶有诗情亦细沤。尘缘俱寂。转觉诗情无处觅。诗雨诗风。翻在浮沉尘壒中。
玉楼春·贺新春,近现代末当代初,田遨,去年一病春光老。但盼今年春色好。梦中向着太阳飞，脚底云霞红袅袅。拨开身畔闲烦恼。小院小楼终是小。神州正酿四时春，我亦吟春情未了。
浣溪沙 友人电告，上海诗词学会与虹口区文化局合办有奖征诗活动，并在报端公布评委名单，副主任栏忝列贱名，戏赋,近现代末当代初,田遨,盛世文章上下床。端凭玉尺细裁量。病人只合下帷藏。歇后无端推郑五，丹青容或失王嫱。自嗤无事为谁忙。
减字木兰花·旗花对语 澳门回归，普天同庆，欲参加合唱，故语言通俗；又恐落熟套，故试用偏锋,近现代末当代初,田遨,莲旗闪耀。今向红旗来报到。早盼回归。幸被红旗召唤回。红旗飘舞。说有春风吹拂汝。旗语联翩。恰似欢呼共一天。
减字木兰花,近现代末当代初,田遨,外旗落地。带走殖民多少事。升起红旗。也有莲旗放彩霓。风云会合。南海迎风旗猎猎。爱我中华。旗下歌声是一家。
减字木兰花,近现代末当代初,田遨,莲花袅袅。笑向杜鹃花问好。大地今朝。试看紫荆花更娇。杜鹃含泪。似有难言情脉脉。早早归来。要与神州花共开。
菩萨蛮·石窗翁出席新锦江大酒店四十一楼旋转厅迎春团拜聚会，写词寄示，倚声奉和,近现代末当代初,田遨,迎春盛事从头说。病中我亦分欢乐。四十一层天。仙乎任旋转。杜门成兀坐。日日书为课。恨未待仙翁。凭虚一啸风。
沁园春·新世纪之歌,近现代末当代初,田遨,新纪来临，烨如旭轮，涌现天东。正无数追求，向人闪烁，几多希望，照我心胸。新纪新人，新人新事，新岁新猷待奏功。有人说，是神州世纪，风虎云龙。不论雨雨风风。有几块、乌云掩碧空。恰经济往来，渐消轸域，和平事业，益见葱茏。历史车轮，总归前进，纵有崎岖大路通。新时代，盼中华统一，世界春浓。
浣溪沙·题萧瑶先生逍遥山庄诗稿,近现代末当代初,田遨,吟苑商城两处忙。个中消息有行藏。诗中云物属萧郎。肝胆欲交天下士，剑拳不碍醉余狂。逍遥心事问蒙庄。
浣溪沙·和鉴老残砚词,近现代末当代初,田遨,谁向端州截紫云。家藏片石有残纹。墨痕水渍气氤氲。阅世石能开鸲眼，临池笔欲戏鸿群。劫余文物永流芬。
误佳期·和石窗老红豆词,近现代末当代初,田遨,红豆词人潇洒。红豆先生博雅。都因红豆寄才情，著述香无价。恨海与情天，多少相思话。所思若是未来春，我亦相思者。
桂殿秋·再和石窗老红豆词,近现代末当代初,田遨,小红豆，置冰盘。盘中自有热和寒。有如一片桃花水，有意无情相对看。
桂殿秋,近现代末当代初,田遨,小红豆，贮琼壶。壶中好梦有还无。豆生纯想思飞去，壶却纯情自晏如。
桂殿秋,近现代末当代初,田遨,小红豆，饲鹦哥。鹦哥不道味如何。闲情偏说闺中事，点点桩桩比豆多。
桂殿秋,近现代末当代初,田遨,小红豆，寄相如。相知不见辄相思。才人惯爱相思子，记有针神号雪宧。
桂殿秋·三和窗老红豆词,近现代末当代初,田遨,小红豆，似珍珠。量珠论斗价何如。石家珠子天然绿，血泪凝红永不枯。
桂殿秋,近现代末当代初,田遨,小红豆，似珊瑚。珊瑚碎作小流苏。相思正苦灯如豆，一见灯红意气舒。
桂殿秋,近现代末当代初,田遨,小红豆，似丹砂。丹砂原产赤松家。词人海屋添筹日，以豆为筹计岁华。
桂殿秋,近现代末当代初,田遨,小红豆，似胭脂。胭脂远凸更珍奇。试看喜色盈盈处，似诉承平风日怡。
南柯子·四和石窗老红豆词,近现代末当代初,田遨,我有相思子，收藏二十年。友人相惠意拳拳。偶一摩挲旧梦尚缠绵。一旦妖风起，抄家声沸天。昆冈玉石被株连。从此红珠一去渺如烟。
南柯子,近现代末当代初,田遨,那次炎方去，买将红豆回。昆明寻到竹林隈。才见村姑摊上灿成堆。试问村姑价，一钱卖一枚。还他高价莫相推。我不痴情谁复惜琼瑰。
水调歌头·次东坡韵,近现代末当代初,田遨,又是中秋到，明月出云天。忽思台北友好，分手已多年。记得南楼看月，相约匡庐黄岳，携手上高寒。同看山上月，谈笑白云间。看今日，思往事，不成眠。盈盈一水，底事人月不同圆。纵有浮云遮住，将被天风扫去，缺处总能全。但愿人长健，月色正娟娟。
临江仙·病中放歌,近现代末当代初,田遨,一病恹恹空度日，人间底事堪狂。仙翁犹为看花忙。蹒跚应笑我，轮椅当行床。幸是狂心终未死，大荒山里徜徉。胸无挂碍学蒙庄。神游天地外，鹏鴳可同翔。
临江仙,近现代末当代初,田遨,喜是卧游云水阔，壁间挂满银屏。刹那看遍万山青。东西南北崦，来往御风行。时或精神全入画，直呼花魅山灵。相将石上听泉声。此间堪小住，尘事不营营。
临江仙,近现代末当代初,田遨,喜是梦中无约束，自由飞去飞来。不因风痹困形骸。登高无软脚，涉水有仙鞋。指点前山风景异，中多羽客徘徊。仙姑招我上瑶台。俯看千万劫，清浅试蓬莱。
临江仙,近现代末当代初,田遨,喜是缥缃深处好，其中古古今今。英豪异代可追寻。纵谈忘尔汝，相契是风襟。开卷心光腾万丈，静中似有洪音。诗情哲理此中深。王侯差可拟，风雨短长吟。
临江仙,近现代末当代初,田遨,病里渐通齐物论，人生苦乐相依。每愁脚病眼迷离。神思清越处，翻自乐幽栖。反腐惩贪能草檄，依然气吐虹霓。一天心事绝凄其。楼台杨柳好，不碍夕阳低。
临江仙,近现代末当代初,田遨,欲写壮怀仍苦病，真成无奈无求。枫丹白露碧云流。蛰居慵出户，辜负水天秋。还是仙翁腰脚健，看花携伴登楼。神仙眷属几生修。读诗分乐趣，也算侍清游。
临江仙·次退老韵，兼致邯翁,近现代末当代初,田遨,退老放歌歌米寿，中多碧海红桑。邯翁八秩又称觞。兴高诗思健，小病亦何妨。国庆中秋刚过了，毛衣初御秋凉。良辰恰好接重阳。玖园虽小小，也算水云乡。
临江仙,近现代末当代初,田遨,蜗角蝇头多少事，笑人巧作安排。欲修外史效徐呆。华林材料少，敬梓亦难侪。还是小楼能避俗，窗间鸟语喈喈。满庭花木净无埃。几番拳脚舞，差可壮筋骸。
临江仙,近现代末当代初,田遨,自是豪情羁不住，何当饮马咸池。无双谱上慕龙螭。斯人如可作，吾欲往从之。哭笑无端还自乐，赚来笑骂奚辞。圣湖桥畔水仙祠。红尘飞不到，曷去荐新词。
临江仙,近现代末当代初,田遨,遥想四明山耸翠，仙翁倚杖岩边。探幽觅句夜无眠。青编如石叠，红豆比花妍。赐我擘窠联语好，长文落纸云烟。名摹佳砚两相欢。曲腔填漆弩，来札压青毡。
临江仙,近现代末当代初,田遨,遥想淮南风景异，喻家书画平生。时空超越说功能。鱼诗工斗险，破阵有奇兵。喜有知音天水慧，享兹福寿谁曾。赌茶背诵短歌行。镂魂文字重，一笑万缘轻。
临江仙,近现代末当代初,田遨,追逐云龙情自惬，随心不判禅魔。犹堪炳烛补蹉跎。琴书无恙在，哪敢废弦歌。正是江湖风日丽，负他无限烟波。小斋此际又如何。老妻抛笔砚，琐事碗盆锅。
浣溪沙·遐想曲,近现代末当代初,田遨,遐想飞飞乐趣多。喜看一统好山河。揩干泪水洗烦疴。经济已跻强国列，东西齐唱大同歌。环球风日正晴和。
浣溪沙,近现代末当代初,田遨,遐想飞飞气益遒。争分夺秒铸金瓯。从兹一洗古今愁。信有长绳能系日，绝无顽石阻奔流。高歌直上最高楼。
浣溪沙,近现代末当代初,田遨,遐想飞飞道路宽。铲除腐败不留残。风清弊绝众心欢。谁道金轮能役鬼，都看苞苴不沾官。照妖有镜剑光寒。
浣溪沙,近现代末当代初,田遨,遐想飞飞眼界开。扫除罪戾见风裁。淳风美俗眼前来。学子都登龙虎榜，哲人同上凤凰台。人间何处不蓬莱。
浣溪沙,近现代末当代初,田遨,遐想飞飞欲放颠。消除疾病病能痊。享年二百是天年。入海能求延寿药，观棋真做烂柯仙。自多余力事科研。
浣溪沙,近现代末当代初,田遨,遐想飞飞野意浓。要教沙漠变葱茏。黄沙扑面已无踪。雁阵飞时迷旧路，驼铃响处尽烟丛。新城掩映万花中。
浣溪沙,近现代末当代初,田遨,遐想飞飞幻是真。巡天缩地不艰辛。神舟更去问仙津。君自飞毡千岛上，我将插翅五湖滨。事经着手便成春。
浣溪沙,近现代末当代初,田遨,遐想飞飞兴正长。核能在手意昂扬。能源无限是阳光。着得仙衣无冷热，取来天水试温凉。鲲鹏变化本寻常。
前调八阕·续遐想曲 其一,近现代末当代初,田遨,倘使身为大富翁。万金合与友人同。不教眼底有贫穷。点石成金吾不羡，拜神求福总成空。多财应建济时功。
前调八阕·续遐想曲 其二,近现代末当代初,田遨,倘使身为无冕皇。是非美丑有平章。诡辞邪说等寒螀。有似燃犀明夜渚，还如飞剑斩魔王。无端捧骂太荒唐。
前调八阕·续遐想曲 其三,近现代末当代初,田遨,倘使身为老技师。山崩地裂可先知。仙丹一粒足充饥。阆苑晴光皆入画，人寰正气总成诗。一花能放四时枝。
前调八阕·续遐想曲 其四,近现代末当代初,田遨,倘使身为不系舟。江河湖海任漂流。已过弱水到瀛洲。自有清风常载鹤，从无猜意不惊鸥。与人同乐最优游。
前调八阕·续遐想曲 其五,近现代末当代初,田遨,倘使身为小浪花。飞湍溅雪喜喧哗。一心泽被万千家。进士斩妖忙洗剑，仙人种枣大如瓜。奔流到海浸云霞。
前调八阕·续遐想曲 其六,近现代末当代初,田遨,倘使身为小石桥。每逢客至一弯腰。更迎情侣上兰桡。七夕会星欣助渡，一虹登月喜通宵。征途流水两迢迢。
前调八阕·续遐想曲 其七,近现代末当代初,田遨,倘使身为北海鹏。定教巨翅簸沧溟。走私绝迹海天青。电脑储存书万卷，激光射透甲千层。当前水石尽通灵。
前调八阕·续遐想曲 其八,近现代末当代初,田遨,倘使身登天外天。一双飞舄上飞船。下看九点是齐烟。涉足太空才几日，回头世上已千年。要回日驭一扬鞭。
金缕曲·八十七自寿,近现代末当代初,田遨,错被人呼老。比彭篯、寿高八百，吾年犹小。历劫不惊游戏惯，自是童心未扫。学不来、偷乖取巧。财力官阶吾不羡，也不求、异域游仙岛。甘淡泊，不烦恼。尚多心事终难了。最关心、断残野史，零星词稿。邋遢乱涂山水画，添些虫鱼花鸟。还抽暇、莳花弄草。求美删芜生意满，莫轻嘲、吾辈经纶少。更伫望，物华好。
金缕曲·次答鉴老,近现代末当代初,田遨,已是春光老。算东君、酿春三月，功劳不小。我不饯春偏欲挽，嘱咐落花休扫。又新绽、花型灵巧。桃杏棠莺花不断，要韶光、常驻红云岛。春四季，无愁恼。夹山花事何曾了。想勺园、莳花开径，吟花添稿。诗笔生花花孕句，日接飞来青鸟。衔来些、诗花词草。管领诗乡花圃事，似这般、仙福人间少。春常在，眠餐好。
金缕曲·三次和南村,近现代末当代初,田遨,矍铄南村老。写蛮笺、锦囊诗夥，蝇头字小。喜说金婚双对酒，更把新居洒扫。还填得、春词工巧。域外浪游诗作历，记褰裳、几访湖中岛。风兼雨，洗热恼。是非功罪评难了。见尊诗、嘲人独智，桃源偷稿。暗里虐俘明骗选，都惹传媒骂鸟。又几处、杀人如草。我辈热肠空感喟，望遥天、总盼乌云少。且深祝，江山好。
金缕曲·戏治盆景，四次韵呈南村、鉴老,近现代末当代初,田遨,盆景堪娱老。好一派、石旁松矮，桥边亭小。细石堆中开细径，上有茅堂初扫。直欲夺、天然工巧。想象湖天空阔处，一丸泥、便是渔家岛。相怜处，被花恼。横看竖看情难了。遍郊外、豪华别墅，经营打稿。我辈看来盆景耳，任意安排鱼鸟。所幸是、天怜幽草。偶读庄周齐物论，笑蝇头、蜗角争多少。翻自喜，小楼好。
金缕曲·五次韵呈鉴老,近现代末当代初,田遨,未觉诗人老。二三子、或年较长，或年差小。各有文章兼艺事，每每笔端横扫。遇险韵、因难见巧。诗道中西多涉猎，也不因、寒瘦轻郊岛。聊快意，无痴恼。近来吟事荒疏了。又转写、寓言小品，几篇初稿。莫笑闲忙成底事，不过能言鱼鸟。并不是、荒唐潦草。小故事中存至理，变体诗、未必诗情少。雕虫技，优游好。
金缕曲·鉴老见赠新词，读后六次韵奉寄,近现代末当代初,田遨,致意琅琊老。读尊词、纵横南北，规模不小。谬誉寒斋文墨事，兼及蛾眉曾扫。喜镂月、裁云多巧。我亦神游尘壒外，看星河、历历如浮岛。饶忙趣，少闲恼。蕉窗评点文章了。有案头、前贤词旨，良朋吟稿。过眼云烟萦梦寐，幅幅溪山花鸟。又几幅、名家行草。书画诗词勤打叠，算珠玑、散落知多少。因风便，问声好。
金缕曲·手,近现代末当代初,田遨,双手生来拙。看旁人、会捞会算，手头阔绰。十指如椎应笑我，只讨笔端生活。一任它、荒唐奇谲。如此半生爬格子，终爬了、碍眼书千页。写写写，鸿爪雪。人能用手乾坤阔。一动手、可绣凤凰，可浇钢铁。艺术文章来我手，敢止批风抹月。还有意、发挥余热。举酒相招心未老，喜我辈、尚有灵珠握。同抚掌，同拼搏。
水调歌头·航天精神之歌,近现代末当代初,田遨,中华千古梦，今日果登天。喜听英雄谈笑，天外报平安。往返太空轨道，六十二万公里，赛过大鹏抟。航天精神好，亿众为狂欢。修月斧，闹天棒，探星船。更有飞天现实，激励共登攀。试把银河倒挽，化作普天霖雨，飘洒遍人间。我亦欲飞去，一览九霄宽。
水调歌头·云海之歌，写于黄山,近现代末当代初,田遨,远看云层动，群岛若浮来。恍疑海上蜃气，倏忽现楼台。中有翩翩仙子，正在游鸾戏凤，光影共徘徊。忽又变混沌，今古尽沉埋。如雪浪，刚扑脚，又侵阶。我亦满腔惊喜，羽化到蓬莱。身浴温馨清冷，手握风雨雷电，怀抱向天开。真觉餐霞后，添了不羁才。
鹧鸪天·台北黄清源词长以鹧鸪天十阕寄示，读后和作,近现代末当代初,田遨,聚散匆匆又几秋。常从玉照见风流。淡江买宅堪娱老，故土编书聊解愁。缘种种，梦悠悠。最关心处是神州。何当两岸通航日，共醉江南话旧游。
鹧鸪天·忆昨,近现代末当代初,田遨,昨夜徜徉百里街。灯火如水浸楼台。磁浮车速人疑醉，电视塔高天可阶。思昨梦，摅今怀。村郊风物画图开。疏林作弄斜阳影，一片闲云带雨来。
一剪梅·题何永沂先生点灯集,近现代末当代初,田遨,自拉自唱自铿锵。哭笑词场。游戏词场。词场虽好太荒凉。鼓了诗囊。瘪了钱囊。从医从艺两头忙。左手医方。右手诗行。诗中处处有投枪。一寸灯光。万丈心光。
清平乐·新春有寄,近现代末当代初,田遨,鸡年大吉。电贺开门喜。一句平安情几许。浓缩千言万语。有人问我年轮。笑言老树逢春。总是青年视角，江山万古常新。
清平乐,近现代末当代初,田遨,岁朝清供。微觉瓶梅冻。写赠一枝香入梦。中有真情传送。年年枯寂生涯。不辞淡饭粗茶。蓦地倦眸开处，诗神笑倚梅花。
清平乐,近现代末当代初,田遨,白衣苍狗。鸡唱兼狮吼。昨把冬翁刚送走。今看春姑开绣。新春口彩如何。未来期待多多。最盼三壶相属，数杯三酉高歌。
减字木兰花·謇会弟携眷自长沙移居北京，喜寄,近现代末当代初,田遨,松花江上。少驾银鹰云外唱。橘子洲头。壮事科研春复秋。不甘高卧。老尚奔忙开讲座。移住京华。携手名园饱看花。
生查子·喜石窗老偕夫人及鱼斋见过,近现代末当代初,田遨,盆花忽地开，喜是东皇到。仙杖拥东皇，入座欹绯帽。寒舍顿温馨，谈吐听精妙。同是坐春风，人伴盆花笑。
清平乐·十笑词,近现代末当代初,田遨,糊涂一笑。自笑书生老。守拙一生偏笑巧。更笑痴情未了。拈花一笑弥陀。千金一笑娇娥。更有婴宁笑女，笑中寓意何多。
清平乐,近现代末当代初,田遨,会心一笑。一笑心相照。笑似春来花朵俏。笑出温馨情调。笑中自有和谐。哂然笑口常开。请看盈盈笑靥，两弯眉笑传来。
清平乐,近现代末当代初,田遨,一番狂笑。笑得何高傲。笑觑俗情堪绝倒。笑那求签拜庙。不曾谄笑求人。却曾玩笑招嗔。嬉笑冷嘲怒骂，不如浅笑生春。
清平乐,近现代末当代初,田遨,有时傻笑。笑笑能年少。好似澳洲听笑鸟。笑得莫名其妙。笑听笑话三千。笑听废话连篇。我却无心笑谑，弹琴又笑无弦。
清平乐,近现代末当代初,田遨,使人苦笑。笑煞闲争吵。无事生非添笑料。可笑自寻烦恼。笑他信口牛皮。笑他蚀米偷鸡。一笑般般蠢事，到头啼笑皆非。
清平乐,近现代末当代初,田遨,耍奸偷笑。可笑贪和盗。笑骂由人捞一票。笑是黄粱一觉。笑他爆响成灰。笑他欲赚反赔。另有更堪笑处，有时鬼笑钟馗。
清平乐,近现代末当代初,田遨,旁观冷笑。笑彼钻圈套。笑看破财还傻帽。又笑装腔狂叫。笑他烂纸充钱。笑他豪赌崩盘。造假终成笑柄，笑他过海瞒天。
清平乐,近现代末当代初,田遨,无端哭笑。哭笑兼长啸。笑把沧桑看个饱。哭笑心情谁晓。而今一笑双赢。不须佯笑虚情。试问笑颜几许，万花含笑相迎。
清平乐,近现代末当代初,田遨,对君微笑。一笑人缘好。微笑外交清海表。微笑经商是宝。笑时幽默轻松。笑时海阔天空。笑可消除芥蒂，笑中智慧无穷。
清平乐,近现代末当代初,田遨,哄堂大笑。笑得门窗跳。甜到心头呈笑貌。笑是太平征兆。笑时泯了恩仇。笑声传遍全球。此笑何时实现，到时笑试歌喉。
一剪梅·自问自答,近现代末当代初,田遨,我是何人自掂量。不涉官场。不涉商场。文场冷处一身藏。不会梳妆。何必张扬。抓紧时间总瞎忙。笔底风霜。眼底沧桑。漫漫长路觅津梁。照破迷茫。希望之光。
金缕曲·与老友数人同观故宫、上博合办经典书画展,近现代末当代初,田遨,信是开山祖。历千年、浮沉桑海，播迁辛苦。晋帖唐笺真本在，上有精光流注。深感谢、前贤呵护。老眼频揩惊且喜，觉心潮、泪点同飞舞。吾何幸，能快睹。今朝细雨飘申浦。赖良朋、推车持伞，殷勤照顾。原创精神纷满眼，更看丹青梅谱。任我辈、谈今论古。大长中华自豪感，喜满前、猛气如龙虎。吾亦欲，整旗鼓。
浣溪沙·路经绍兴，晚间泛舟东湖，夜宿湖上。与涉园同游两浙归来，集句奉赠,近现代末当代初,田遨,自爱名山入剡中。放怀还喜一樽同。晚来一棹鉴湖东。烟外驿楼红隐隐，雨余空翠晓濛濛。江山万里兴无穷。
浣溪沙·访天台国清寺，寺门紧闭，不得入，因纵览附近景色,近现代末当代初,田遨,密锁重关掩绿苔。平分清景共徘徊。三江风浪隔天台。人影不随流水去，溪声常送落花来。山林图画自天开。
浣溪沙·经台州，过黄岩，登雁荡,近现代末当代初,田遨,行进深山又是山。此身同寄水云间。褰衣高阁共跻攀。雁荡经行云漠漠，熟梅时节雨纤纤。人间其不是神仙。
浣溪沙·宿温州，旋沿江西上，过新安江,近现代末当代初,田遨,雅咏风流岂易忘。说诗仍记夜联床。坐会合眼梦湖湘。歌酒家家花处处，烟云渺渺水茫茫。辗烟冲雨过桐江。
浣溪沙,近现代末当代初,田遨,水送山迎入富春。雨余风物一番新。钓歌长向月中闻。冰洞清泉谁与酌，断崖荒磴路难寻。亭台佳处白云深。
浣溪沙·归途雨中过松江，别后寄怀,近现代末当代初,田遨,月满花香记得无。杜鹃声里认归途。松江烟雨晚疏疏。壮志未酬三尺剑，腹中常记五在书。近来诗酒兴何如。
金缕曲·九十初度,近现代末当代初,田遨,苦乐知多少。算平生、几经战火，几经风暴。劫后余生才站起，已是颓然一老。总耐得、无端纷扰。幸遇承平膺后福，又从头、拾起零星稿。闲不住，瞎忙好。人生如走盘山道。一路上、雾里迷茫，晴时呼啸。爬过陡坡高处望，喜是前山缥缈。中传出、歌声袅袅。似有云端人唤我，道峰头、空旷宜凭眺。忙回答，我来了。
浪淘沙·题苏春生教授黄山图卷,近现代末当代初,田遨,妙手写黄山。墨色苍然。精神潇洒笔翩翩。石老云荒松偃蹇，满纸苍寒。山景我曾攀。如画如仙。今朝画里一盘桓。七十二峰幽绝处，重现孱颜。
定风波·红雨轩十二种出版自题,近现代末当代初,田遨,明月年年十二圆。书名十二亦年年。日日年年忙笔砚。无倦。年年心迹付云笺。多少狂情常入梦。谁共。良朋与我共游天。回顾茫茫迷所在。无奈。追寻再上探星船。
减兰·狂想曲,近现代末当代初,田遨,身如纤草。随水漂流空懊恼。草自蒙茏。一片生机瓦砾中。身如傀儡。摆布由人空懊悔。傀儡登场。也着衣冠唱二簧。
减兰,近现代末当代初,田遨,如泉滴滴。也逐浪花相荡激。如火星星。烈烈轰轰一炬成。有如顽石。无古无今无意识。又似清茶。能佐清谈舌灿花。
减兰,近现代末当代初,田遨,蠢痴愚钝。冷暖不知空闷闷。绝艳惊才。妙想逸情天外来。心存余悸。滚滚乌云浓扑地。心自逍遥。灿灿阳光花木娇。
减兰,近现代末当代初,田遨,谎言有腿。沸沸扬扬喧众嘴。实话谁传。实似家常油米盐。人人局限。千古圣人难置辩。局限谁排。视角不同真相乖。
减兰,近现代末当代初,田遨,积非成是。纳粹上台谁作剧。以正以讹。智者火刑叹奈何。心情多变。一乐一悲生梦幻。不辨神魔。是是非非花样多。
减兰,近现代末当代初,田遨,许多无奈。只好问心无挂碍。物质无求。但愿精神得自由。大旗猎猎。深盼清风除败叶。何云何从。大道迢迢一笑通。
一剪梅·贺年词,近现代末当代初,田遨,一纸往来春信传。承贺新年。我贺农年。仅凭吉语问平安。相见无缘。且续诗缘。亥年怎样写新篇。上马宏观。伏案微观。吾曹好梦总能圆。美在心间。春在人间。
一剪梅·有序,近现代末当代初,田遨,多谢主人张盛筵。寿幅华联。糕烛花篮。知交情重酒杯宽。此日蓬山。喜聚群仙。虚龄九十尚痴顽。日日丹铅。不敢偷闲。行将心力献樽前。文字因缘。再谢婵娟。
一剪梅·新年献词，独木桥体,近现代末当代初,田遨,一别经年难聚头。岁尾年头。独坐楼头。思量初见喜迎头。往事回头。点头摇头。推窗一望浦江头。灯火街头。车辆桥头。黄金水道重龙头。楚尾吴头。明月当头。
一剪梅,近现代末当代初,田遨,阅尽沧桑动笔头。好事开头。苦头甜头。才疏不敢玩花头。不挂羊头。不占鳌头。但愿能撑老骨头。展展眉头。热热心头。不辞白发已盈头。不要风头。要站潮头。
一剪梅,近现代末当代初,田遨,学问长河无尽头。找到源头。压在肩头。诸公携手一牵头。百尺竿头。更上峰头。文化兴邦要带头。万绪千头。整顿从头。英雄都是火车头。前进昂头。时代前头。
金缕曲·题《近代词人手札墨迹》，呈台北缦庵词长,近现代末当代初,田遨,三卷诗人札。蓦打开、群星灿烂，风云吐纳。多少沧桑漂泊客，中有肝肠酸辣。况尽是、瑶函花押。多赖缦庵疏凿手，把词坛、文献存箱匣。流光彩，付新榻。平生不惯弹长铗。羡一时、龙门双杰，隔江酬荅。我有芜词忝同列，又被丹黄周匝。欲招饮、酒寮茶榻。忽报梁溪人去远，只对书、坐听风萧飒。感今昔，搔霜发。
长相思三首 其一,近现代末当代初,刘永平,晓来砧。晚来砧。断续临风碎客心。华阳飘此身。漏沉沉。思沉沉。忆到西楼旧梦频。曷来鼙鼓音。
长相思三首 其二,近现代末当代初,刘永平,锦城东。锦江东。华屋绮窗帘幕红。小桥夕照明。恨匆匆。惜匆匆。一别家山类转蓬。关河离乱中。
长相思三首 其三,近现代末当代初,刘永平,在洛南。在颍南。梦中依稀见故园。虫沙血未乾。恨无端。愤无端。似有寒光落枕前。一梳眉月弯。
卜算子,近现代末当代初,刘永平,客久旅魂孤，梦逐寒更转。生憎吟蛩絮语悲，输却愁无限。秋老莫登楼，望里惊烽远。风撼危巢难稳栖，憔悴无人管。
浣溪沙四首 其一,近现代末当代初,刘永平,动后初传夺虏旗。山遥水阔雁来迟。平安为报岭梅知。洛水非遥频击梦，锦城堪恋未忘归。停骖返旆乍沉思。
浣溪沙四首 其二,近现代末当代初,刘永平,细雨秋风卧剑南。野溪初涨近茅庵。满天愁雾暗垂帘。去国仓皇魂梦苦，停云检点泪痕添。雁零鸿断我何堪。
浣溪沙四首 其三,近现代末当代初,刘永平,榻冷初惊落叶霜。江楼月黑夜茫茫。青灯一豆照回廊。寻梦难成终有恨，耽吟不寐亦何妨。麝尘莲寸此情长。
浣溪沙四首 其四,近现代末当代初,刘永平,月照绯帷透暗香。兰灯静照寂寒窗。几声更鼓入苔墙。被借笼薰方觉暖，宵因客久始知长。吟梅小院意难忘。
浪淘沙,近现代末当代初,刘永平,烽外客愁添。尘浣征衫。楼头忍看柳毵毵。却恨春来迷燕路，犹梦江南。骊曲黯斜帘。高挂风帆。半杯未尽怯唇沾。望里烟波心共碎，丝缚吴蚕。
浣溪沙三首 其一,近现代末当代初,刘永平,日落旗亭绮幔斜。小巢疏柳宿归鸦。倚窗坐久晚寒加。茗碗闲添初焙叶，胆瓶清供未开花。聊将蝶梦换年华。
浣溪沙三首 其二,近现代末当代初,刘永平,懒数鸡鸣晦雨晨。絮沾花湿掩重门。暗弹丛稿箧中尘。客少还须茶当酒，影孤时有燕窥人。渐多绮语莫伤春。
浣溪沙三首 其三,近现代末当代初,刘永平,翠染江头碧柳丝。风轻云淡日迟迟。饯春争赏牡丹时。触目落红添惆怅，扑襟飞絮惹相思。旗亭强饮酒盈卮。
临江仙,近现代末当代初,刘永平,陌上花残莺懒，柳边舟小波萦。掠衣飞燕系闲情。野云风卷絮，斜日雾笼晴。避缴征鸿初落，向阳春草还生。思归愁过短长亭。醉中迷旧路，况又隔层城。
点绛唇二首 其一,近现代末当代初,刘永平,风冷欺花，满枝摇落春迟暮。杜鹃啼处。露化溟濛雨。巢隔珠帘，燕子衔泥去。垂杨外。恨丝千缕。缭绕空中絮。
点绛唇二首 其二,近现代末当代初,刘永平,乍暖还寒，掩关仍倩云屏护。怨情难诉。未忍移筝柱。清供瓶花，蕾小知谁主。离魂苦。梦中酸楚。醒又伤春暮。
摸鱼儿,近现代末当代初,刘永平,总难消、蜀天悲楚，急弦难谱欢语。挂帆空说当归计，谁喻乱离情绪。飘泊处。忍说到、江乡犹殢痴儿女。鱼书久阻。恐萱草霜寒，蓼莪露冷，莫赎此身误。凭何事，差慰经年羁旅。销忧全仗词赋。铜琶金镂闲抛却，休道菂甘心苦。愁且住。肠断字、箧笥暗锁迷尘土。中州故宇。愿洲畔垂纶，湖中泛棹，重访颍滨路。
齐天乐·人日前夕访杜甫草堂,近现代末当代初,刘永平,野梅争吐寒江外，吟庐雾开清晓。花径通幽，虹桥引渡，难涤古今愁抱。残灯半槁。想去国衣冠，浣溪鳞爪。触目凄凉，恨无香篆案边绕。低回苔院记省，更逢人前夕，寻春先到。梦惯家山，身犹寄旅，雁过南天多少。扬鞭侧帽。看漫卷诗书，冶情渔钓。陌上花开，盼侬归去早。
一萼红·蓉城春感,近现代末当代初,刘永平,黯伤神。忽两番梅绽，佳节忆交亲。兽炭添温，蛮笺制句，回首难索前尘。叹今夕、灯红酒绿，解持护、百劫梦中身。煮茗生香，举杯欲醉，却忍沾唇。惊看旧符新换，正筵开西阁，箫沸东邻。闲掩重屏，慢翻零稿，惆怅都为伤春。几回误、仓皇兵马，望乡国、迢递隔烟云。欲待牢愁洗净，恨缕难分。
翠楼吟·题薛涛井,近现代末当代初,刘永平,曲咽笙箫，花迎门巷，伤心不逢洪度。回看金井畔，有纤手、染笺华露。竹间凝伫。想梦绕秦云，神驰巴路。总难据、锦江东逝，萍飘波注。岁暮。千里征途，见草芜天际，晓烟流煦。翠篁掩映里，更枨触、瘗香时墓。人今何处。正柳岸藏舟，斜阳笼树。频留恋、翠筠清影，那能归去。
满庭芳·望江楼茗坐,近现代末当代初,刘永平,金井停云，幽篁凝碧，小园人语清圆。晚凉侵茗，天际冷含烟。犹记旗亭韵事，漫浅酌、闲话尊前。悲冷落，征衫词笔，都付锦江船。芊芊。芳草外，乱峰起伏，鸣镝飞喧。望中原何处，徒耸双肩。恨不驰骋铁马，闻鸡舞、早着先鞭。笑书剑，生涯未拙，吟啸夕阳天。
过秦楼·仲冬上浣蒙子苾品茗涨秋茶楼,近现代末当代初,刘永平,尘涤襟怀，香沾茗碗，乱后怯言心绪。家山惊破，塞雁离群，喜有剑书随度。朝夕溅泪惊心，遍地虫沙，满天风雨。赖乌丝写恨，朋簪相慰，顿消凄楚。深自愧、苦学涂鸦，寒能映雪，难识艺林幽路。星槎未返，丁鹤言归，乍霁望中烟雾。长盼生还故里，闲补亡诗，清娱莱舞。叹灯昏壁冷，犹是华阳寄旅。
瑞龙吟·竟成园品茗，用清真韵,近现代末当代初,刘永平,蓉城路。闲眄竹榭临波，午阴筛树。悠悠桂棹云帆，板桥柳岸，低徊旧处。空延伫。因恨只身漂泊，蛰居庭户。残春绿暗纱窗，翠盈苔径，同谁笑语。零落蚕丛狂客，恰逢知己，麈挥眉舞。欣得缘结三生，酬唱如故。洗盏煮茗，促膝相联句。人惟恐、斜阳向晚，诗催归步。韵逐东风去，留春感恋，鹃啼苦绪。旧恨纷千缕。携素手、低吟垂枝花雨。蜀天空阔，满园飞絮。
浣溪沙·记梦三首 其一,近现代末当代初,刘永平,绿鬓钿钗琥珀嵌。蛮腰婀娜手掺掺。淡裙轻衬藕花衫。巧倩朱唇微笑破，殷勤青鸟尺书衔。星河一夕判仙凡。
浣溪沙·记梦三首 其二,近现代末当代初,刘永平,锦意温存笑语柔。瑶台月下送明眸。比肩人海总销愁。冠玉如君岂易得，梅花似汝几生修。团团璧月挂帘钩。
浣溪沙·记梦三首 其三,近现代末当代初,刘永平,六曲栏干柳外凭。一钩新月竹边生。低眉无语露香凝。萧史襟怀浓似酒，藐姑神态冷于冰。魂销庄蝶化孤灯。
鹧鸪天·和石桥有感原韵二首 其一,近现代末当代初,刘永平,梅柳无心寂小园。迎风故意唤春眠。短檠灯度缠绵夜，剩篆香销旖旎年。莲漏歇，麝香残。谢桥魂断梦凄然。醒来怕问笙歌地，却看邻娃拨凤弦。
鹧鸪天·和石桥有感原韵二首 其二,近现代末当代初,刘永平,绮阁秋深特地寒。巢空燕去冷雕栏。海棠凝露偷弹泪，琼月遮云暗卷帘。湘瑟寂，荩香残。怕听更鼓拢愁眠。梦中惯觅天台路，知在蓬瀛第几山。
水龙吟·中社诗友饯送建中学长返井研,近现代末当代初,刘永平,匆匆十日勾留，江天怅望悬帆去。临花品茗，挑灯斗酒，这番小聚。词源倒峡，雄谈竟夕，座盈俊侣。正丁香蕊绽，芰荷馥远，休缓踏，归时路。剩有蕉窗驿鼓。影伶仃、凄凉情绪。寻幽联袂，染笺和韵，总关怀处。珂里山栖，田园避世，菜衣乍舞。任高楼买醉，萧斋独坐，制惊人句。
虞美人,近现代末当代初,刘永平,小楼细雨侵春晓。蝶梦惊啼鸟。帘前苔砌落残红。自是愁心敲碎又朦胧。柳丝尚系芳草外。暗向望中改。远山不及黛眉痕。却喜十分清瘦更消魂。
八声甘州·胜利日宴集，赋赠诸友,近现代末当代初,刘永平,乍曦光、破曙约朋簪，高阁醉香醇。信天山箭定，金瓯完整，斩却长鲸。今际甲齐熊耳，倒海洗膻腥。漫看尾标出，爆竹盈城。八载天涯羁旅，对市桥、熙攘笑相迎。问家山猿鹤，依旧颍川晴。挥健笔、云烟落纸，趁青春、作伴舞升平。望剑外、千山开道，万马飞腾。
解语花·题寄虹《采菽词》的孙女。当代女词人沈祖棻的得意门生。曾题余《苹花馆词》。）,近现代末当代初,刘永平,蜚声弄玉，击节灵箫，深恨知音晚。凤钗敲断，沁怀抱、秘笈韵情都满。轻挥彩管。咏风絮、谢家书简。更织成、心字回文，丽密夸曾见。危坐焚香相伴。似云腻风酥，燕柔莺婉。谱谐湘瑟青峰曲，弦上暗传恩怨。浮杯酒暖。料应醉、阳春词卷。诗兴浓、丽日莹屏，任荼蘼香满。
壶中天慢·胜利后重游故里许都西湖,近现代末当代初,刘永平,碧湖清浅，正萍波微皱，莲房红闭。颍水箕山归隐处，瑟瑟暮秋天气。败壁苔侵，荒帘酒冷，难觅罍鲈味。弹痕犹在，残烽故垒休记。桑梓重到堪惊，笙歌寂寞，风物从今异。满目芦汀堆白雪，渐与沙鸥共起。哀角传音，寒砧鸣杵，都拢骚人意。凉飙凄紧，天边征雁来未。
清平乐,近现代末当代初,刘永平,柳烟寒碧。柔橹摇天色。驻旆华阳心意定。闲却征衫词笔。梦中往事如萍。梨花带雨含情。故国云山何处，凄凉玉笛新声。
浣溪沙二首 其一,近现代末当代初,刘永平,静坐萧斋岁月催。人生岂待命安排。故山猿鹤赋归来。百折涓流奔大海，千层激浪起惊雷。图南振翼莫徘徊。
浣溪沙二首 其二,近现代末当代初,刘永平,久住青溪学种瓜。筑茅忘尽旧年华。而今冷月伴梅花。终必破除蛾出茧，了无挂碍浪淘沙。梦魂夜夜向天涯。
水调歌头·题密云水库,近现代末当代初,刘永平,倒挽银河水，挖出地心泉。喝令三山五岳，赶快把家搬。不向玉泉作揖，不向龙王许愿，戳破半边天。高叫我来也，造海有何难。环沙峪，越崇岭，接云烟。淙淙作响，宛如玉女弄琴弦。风送稻香千里，浪阔鱼游万丈，到处吐清泉。朗月照前路，星航共往还。
百字令·题十三陵水库,近现代末当代初,刘永平,千山万水听调动，欣值人民世纪。牵着凶龙鼻子走，驯服曲从人意。冻土坚牢，悬崖陡峭，弹指成平地。燕山开拓，齐挥铁臂威力。纵值风饕雪虐，日烈霜严，难挫英雄气。拦截洪峰成大海，喷沫飞泉四起。有水皆青，无山不绿，满目风光丽。人间天上，银河卷入村里。
采桑子·塘沽观海,近现代末当代初,刘永平,平生自觉胸襟窄，宛似沙湾。难挂风帆。一叶扁舟滞浅滩。斗量海水那能尽，浩瀚无边。遍吸百川。肚里常行万里船。
浪淘沙·圆明园遗址,近现代末当代初,刘永平,荒垒野风寒。弹洞斑斑。游人指点说辛酸。断柱破垣犹满目，劫火烧残。沉痛独凭栏。泪洒名园。毁时容易建时难。如此苍凉如此恨，长记心间。
金缕曲·接晨风兄平反书，感赋二首 其一,近现代末当代初,刘永平,梁月分明是。忆音容、离肠寸断，欲悲还喜。四十年来无信息，难卜浮沉生死。慨今世、无缘再会。只等泉台重把晤，待枫青、月黑陪知己。伤感事，总牢记。车尘席帽几时已。数生涯、餐毡穷塞，三千余里。归卧夷门花正好，仍伴荼蘼沉醉。似往日、驰骋文史。翘首中原无限路，任梦魂、先到汴京市。衷肠热，泪如水。
金缕曲·接晨风兄平反书，感赋二首 其二,近现代末当代初,刘永平,湖海归来也。数当年、高歌击筑，孰如卿者。天下英雄君与我，冲浪逐流潇洒。奋椽笔、凌云声价。大块文章惊耳目，看虞初、新志留佳话。付逝水，存风雅。四凶放逐沉冤泻。望梁苑、烟笼河柳，花盈原野。自古词人多不幸，谁吊汨罗屈贾。庆谪仙、夜郎获赦。初度良辰来喜报，酌金罍、昂首临风把。身外事，休牵挂。
金缕曲·夏游避暑山庄,近现代末当代初,刘永平,纵目湖山远。望葱茏、江南景色，塞北呈现。烟波致爽凉飙细，古刹离官同览。夸腰脚、藤蔓攀援。崇阶苔腻，悬崖石滑，凌危涉险凭肝胆。登眺处，襟怀展。亭台楼阁相鱼贯。喜康乾、木兰秋猕，雄韬远见。岂徒威武惊夷狄，旨在绥边柔远。起塔庙、皈依象教。重译来朝真妙算，念赤子、隔海犹眷恋。抚前例，须借鉴。
望江南·咏避暑山庄七首 其一 烟雨楼,近现代末当代初,刘永平,山庄好，烟雨护层楼。吹笛小红能荡桨，吟诗老杜泛中流。一叶木兰舟。
望江南·咏避暑山庄七首 其二 水心榭,近现代末当代初,刘永平,山庄好，湖渚满芰荷。香远益清临水榭，影怜娇小束红罗。翠黛映横波。
望江南·咏避暑山庄七首 其三 采菱渡,近现代末当代初,刘永平,山庄好，菱渡赛江南。贴水田田风袂举，清香袅袅碧波连。笑语渡头欢。
望江南·咏避暑山庄七首 其四 丽正门,近现代末当代初,刘永平,山庄好，盛世想康乾。璧合华夷联塔庙，烟笼凤阙耀金銮。万国拜衣冠。
望江南·咏避暑山庄七首 其五 烟波致爽寝宫,近现代末当代初,刘永平,山庄好，致爽起烟波。圣祖品题挥健笔，那拉听政暗张罗。功罪究如何。
望江南·咏避暑山庄七首 其六 避暑山庄花园,近现代末当代初,刘永平,山庄好，铁树喜开花。黄缕凝球迎旭日，清馨袭袂翠枝斜。圆顶缀奇葩。
望江南·咏避暑山庄七首 其七 文津阁,近现代末当代初,刘永平,山庄好，四库费幽寻。避蠹芸香清肺腑，环楼水月护书林。愧未涉文津。
诉衷情·运载火箭赞,近现代末当代初,刘永平,风雷迅疾起层楼。玉宇闪光流。巨响环球刮目，震荡大洋洲。听捷报，醉金瓯。任遨游。天衢在望，星座匪遥，笑傲神州。
水调歌头·仲秋寄台湾诸亲友,近现代末当代初,刘永平,游子今何在，胡不早归来。慈母倚闾而望，月下久徘徊。又值神州奋进，尚阻一衣带水，把晤曷难哉。三十五年矣，丹桂几番开。遥寄语，衷肠热，立瑶阶。视通万里，灵犀一点透襟怀。且劝吴刚痛饮，更邀嫦娥作伴，渡海挂帆回。倦鸟知还日，联袂上春台。
水调歌头·胡耀邦同志为拙编《于右任文集》题签,近现代末当代初,刘永平,翰墨一挥洒，简册增辉光。于髯爱国忠荩，椽笔作评量。题罢风云飞动，佳气神州郁勃，寄望意深长。恍见金桥起，游子赋还乡。衣带水，一苇航，莫徜徉。沧溟遥隔，高山伫望几星霜。一国容含两制，三次仍期合作，团结固金汤。华夏腾飞日，比翼共颉颃。
浣溪沙·和李静声先生见赠原韵,近现代末当代初,刘永平,元夕灯红腊酒浓。霓裳舞送盛唐风。新词一阕诉衷情。马上宝刀原未老，军中横槊更从容。骚坛树帜亦称雄。
采桑子·纪念毛主席九十五周年诞辰,近现代末当代初,刘永平,会当水击三千里，鹏欲图南。背负青天。振翮高冲云汉间。岂因风雨谋趋避，危局能安。手挽狂澜。自信人生二百年。
行香子·长征火箭发射成功,近现代末当代初,刘永平,头顶蓝天。脚踏炎烟。听轰隆、震动坤乾。长征碧落，轨道椭园。看快如梭，闪如电，轻如烟。莫叹空前。峰顶高攀。赛鲲鹏、展翅争先。声传寰宇，韵满大千。历瑶池旁，月宫畔，银河边。
满江红·喜观亚运会在京开幕,近现代末当代初,刘永平,飞栋连云，蓟门北、金秋翔集。鸣钟鼓、群仙伞降，丽姝花织。绿浪红荷迎贵客，玉龙火炬明瑶席。正五湖、四海望荧屏，乐今夕。增友谊，快胸臆。传捷报，祝祥吉。喜熊猫盼盼，情甜意蜜。万国健儿身手显，中华英俊襟怀激。待奥运、抽剑上昆仑，倚天立。
金缕曲·缅怀周总理,近现代末当代初,刘永平,地震邢台猝。陷村墟、平川断裂，沸腾陵谷。浩劫余生裙悚悸，童叟哀号断续。亲临视、推心置腹。沥尽胆肝为善后，救苍生、吐哺情何笃。继国脉，挽危局。狂涛骇浪忽潜伏。忘宵旰、指挥若定，尽歼蛇蝮。力荐良才培元气，尤见高瞻远瞩。痛病魔、夺吾鲍叔。十里长街挥泪送，待灵车、风雪漫天扑。万民仰，诉衷曲。
浣溪沙·忆旧,近现代末当代初,刘永平,一幅瑶笺重万金。词林衣钵有传人。噙香漱玉赏新音。笔底生花多巧绘，胸中灵气欲成云。珍藏红叶又逢春。
浣溪沙·题王澍先生《王屋山房吟稿》,近现代末当代初,刘永平,鹊起诗名振宇中。骚坛当代有愚公。新声唱彻万方红。一片丹心歌禹甸，满笺豪兴颂东风。临窗展卷快心胸。
满江红·建国颂,近现代末当代初,刘永平,纵目神州，披新装、喜迎旭日。庆开国、轶唐超汉，功煊德奕。黄胄扬眉梁栋立，昆仑昂首云霞赤。看龙腾、虎跃运昌隆，树奇绩。礼花放，闪光密。夜空亮，欢声集。正金水桥畔，舞姿飘逸。玉宇清明烟雾散，天街熙攘笙歌溢。任往来、两岸会亲朋，归帆急。
满江红·纪念毛主席诞辰一百周年,近现代末当代初,刘永平,一代元戎，光禹甸、飙狂雷疾。十亿舜尧齐奋起，倚天屹立。腐恶清除河岳壮，磐基巩固波涛激。试纵目、映日红旗艳，谁能匹。挥长策，宏图启。音容在，思伟绩。喜后继有人，胆忠心赤。万马奔腾兴四化，新阶猛上增国力。欣捧读、宝训铭胸中，同呼吸。
浣溪沙·邓公南巡,近现代末当代初,刘永平,珠海南巡掌舵船。新阶快上萃群贤。市场搞活目标坚。燕舞莺歌花似锦，玉盈金满货如山。全民康乐颂尧天。
浣溪沙·祝张报诗翁九十华诞,近现代末当代初,刘永平,矍铄诗翁海鹤姿。风霜足迹遍华夷。挥戈有力挽尧曦。誉满神州夸革命，婚联苏美入传奇。遐龄当与老彭期。
卜算子·李倩女士独唱音乐会,近现代末当代初,刘永平,倩影幕前移，妙曲莺声啭。袅袅余音欲绕梁，心与神俱远。域外会群侪，济济红楼满。唱到凤鸣华夏时，忽见双蛾展。
鹧鸪天·明尼亚波利斯城秋感,近现代末当代初,刘永平,短袖纱衫别玉京。机场郁热气蒸腾。频添冷饮杯中满，自有凉风膝下生。航万里，莅双城。山花朵朵露华凝。小楼逭暑迎新月，盛夏时光秋意浓。
望江南·和当代中国出版社张长庚先生雾中游马嵬坡三首 其一,近现代末当代初,刘永平,杨妃苏，得救渡扶桑。箫鼓楼船旌蔽日，和歌山上驻行装。遗事赋新章。
望江南·和当代中国出版社张长庚先生雾中游马嵬坡三首 其二,近现代末当代初,刘永平,杨妃恨，宫阙劫灰埋。防卫无方朝政乱，却将罪过诿裙钗。女祸论尤乖。
望江南·和当代中国出版社张长庚先生雾中游马嵬坡三首 其三,近现代末当代初,刘永平,杨妃香，妙舞奏霓裳。未亡马嵬从人愿，至今美誉溢东洋。公允再评章。
水调歌头·长江三峡水利工程畅想,近现代末当代初,刘永平,梦见平湖景，三峡现奇观。神女晨临明镜，含笑理云鬟。万吨巨轮驰骋，千座塔楼发电，航道换新颜。袖拂霓裳美，人在彩云间。居民乐，侨侣醉，外宾欢。笙歌夹岸，石壁擎天仰首看。满目蓬莱春色，步入桃源仙境，秀丽甲区寰。争说蓝图好，旭日满烟峦。
浣溪沙·寄瀛洲书画院李凌云先生,近现代末当代初,刘永平,娱老韩江逸兴飞。倚声近体各新奇。南天一老吐光辉。春满杏庐传雅颂，名驰京国仰风姿。神交万里到天涯。
八声甘州·乙亥仲秋明尼亚波利斯城赏月怀乡,近现代末当代初,刘永平,问明蟾、昨夜照神州，可曾见都门。正环球妇女，怀柔云集，巾帼成群。天上嫦娥凝睇，招手倍相亲。驰想重洋隔，难解眉颦。昨夜恰逢佳节，算萍飘异国，仰瞻冰轮。笑曩时雅谑，西月更圆浑。看明城、金波潋滟，怀燕都、桂影更清新。早命驾、追星赶月，飞返昆仑。
浣溪沙·雨中明尼亚波利斯城留别,近现代末当代初,刘永平,芳草连天迎晚风。高林初染半黄红。清秋时节小楼东。满圃幽花情惋惋，钿车细雨惜匆匆。此身仿佛在京中。
莺啼序·乙亥飞美掠影,近现代末当代初,刘永平,平生快意，初领略、风云生肘。抬望眼、域外乾坤，日月许附襟袖。鹏翅升腾入霄汉，晚霞成绮散琼玖。向海天深处，龙吟罢，又狮吼。暂闭珠舷，高挂银影，航路仍依旧。岛屿星罗郁莽苍，轻烟掠过林薮。俯汪洋、千重巨浪，畅怀醉我白兰酒。忽频传、妙曲霓裳，滚摇乐奏。柔声广播，安全带栓，须防颠簸久。翻画报、图经饱览，驰想倚窗牍。忽亮灯光，催醒短梦，雪岩冰岛驱驰骤。思他年、再御星槎走。方壶圆峤期待久，便驽云追日，耄耋精神抖擞。亲朋等候。将近明城，思绪浮漩沤。遥见五洲宾客，熙攘春台，花束盈怀，含笑挥手。晶莹泪花，眉梢飞舞，愿初酬、今生能逅。更嘘寒问暖情何厚。深宵不寐开樽，花月清圆，常开笑口。
木兰花慢·题子苾师《沈祖棻诗词集》兼寄千帆师南京,近现代末当代初,刘永平,涉江谁作赋，人争许，沈斜阳。看律步清真，情深漱玉，韵越梦窗。十载江关留滞，念家山、凄切断柔肠。费尽才华咏絮，曲高独奏清商。沧桑。风雨起苍黄。星月吐辉光。觉盛世难逢，青春可再，意气昂扬。谁料突遭横祸，竟殒身、愉悦化悲凉。词媛名标彤史，英灵永伴闲堂。
念奴娇·和绍端先生乙亥新春锦江茶厅雅集韵,近现代末当代初,刘永平,德星遥聚，正腊灯红处，暗香方坼。鸠杖银丝谈笑里，漱玉双仙并立。江管生花，涛笺飞韵，隙影移珠幂。微酡乍起，举杯照见颜色。旧雨暌违已久，雪鸿寄语，何日能云集。银杏成林春色满，挥麈谈倾秘笈。翰墨情深，同声同气，互赏神来笔。须眉矍铄，合称林下六逸。
水调歌头·纪念建党七十五周年,近现代末当代初,刘永平,铁臂创奇迹，屹立亚洲东。舜尧十亿，奋力镰锤耀旗红。群体轻歌曼舞，水陆纷飞捷报，银弹耀苍穹。万众欢呼里，北斗瞻望中。西昌射，深圳发，京九通。朋结伴云集，商厦灿长虹。香岛迅将归属，万里海疆浩瀚，破浪涌艨艟。跨入新世纪，快马骋雄风。
水调歌头·迎接香港回归,近现代末当代初,刘永平,涤荡百年耻，今又唤春回。我自顶天立地，青史放光辉。五岳点头含笑，迎接珠崖遄返，香岛插红旗。巧绘蓝图美，星朗众心归。雁成阵，鹊成队，向北飞。禹甸金汤巩固，喜庆酒盈卮。试听雄鸡一唱，涌起奔腾万马，巨手创神奇。两制开新纪，碧海焕雄姿。
念奴娇·咏海和总政老干部学院里克同志原韵,近现代末当代初,刘永平,旷哉溟渤，无涯际、兴叹望洋咋舌。载地覆天成壮观，玉兔金乌同穴。鳌身映黑，鲸眼通红，银汉从中泄。乘槎来去，五洲任意超越。忽见海市蜃楼，荡摇星斗，幻影真奇绝。贝阙珠宫呈眼底，阛阓瑶光四射。万国梯航，千帆竞渡，两岸金桥接。海疆殷富，长空又照新月。
水调歌头·悼念邓小平同志,近现代末当代初,刘永平,四海祥和日，恩泽惠生民。勋名流誉中外，龙虎起风云。方建千秋伟业，遽失中流砥柱，热泪已沾襟。雅训常盈耳，沉痛倾葵心。初西进，继东讨，后南巡。宵旰劳瘁，三落三起转乾坤。香岛紫荆花放，禹甸红梅蕊绽，百族庆家辰。遵照光辉路，振奋力耕耘。
望海潮·庆贺重庆市升格为直辖市,近现代末当代初,刘永平,温泉美景，红岩胜地，渝州自古繁华。江岸千舟，岚崖万栋，临风直上星槎。激浪越长沙。看金盆天府，物产无涯。吴楚连襟，黔滇网络，世争夸。中枢明令称嘉。要提升直辖，锦上添花。半壁神州，大江雄踞，缙云飞起红霞。工贸聚专家。听市廛笑语，商厦喧哗。旋向新阶迈步，声誉冠三巴。
庆春泽·国庆之夜天安门前观灯,近现代末当代初,刘永平,广厦凌云，通衢溢彩，新都不夜堪夸。灯海人潮，喷泉飞浪无涯。长城移在金桥畔，亮晶晶、火树银花。走钿车。妙手铺成，锦绣中华。恰逢双喜临日，看高擎旗帜，织就红霞。赛过元宵，依然欢动千家。粮仓丰满琼篮富，访嫦娥、还泛星槎。奏筝琶。琴曲悠扬，笑语喧哗。
水调歌头·观99春节文艺晚会,近现代末当代初,刘永平,金虎方西逸，玉兔又东临。荧屏莲幕乍启，彩照更纷纭。俏丽京昆献艺，爽朗中西名曲，小品更清新。巨响钟声远，禹甸迓新春。祥和酒，再畅饮，乐嘉辰。澳门易帜在望，葡叶落缤纷。海峡春冰解冻，阿里归帆早发，大陆会情亲。携手炎黄裔，千载结同心。
清平乐·颂建国五十周年大庆,近现代末当代初,刘永平,东方屹立。铁臂开新纪。动地惊天五十载。写出辉煌历史。港澳次第回归。台澎鱼贯相随。遥瞻神州大地，金瓯完整无亏。
鹧鸪天·喜迎澳门回归,近现代末当代初,刘永平,九九金秋喜事添。香江归后澳门还。宋王台畔红旗舞，妈祖阁前明月圆。双制立，万家欢。海疆屏障立南天。台澎应作随阳雁，故里寻根早着鞭。
南吕赏花时·听某歌星演唱,近现代末当代初,刘永平,闪闪灯光急转轮。蓦地放光蓦地昏。影绰绰、台上有伊人。是男是坤。模样实难分。【么】夏穿皮袄肩上曳纱巾。冬披凉席脐眼露八分。摇晃晃宛似虱子爬满身。软棉棉无精打彩在犯困。却又飞眉弄眼俏出神。【赚煞尾】忽然间宛似烟鬼发了瘾。胡踢腾发情叫驴乱打滚。赛破锣吼出了哑嗓音。酸溜溜赶不上猫叫春。怎谈到高歌一曲动心魂。简直是三仙姑附体下凡尘。忸怩作态噱头频。鸦噪狼嚎不忍闻。入座希聆白雪音。谁料却见此疯韵。叫人倒胃添恶心。
越调天净沙·为贪官画像二首 其一,近现代末当代初,刘永平,廉经倒背如流。表白信口胡诌。乱挂羊头狗肉。花前酒后。红包礼品照收。
越调天净沙·为贪官画像二首 其二,近现代末当代初,刘永平,国帑亿万挪移。花枝三五小密。公房变作私邸。官家捉去。此番断送头皮。
中吕醉高歌·咏怀四首 其一,近现代末当代初,刘永平,半生南北驰驱。垂老燕京流寓。浩然正气胸中贮。粪土封侯万户。
中吕醉高歌·咏怀四首 其二,近现代末当代初,刘永平,后庭玉树歌声。银座琼杯倩影。荧屏乍启便头疼。何况身临其境。
中吕醉高歌·咏怀四首 其三,近现代末当代初,刘永平,几经世事沧桑。几度乘风破浪。太平洋上襟怀敞。宇宙与余同广。
中吕醉高歌·咏怀四首 其四,近现代末当代初,刘永平,棋枰袖手旁观。胜负云烟过眼。抟风鹏鹗凌霄汉。壮我骚心诗胆。
越调天净沙·寓居黄庄西苑新居,近现代末当代初,刘永平,新村朝日红霞。层楼塔院榴花。净几明窗书画。装修初罢。厅中细品香茶。
临江仙·纪怀1958,近现代末当代初,劳思光,明镜须眉衔石愿，浮生长物无多。华灯玉管浪销磨。文章聊复尔，兴废竟何如。恁是非情非恨际，依然牵惹丝萝。谁参密意病维摩。可怜千万劫，弱水自成波。
贺新郎·乙巳除夕，夜宴于伯谦先生私宅，赋此乞正，调寄贺新郎1965,近现代末当代初,劳思光,车马芳洲道。又喧阗、千家爆竹，共迎春早。我已中年翁七十，相顾樽前一笑。负多少、纵横怀抱。北望中原南望海，漫纷纶、棋局何时了。谁竟免，此乡老。佳辰欢趣频年少。最嗟予、诗肠多涩，酒肠偏小。讲舌徒为从众语，愧绝囊中旧稿。且相伴、今宵醉倒。卢雉一呼行乐耳，看青阳、破夜边城晓。云树外，起啼鸟。
浣溪沙,近现代末当代初,劳思光,又积征尘上客襟。相逢翻觉别痕深。青萍雪絮总浮沈。夜气正催秋似酒，天涯会见绿成阴。不须龟筮费搜寻。
高阳台·甲戌冬，作于香港海桐阁寓所1994,近现代末当代初,劳思光,细雨侵帘，彤云如幕，晓寒暗透窗纱。徙倚回廊，嫣红犹见山花。霓裳翠羽匆匆过，又匆匆、梦向天涯。漫咨嗟。百劫悲欢，几度虫沙。平生意气矜怀抱，枉目驱豺虎，手搏龙蛇。老卧南疆，一身破国亡家。文章解惑非夸世，论千秋、愿已嫌奢。怅啼鸦。谢傅筝弦，白傅琵琶。
齐天乐·1999年除夕1999,近现代末当代初,劳思光,佳辰不预笙歌会，高眠市楼寒雨。嚼蜡世情，凝霜诗笔，静夜茫茫无绪。蝶飞栩栩。向冷月昏时，劫灰深处。似有幽灵，两三相向含冤语。问人间、黄粱熟未，猛青灯照眼，此身何处。几辈英豪，几番成败，都付大江东去。悲欢何据。且手拂云笺，漫题长句。一笑推窗，看今年新曙。
木兰花,近现代末当代初,张珍怀,冻云珍珠藏芳韵。为说东风寒不信。依灯疏朵灿明珰，点镜春姿垂绀鬒。凝眸蹙黛含幽恨。飞羽年华愁一瞬。夜阑吹麝亸吟边，泪溅湘弦天可问。
鹧鸪天,近现代末当代初,张珍怀,落寞清宵画角哀。娇梅照眼觉春回。愁羁吟抱沉沉著，香袭神思栩栩飞。波澹荡，月徘徊。流辉万顷泻琼瑰。千林漠漠笼寒碧，一棹悠然独去来。
抛球乐,近现代末当代初,张珍怀,啸野回飙卷雪稠。惊寒夜壑起潜虬。重苔披甲森然立，苍干凌霜夭矫游。素萼一枝粲，危睇湘妃渺渺愁。
生查子,近现代末当代初,张珍怀,掬雪嚼寒英，醉踏层冰玉。清麝沁吟肠，灿灿生芒角。夕霁卷纤云，繁蕊开幽谷。一白照人间，拂拂春风绿。
减字木兰花,近现代末当代初,张珍怀,声飞玉笛。满地琼琚明月白。清影扶疏。一树珊瑚万琲珠。嫣然浅笑。宝篆绀壶春悄悄。红萼宜簪。还共禁寒说素心。
定风波,近现代末当代初,张珍怀,一片绀烟护玉屏。寥天鹤唳暮寒生。开遍江南花万树。谁主。翠尊弹泪暗消凝。明月应知尘世恨。堪问。苍松同证岁寒盟。漫说阳春绯雪艳。休羡。东风容易落繁樱。
风入松·九日,近现代末当代初,张珍怀,菊黄萸紫不堪看。愁漾吟边。清尊照影惊秋瘦，酒浇块垒争坚。吹帽西风无赖，泠泠凄入冰弦。神州莽莽恨漫漫。遍地狼烟。低徊一抹斜曛外，梦华弹指阑珊。双袖泪花红涴，悄然独凭高寒。
浣溪沙,近现代末当代初,张珍怀,绣箔依灯揽镜看。一簪澹菊逗秋妍。醉枫髡柳试霜天。短梦频惊憎夜永，吟心乍转带愁还。月华如水雁声寒。
点绛唇,近现代末当代初,张珍怀,寒亸云屏，麝薰肯护缃梅萼。夕曛楼角。风咽鸦声恶。澹荡吟心，寂寂浑无著。凄然觉。梦华非昨。断垒迷辽鹤。
菩萨蛮,近现代末当代初,张珍怀,银筝拍促华灯暗。翩翩舞拥吴姬艳。兰麝染衣香。楼心夜未央。霜风楼外吼。哀颤栖风叟。飞毂卷芳尘。寒蟾窥冻魂。
木兰花,近现代末当代初,张珍怀,江天极目秋如醉。家国悠悠空迸泪。迷离繁炬照危楼，迤逦飞軨归暮市。檐花蓦落残红穗。罗袖怯寒沾雨细。西风莫飏柳丝斜，柳外颓云沉欲坠。
蝶恋花,近现代末当代初,张珍怀,如水蛩声连砌起。冷露疏柯，一片凄凉意。旅思萦回灯影里。中宵独坐垂双泪。除把芳尊无好计。酒薄愁浓，偏是难成醉。强得微醺才入睡。梦魂又向愁边坠。
鹧鸪天,近现代末当代初,张珍怀,夜色沉沉雁语哀。悄听悴叶点空阶。烛花红泫纵横泪，心篆寒凝宛转灰。萦懊绪，惜深杯。醉眸倦涩枕函偎。悠扬蝶梦飞无定，争恨霜飙卷便回。
菩萨蛮,近现代末当代初,张珍怀,峭寒帘外浑如水。落梅簌簌明灯里。无那倚薰篝。轻烟飘淡愁。东风吹草色。绿遍江南北。曾否忆江南。画楼春雨纤。
烛影摇红·游灵谷寺、明孝陵,近现代末当代初,张珍怀,客绪芊绵，蓦惊飞羽流年换。江城飘泊负芳时，扑鬓缁尘满。漫道花幡缀燕。怯余寒、东风信懒。梅骄香酽，柳怅烟疏，春愁初罥。劫入华鬘，夕钟声杳阇黎散。残阳寂历下荒陵，弹指沧桑幻。莫再凭阑凝盼。楚天遥、吟衿泪溅。湘弦堪诉，坠梦难寻，当歌凄断。
念奴娇·和白石韵,近现代末当代初,张珍怀,梦摇剩碧，叩双舷容与，哀时吟侣。吹碎绿云风澹荡，曼睇嫣红无数。丝柳萦晖，山鬟窥镜，乍敛纤纤雨。疏钟回响，悄然凝作清句。向暮。一舸幽香，穿花转棹，欸乃凌烟去。暝色漫空愁渐起，最念阑宵鸳浦。月落寒禁，露零珠泣，孤醒麴波住。信芳伤抱，乱莎凄黯归路。
鹧鸪天·六阕悼亡 其一,近现代末当代初,张珍怀,遍野迷阳却曲行。身存长是负深情。超神独翥重霄上，薄祜难胜一羽轻。三月暮，好春倾。如潮鹃语不堪听。清愁才逐飞花去，又著繁阴翳翳生。
鹧鸪天·六阕悼亡 其二,近现代末当代初,张珍怀,檐角残晖敛夕阴。长悲人境夜沉沉。因寻好梦常偎枕，为惜余芬不浣衾。相聚短，负恩深。优昙身世卷葹心。纵横烛泪怜孤影，凄切茶笙伴悄吟。
鹧鸪天·六阕悼亡 其三,近现代末当代初,张珍怀,不奈繁灯绚夜帱。伤高偏是住危楼。深参静定方生悦，已分伶俜何必愁。欢已尽，梦全休。匆匆聚散比浮沤。芳醪化泪难成醉，鸾镜飞霜怯敛眸。
鹧鸪天·六阕悼亡 其四,近现代末当代初,张珍怀,栩栩清宵蝶梦圆。梦回月堕锦衾寒。欢倾酽茗依稀见，泪涴残篇展转看。鹃泣血，柳飞绵。湘江哀怨迸朱弦。飘风刬地惊春去，幽恨如馨欲语难。
鹧鸪天·六阕悼亡 其五,近现代末当代初,张珍怀,顾影回灯费泪珠。聪明终古不如愚。遁尘未肯抛吟卷，损福多因好读书。人静后，酒醒初。华年依约梦模糊。浮生窥隙千欢逝，孤抱阑宵万感殊。
鹧鸪天·六阕悼亡 其六,近现代末当代初,张珍怀,一吷风吹万古尘。花开顷刻抵千春。稽天巨浸滔滔世，斫地哀歌滟滟尊。愁缱绻，忆纷缊。芳华有翼梦无痕。心光忆旧明如电，客意于今冷似云。
浣溪沙,近现代末当代初,张珍怀,愁漾吟尊感岁华。人间底事费清嗟。有涯生逐智无涯。旧忆如飘檐外叶，好眠为恋梦中家。西风临夜倍寒些。
玲珑四犯,近现代末当代初,张珍怀,拂拂垂杨，正荡漾飘愁，飞絮零乱。欲住芳菲，争奈野鹃频唤。消得刬地狂飙，更几日、噀红如霰。最黯然、似水斜阳，休倚画阑凝盼。茗痕依约春衫展。记年时、赌书覆椀。清欢并笑分明在，偎枕梦华凄恋。还向寂寂阑宵，独自安排肠断。共夜铛悲语，珠泪迸，碧鸥溅。
高阳台·戊子除夕,近现代末当代初,张珍怀,烽火瀰天，藩街饯岁，江南争赋沉哀。密苣辉辉，万家酣醉深杯。寒欺孤馆愁宵永，拥旧衾、冻涩吟怀。任梅枝、隔户飞香，不信春来。喧阗爆竹惊欢梦，更瞢腾欹枕，羁绪萦回。凋尽华年，芳情都化寒灰。花钿彩胜翩翩影，奈祗今、云鬓霜催。尽无眠、明镜深灯，独自徘徊。
定风波,近现代末当代初,张珍怀,一簇绯桃映落霞。飞绵澹澹柳斜斜。风景依稀思往事。曾记。那回持醉踏柔莎。华发沉哀深似海。谁解。青春绮梦艳如花。每向黄昏迎月上。悽惘。悠扬愁绪逐云涯。
玉楼春·谒夏承焘先生于国际饭店十三楼，即和先生在北京观焰火词原韵,近现代末当代初,张珍怀,熊藏丘壑毫生彩。金石为声云作态。苏辛绝调挟风涛，江汉朝宗趋大海。高楼放眼无尘碍。奔逸吟思赤九塞。登堂回忆廿年前，满座春风闻謦欬。
水调歌头）,近现代末当代初,张珍怀,黔山叠成海，万嶂起狂澜。飞軨栈道旋转，恰似一帆船。屹屹群峰如墨，闪闪星光微射，寒夜上危峦。九折阪崎曲，千仞壑回环。青松树，白板屋，架山巅。梦中无此奇境，身在武陵源。高髻银钗苗女，绣襁负兜啼寤，抱瓮汲清泉。不为机心累，守拙自怡然。
百字令·白菊,近现代末当代初,张珍怀,重阳近也，望漫天风雨，秋怀岑寂。把酒东篱迎夕霁，月映冰肌姑射。净洗金黄，不沾绶紫，一例污颜色。素心相对，吟衿醉浥芳泽。辞树万叶千红，飘茵坠溷，零落谁能惜。岁晚寒梅开雪后，片片还愁吹笛。独傲霜华，枯香尝抱，那肯飞瑶席。逸情遗世，春秾争回知得。
水调歌头,近现代末当代初,张珍怀,飞軿卷尘陌，一榻枕书眠。幽栖恰在嚣市，心远地常偏。狮子座容三万，云梦泽吞八九，丈室自悠閒。翠巘叠屏上，坐啸白云端。秋风起，桂子落，尽倾欢。无弦但识琴趣，无酒自醺然。且酌碧螺清茗，如醉流霞仙醴，把盏向长天。对影翩翾舞，招下月婵娟。
满江红,近现代末当代初,张珍怀,壮采霜天，赪红染、高林远樾。探芳径、穿云披锦，烟峦几叠。登上丹霞纷沓处，却看醉墨淋漓泼。问人间、何日得相忘，清秋节。尘寰梦，迷蚁穴。蘧栩化，飞仙蝶。居小庐十笏，万花飘瞥。鼻垩运斤风飒爽，琴丝流水声清越。照肝肠、明月与秋波，俱澄澈。
水调歌头·乙卯元夕柳州驾鹤山麓初见小桃花,近现代末当代初,张珍怀,几户倚山麓，静悄掩柴扉。坡陀莫讶苔滑，稳步且纡回。云巘沉沉初睡，明月泠泠如水，吟望拄筇归。缥缈听风籁，驾鹤玉笙吹。春犹浅，寒尚峭，夜何其。欹枕百无聊赖，梦断叫荒鸡。秉烛嫣然凝盼，照眼花枝红灿，慰我客中思。良夜喜无寐，还共醉芳卮。
水调歌头·病中读老子,近现代末当代初,张珍怀,万物为刍狗，天地不曾仁。年年春去花落，岁岁鬓丝新。衿臆澹然如海，飞浪飂兮何在，弹指了无痕。美恶亦相若，恩怨不须论。小窗幽，桐荫碧，待来薰。维摩示疾何似，一榻隔缁尘。午梦瞢腾蘧栩，茶铫药炉添炷，静里妙香闻。高咏生怡悦，无恙更无身。
六丑·和清真,近现代末当代初,张珍怀,又抛绵泪尽，鶗鴂唤、万花飘掷。雪泥印痕，飞鸿惊翥翼。渺渺无迹。往日花开处，琐窗人去，顿化青芜国。一春坠梦濒清泽。照影莼波，倾杯柳陌。而今与谁追惜。只朦胧淡月，犹照纱隔。东风吹寂。任轻条弄碧。卷地残英乱，休叹息。秾芳早识过客。趁斜曛一抹，醉颜红极。柔梢袅、拂偏吟帻。相忆否、镜里吴霜扑簌，病衾欹侧。愁还似、夜半来汐。睡复醒、小朵窥帘影，依稀见得。
减字木兰花·近阅天文研究云，银河系星球有高级动物，智慧远胜地球人，居水中者，楼阁宏丽,近现代末当代初,张珍怀,夜空灿烂。银汉无声球似霰。几万光年。智慧高峰在那边。九重天外。一颗星辰一世界。贝阙珠宫。多少鲛人碧海中。
浪淘沙·公园水榭坐雨,近现代末当代初,张珍怀,细雨点轻漪。烟水凄迷。镜心娇靥湿胭脂。为惜临风环佩冷，垂柳成帷。万叶映朝晖。清露初晞。霏霏花气扑罗衣。卅载莫愁湖上梦，梦逐云飞。
鹧鸪天·赠旧友,近现代末当代初,张珍怀,一别匆匆四十年。轮囷肝胆照尘寰。晶莹富士千秋雪，浩瀚长江万里澜。湖艇上，酒垆边。朱颜绿鬓两翩翩。相逢莫讶垂垂老，且倚繁花理旧欢。
鹧鸪天·寿王瑗仲先生，并题南山同寿图,近现代末当代初,张珍怀,五柳门前榴蕊妍。双卮霞醴颂南山。仰瞻北斗三千士，坐沐春风四十年。池染墨，笔如椽。龙蟠虎卧满瀛寰。文章德望谁堪比，独为宁人作郑笺。
鹧鸪天·炎暑纪梦,近现代末当代初,张珍怀,推枕迎来满意凉。北窗睡足傲羲皇。遥山似黛方凝望，轻梦如烟已半忘。香漠漠，碧幢幢。飞云携雨过荷塘。斜晖荡漾胭脂水，无数风裳靓晚妆。
鹧鸪天·友人赴哈尔滨出席红楼梦学会，临行以临江仙词见示，赋此赠之,近现代末当代初,张珍怀,青埂石头绛草仙。百草丛里斗芳妍。一枝凝艳倾寰宇，九域摛芬骋坫坛。挥妙笔，写吟笺。清凉胜境会群贤。曹沾精爽凌云笑，紫气红光牛斗间。
忆江南·题谨怀绘红楼梦仕女图十首 其一 宝玉,近现代末当代初,张珍怀,轻禄蠹，莫道是清狂。赫赫侯门徒有恨，茫茫大地去何方。肠断忆潇湘。
忆江南·题谨怀绘红楼梦仕女图十首 其二 黛玉,近现代末当代初,张珍怀,孤零恨，洒泪瘗花残。相照两心秋月朗，难成比翼朔风寒。芳洁绛珠仙。
忆江南·题谨怀绘红楼梦仕女图十首 其三 宝钗,近现代末当代初,张珍怀,真巧伪，扑蝶戏婵娟。枉费心机金铸错，长留孤枕玉逃禅。辛苦结良缘。
忆江南·题谨怀绘红楼梦仕女图十首 其四 湘云,近现代末当代初,张珍怀,眠花圃，石冷醉酣沉。清朗笑声英气爽，凄凉家境女红勤。异彩焕双麟。
忆江南·题谨怀绘红楼梦仕女图十首 其五 元春,近现代末当代初,张珍怀,椒房宠，贵显总奢骄。归省挥金如土贱，荣华过眼似烟消。春去万花凋。
忆江南·题谨怀绘红楼梦仕女图十首 其六 迎春,近现代末当代初,张珍怀,居甲第，弱质自堪伤。开箧怕寻簪髻凤，结缡偏遇薄情郎。富贵亦凄凉。
忆江南·题谨怀绘红楼梦仕女图十首 其七 探春,近现代末当代初,张珍怀,闺中秀，秋爽挹衿怀。红杏倚云夸妙句，玫瑰多刺是奇才。佳偶远相偕。
忆江南·题谨怀绘红楼梦仕女图十首 其八 妙玉,近现代末当代初,张珍怀,兰蕙质，玉貌擅才华。绮思未能抛槛外，孤芳终惜劫尘沙。何苦著袈裟。
忆江南·题谨怀绘红楼梦仕女图十首 其九 尤三姐,近现代末当代初,张珍怀,鸳鸯剑，碧血洒娉婷。秋艳迎霜谁敢犯，红颜绝境自轻生。浪子负痴情。
忆江南·题谨怀绘红楼梦仕女图十首 其十 晴雯,近现代末当代初,张珍怀,扶病起，巧手骋神针。自是风流高格调，奈何微贱女奴身。月冷彩云沉。
声声慢,近现代末当代初,张珍怀,长堤柳线，短艇鸥波，何曾轻负前缘。旧迹谁知，惟有照水烟鬟。空青未嗔悄问，映朱霞、相视嫣然。晚归路，向幽篁深处，幽梦吟边。无那蔷薇凋后，剩风枝露叶，犹惹缠绵。晓月临窗，消得淡彩余妍。蓦惊镜华换了，倚阑人、不似当年。春去也，任花飞、鹃语夜残。
鹧鸪天,近现代末当代初,张珍怀,惟有畸人尚独行。槐根哀乐半瞢腾。拂衣病榻花犹著，振履商歌意未倾。春草梦，白鸥盟。跫音镜影总关情。廿年难忘传笺语，倚遍朱阑望暮軨。
玉楼春,近现代末当代初,张珍怀,涉江兰楫归来否。菡萏半开红未透。莫怜小景绣芳帷，谁斗双蛾摹远岫。朗吟常在飘灯后。印可麝煤犹染袖。为耽佳句九回肠，吟到嫩凉惊影瘦。
鹧鸪天三首 其一,近现代末当代初,张珍怀,清浅蓬莱往复还。上仙难解玉连环。素娥入月缘偷药，青女飞霜不斗妍。何日藕，几时莲。瑶池新绿正田田。天风吹下钧天乐，谱记人间莫错传。
鹧鸪天三首 其二,近现代末当代初,张珍怀,阆苑重楼第几层。云间曾见许飞琼。十年诗梦终非幻，万古閒愁总负情。秋澹荡，醉瞢腾。瑶台有愿记分明。碧天似海冰轮涌，花影如潮夜气清。
鹧鸪天三首 其三,近现代末当代初,张珍怀,姑射仙軿驭素云。含冰掬月照清心。轻衾遥夜隔扉语，细雨明灯拥袖吟。天浩渺，海深沉。海天澒洞化牙琴。何须沧海移情思，一剪柔波比海深。
莺啼序·和梦窗,近现代末当代初,张珍怀,斜阳半萦塔影，洒残晖满户。画帘外、双燕呢喃，未说春晚天暮。但留客、凭阑共看，冰轮朗照清峦树。奈归时、离绪漫空，落花飞絮。絮卷秋风，乱飐苇渚，趁轻云淡雾。雁鸿翥、芳札频传，素笺难诉衷素。记重游、霜红染叶，也堪比、繁花霞缕。步长堤、抛却閒愁，且呼鸥鹭。隔年怅望，再聚萍踪，探幽乐远旅。更日日、挑灯读帖，瀹茗联吟，双桨莼波，一窗风雨。酒垆醉后，竹林游罢，肝肠相照莹冰雪，黯消凝、黛发兰舟渡。题衿墨淡，心期犹托朱钤，而今尽委尘土。维摩丈室，绕榻茶烟，又溽风换苎。莫再忆、阿连诗梦，圆泽石寒，小朵薇残，碧幢蕸舞。挥弦谱入，龙吟新曲，天风吹籁飞澜啸，化仙音、弹彻琼瑶柱。泠泠流徵谁听，逸响横空，有翔鹤否。
忆江南·敬挽龙榆生先生,近现代末当代初,张珍怀,图授砚，薪火继归安。腻柳豪苏合一手，依声校律有遗编。凄怆劫灰寒。
忆江南,近现代末当代初,张珍怀,梁木折，词苑失宗师。三愿玫瑰留逸响，九秋风雨动哀思。持泪献花枝。
鹧鸪天·沈迈士老画师年九十三，以秋宵作画诗见示，赋此为赠,近现代末当代初,张珍怀,莫道生花笔一枝。何如三妙画书诗。惟师造化宗中正，自乐天和慕启期。凌岱顶，月明时。迷濛玉女蹑仙梯。高吟梦觉秋宵起，腕底烟云万岫飞。
鹧鸪天·叠前韵赠江辛眉学长,近现代末当代初,张珍怀,擢秀春葩多少枝。茹经门下学传诗。沧桑幻世休重问，松柏凌霜有后期。钟响罢，课余时。小红楼角几层梯。而今华发垂双鬓，话到当年逸兴飞。
摸鱼儿,近现代末当代初,张珍怀,步初阳、绿云垂野，神思清畅如浣。寻幽惆怅闻鹃语，刬地落红飞霰。休辞晚。访劫后、伽蓝弥勒金装炫。炉烟漫散。算尘梦一炊，楼台弹指，谁偿众生愿。春犹艳。藏在禅房小院。莹莹珠露娇茜。惺忪睡起扶残醉，叠叠羽衣香染。阑倚遍。问百岁婵娟，几见沧桑变。蓦然笑敛。但脉脉含情，依依挹袂，酹酒共倾盏。
齐天乐,近现代末当代初,张珍怀,尘生罗袜重洋渡，依稀洛滨流盼。翠羽明珰，丰肌素靥，舞态新翻胡旋。惊鸿已倦。讶淡伫禁寒，异邦幽怨。为慰芳心，宝薰烟暖护葱茜。漳江姚冶斗艳。看娉婷并倚，何似环燕。小盏镌金，深觥莹玉，却怕沉醺难遣。愁肠缱绻。正圆月当空，妙香轻散。锦幄低垂，凌波清梦远。
鹧鸪天,近现代末当代初,张珍怀,瓶水澹然菊一枝。小窗迎爽读新诗。瀛洲词卷初笺罢，空谷跫音自可期。逢海客，晚秋时。银峰富士接云梯。尘扬蓬岛红桑现，为说南朝战焰飞。
玉楼春·癸亥暮春，友人过沪，旋飞去。忆曩日分携，亦在落花夕照之时，风景不殊，华年难再，归途怅惘，口占小令,近现代末当代初,张珍怀,相逢四十一年后。讶我痴肥君老瘦。镜中丹颊已无踪，梦里芳华仍似旧。黄昏总是愁时候。飞艇扶摇西去又。天涯望断暮寒生，把臂余温犹在袖。
忆江南·冯谷贞以秀水庄一拂先生娇女诗一百六十韵寄示，并嘱题词，即倚小令为酬,近现代末当代初,张珍怀,怜娇女，一老咏螟蛉。竹垞高才工丽句，玉台妙笔写深情。灿灿晓珠擎。
忆江南,近现代末当代初,张珍怀,仙姝影，象管舞婆娑。素腕临池师逸少，曼声拍曲慕韩娥。出谷晓莺歌。
浣溪沙·题梅花仕女图,近现代末当代初,张珍怀,冰雪肌香透碧纱。褰帘一笑玉钗斜。昨宵春讯到梅花。疏朵晶莹凝淡月，横枝清峭傲朱霞。漱泉含蕊读南华。
鹧鸪天·江辛眉见示赠许白凤先生水龙吟词，倚此奉酬，并柬谢许先生寄赠所著亭桥词,近现代末当代初,张珍怀,啸罢风生岩壑惊。宛如阮籍遇孙登。令词妙喻霜螯味，高咏能摹青兕声。梅簌落，柳轻盈。吟筇伫盼过清明。寻幽待听阳春曲，小阁花深酒共倾。
玉楼春·甲子之春，夏承焘老师八十五诞辰，门人在京为称觞祝寿，回忆廿年前，曾和先生在京观节日焰火词，叠前韵奉祝,近现代末当代初,张珍怀,老坡词笔腾奇彩。白石绝诗多逸态。一轮霁月照神州，不尽天风歌小海。悦生丈室无尘碍。花散缤纷飘九塞。遥瞻北斗醉流霞，光电辉辉传謦欬。
玉楼春·陈兼与先生年八十八，日本谓之米寿。其友人为绘壶卢图，以先生别号壶因也，谨倚小令奉题,近现代末当代初,张珍怀,神清骨秀才思捷。椽笔一挥诗几叠。南天北斗仰词宗，花萼联枝俱俊杰。壶中岁月常怡悦。霞醴双斟梁案接。彭篯八百祝遐龄，米寿于今方二八。
浣溪沙·西湖暮归，行经葛岭口占,近现代末当代初,张珍怀,堤柳亭亭著夕烟。蛮腰婀娜总堪怜。诗仙鹤背可曾看。风铄银波侵袂冷，月迎俊侣踏舟还。飞軨流转路弯环。
清平乐·龙井山居即兴,近现代末当代初,张珍怀,晓晴未准。烟际山鬟隐。风峭彩霞光乍晕。明灭额妆金粉。高坪皓皓秋阳。倾筐大叶茶香。自爱碧鸥清酽，汲泉夜听鸣铛。
满江红·林文忠公则徐诞辰二百年纪念，福州三山诗社徵诗词，谨倚声奉献,近现代末当代初,张珍怀,俎豆千秋，垂勋业、国家民族。叹当日、丹心磨折，议和仓卒。不列颠狂连舶至，阿芙蓉毒摧人酷。扫烟氛、歼敌是还非，边疆逐。百年过，流光速。云霞蔚，迎初旭。看神州焕彩，洗湔前辱。香岛明珠回故土，天山荒碛舒新绿。跨鹤归、凝望旧山河，高吟续。
醉翁操·先师唐蔚芝先生诞辰一百二十周年纪念，无锡国专同门于唐先生太湖旧居茹经堂树立纪念碑，谨倚醉翁操琴曲敬献,近现代末当代初,张珍怀,寰中。儒宗。惟公。坐春风。融融。三千泗滨昔相从。乱离危厄重重。寻旧宫。师表一碑丰。屹屹高堂环竹松。通今博古，道义横胸。哲人去后，浩气萦回昊穹。千载兮山葱茏。百世兮湖溟濛。湖山瞻德隆。门墙桃李秾。四海发花红。传业薪火无尽穷。
水调歌头·蠡园长廊眺望太湖,近现代末当代初,张珍怀,三万六千顷，浩渺水云天。轻帆日日飘漾，凝伫碧螺鬟。一舸鸱夷方发，曾见倾城顾影，今古刹那间。夕阳逐波去，过客且留连。持薄醉，飞遐想，倚朱栏。依稀步屧摇佩，风岸起微澜。西子天生丽质，九薮具区第一，众壑望洋叹。休说妆浓淡，笠泽藐姑仙。
望江南·赠天津王蛰堪,近现代末当代初,张珍怀,飞鸿过，传到五云笺。秋雨帘栊何郁郁，春风词笔正翩翩。声继水西弦。
清平乐·豫园新景,近现代末当代初,张珍怀,攘伧阛阓。昕夕如腾沸。一入仙壶风景异。曲槛玉堂清閟。飞琼飞下珠宫。碧波照影玲珑。月夜流觞对饮，陶然大快寰中。
玉楼春·戊辰端阳上海诗词学会与美国四海诗社结盟为姊妹社。是日两社同时在上海、纽约召开朗吟会，即席口占小令,近现代末当代初,张珍怀,结盟吟侣清神畅。昕夕东西齐引吭。同声相和海涛惊，同气相连花萼放。楚骚光彩千秋壮。待听八方流徵唱。题襟洲际自无前，驾鹤三闾云表望。
玉楼春·题施议对新著,近现代末当代初,张珍怀,苏辛一脉谁承接。何代声家无俊杰。著书精粹见传薪，侍疾谨恭犹立雪。京华一晤匆匆别。夜话深知心志洁。后来居上小门生，浩浩天风翁笑曰。
清平乐·题丐斋校词图,近现代末当代初,张珍怀,萧斋南面。偿了平生愿。不惜兼金收旧卷。盈袖芸香飘散。松风梅影帘栊。丹黄砚冻灯红。莫道夜深寒峭，阳春曲自融融。
浣溪沙·陈九思先生见示退休五律，倚此奉酬,近现代末当代初,张珍怀,霁月光风诲益谆。英才乐育自辛勤。千枝花灿满园春。抱朴著书丹九转，渊明哦句酒三巡。梅花纸帐暖朝暾。
玉楼春·恭祝钱仲联先生八秩双寿,近现代末当代初,张珍怀,秋高节近重阳候。新月如弓吟白叟。盈门桃李颂南山，举世词林瞻北斗。休云八十称耄耇。寿比彭铿年正茂。等身著作九州传，戏彩双卮斟醴酒。
玉楼春·敬祝唐圭璋先生八十五寿辰,近现代末当代初,张珍怀,金声玉振飞清响。乐府大成真宝藏。八方桃李竞芳华，一代宗师尊德望。开笺煦煦春风畅。诲益谆谆秋月朗。江天遥望祝椿龄，南极星辉钟阜上。
浣溪沙·题陈丽子诗集,近现代末当代初,张珍怀,传札如闻空谷跫。珠玑盈卷托秋鸿。琅琊深秀自当胸。同甫毫端飞壮彩，茹经堂上坐春风。共瞻泗水忆游踪。
玉楼春·王蛰堪以津门雅集分韵词见示，赋此奉酬，兼呈寇梦碧先生,近现代末当代初,张珍怀,姜张坠绪今重振。莱国及门多雅韵。倾杯不惜百分斟，击节能消千种恨。水西灯火传红烬。绝妙词笺留范本。津沽乐府尽新声，江表沉沉何处问。
玉楼春·敬题麻姑祝嘏图，恭祝明两老师九秩豫庆,近现代末当代初,张珍怀,波澄东海兰舟迅。芝草蟠桃霞醴进。五洲髦士列门墙，一队莱衣俱彦俊。景行仰止惟嵩峻。光彩丽天图笔阵。嬴秦阙史补新篇，九十操觚真博敏。
鹧鸪天·戊辰除夕寄儿女,近现代末当代初,张珍怀,小阁飘香开水仙。红摇烛影换流年。遥思瑞典寒犹劲，更忆台湾春早妍。临海峡，绕西寰。飞鸿辛苦柬书传。何时能遂华颠愿，共醉团圞守岁筵。
金缕曲·旅途记梦,近现代末当代初,张珍怀,叶采青桑树。满筠笼、吴蚕眠起，护持辛苦。分茧缲丝何碌碌，织就轻柔纨素。民有幸、王孙善贾。六耦三奇联海客，舞袖长、翻覆云和雨。千万匹，载将去。南天燠暖开新埠。望嚣尘、危楼广厦，电机铁杼。十二时工红颜瘁，逐利难言酸楚。犹未解、狙公赋数。金缕衣裳输异域，看飞蚨、纷向谁家聚。槐国梦，蓦惊寤。
木兰花令·赠窗外梧桐三阕 其一,近现代末当代初,张珍怀,清禽窗外频相唤。又报拆桐花烂熳。连宵骤雨送春归，侵晓开帘新绿展。青枝嫩叶年年换。青鬓皤皤难再返。楼居濩落只君知，独客长吟应听惯。
木兰花令·赠窗外梧桐三阕 其二,近现代末当代初,张珍怀,昔时小树凭窗看。今日亭亭遮满院。如云清荫却炎威，送爽凉风驱暑散。护持休问恩深浅。四十余年朝夕见。嚣尘那有凤来栖，叶落知秋惊岁晚。
木兰花令·赠窗外梧桐三阕 其三,近现代末当代初,张珍怀,蓦闻广袤康衢建。伐树倾楼终不免。艰辛步履客迁郊，腾沸釜甑桐入爨。雨余枝叶风中颤。似诉离衷珠泪溅。来年福祸莫先忧，且共婆娑迎月满。
蝶恋花·庚午冬日上海,近现代末当代初,张珍怀,北雁传书惊岁暮。却喜开缄，好咏犹如故。倾盖何须逢旧雨。题襟佳话无今古。日月同辉源溯楚。振采飞声，逸响谁能阻。且听古都新韵语。词仙霄汉翩翾舞。
水调歌头,近现代末当代初,张珍怀,此曲为君寿，十载刹那间。青松依旧不老，蓊蔚胜当年。上善生平乐水，运思江涛海浪，利物在回澜。高坝放歌处，光彩绚人间。德曜去，鹍弦折，忆绵绵。玉壶案畔，镌心双字化玫轩。门下李桃争艳，膝下箕裘克绍，奕奕看薪传。霁月辉钟阜，把酒颂南山。
浣溪沙·题卢为峰屏麓掬沤观书图,近现代末当代初,张珍怀,山麓读书似玉川。当门一曲碧潺湲。积微成著自涓涓。禅语休云泡露幻，人生不朽德功言。待看水击运三千。
金缕曲·壬申暮春客美京呈国内诸师友,近现代末当代初,张珍怀,裨海韶光短。待寒消、一春将尽，万花初绚。蓦地连天风雨急，红紫凄然凋散。又惹起、羁愁缱绻。华发飘萧栖异域，听啼鹃、也似侏离唤。无可语，泪空泫。金乌飞绕坤舆转。甚尘寰、东朝西暮，晦明更换。欹枕重洋容易渡，争奈不同宵旦。归梦里、应难遇见。熙攘名都谁识我，算唯有、明月清辉灿。圆与缺，总相伴。
鹧鸪天,近现代末当代初,张珍怀,难忘堪庐半亩园。繁花清荫倍幽妍。夜吟绕砌蛩相和，晨起窥窗鸟共欢。车欲驶，意犹牵。送行松鼠上枝看。畦中留有新青菜，双兔来时可饱餐。
鹧鸪天,近现代末当代初,张珍怀,相送依依似昨晨。倏然别后又逢春。每凭星电观申浦，蓦起乡愁忆故人。诗札诵，友情真。高才雅韵益清新。江南吟苑伤寥落，扬帜摛芬犹待君。
浣溪沙·奉和范学功先生怀念许老原韵,近现代末当代初,张珍怀,凤翥九霄剩一楼。田园词派世难求。乡情隽永不言愁。冶炼方言成雅咏，别开新境足千秋。印书嘉惠忆前游。
浣溪沙·美国碧荫湖初冬偶成,近现代末当代初,张珍怀,雨骤风狂惊夜寒。悄听败叶坠危阑。羁栖异域又经年。霞映溪流如酒美，雾濛松樾当山看。金元国里小壶天。
忆江南·题双美吹箫图,近现代末当代初,张珍怀,金风爽，笑语画阑凭。桂子飘香飞绣箔，月华如水照中庭。玉笛韵幽清。
鹧鸪天·一九四六年九月，将之汉皋，和元谊、吉权、深之秋感韵,近现代末当代初,萧萐父,风警疏桐坠碧栏。雁声遥度泬寥天。冰弦怨结嶷云冷，翠袖愁添竹露寒。蘋渚外，蓼订前。萧萧落木满秋山。红衣褪尽莲心苦，谁忆明珠叶上圆。
鹧鸪天,近现代末当代初,萧萐父,漫卷珠帘上玉钩。颓云漠漠一天愁。凄凉笛里关山月，憔悴吟边海树秋。飞鸟尽，角弓收。可堪重忆少年游。焦桐难写鹓雏恨，嚇鼠寒鸱不解羞。
鹧鸪天,近现代末当代初,萧萐父,辛苦天孙织彩霞。搀枪犹自护雷车。惊烽乱落三秋雁，铁管吹残五月花。淮水碧，蒋山斜。几多猿鹤几虫沙。楸枰一局谁堪问，愁听荒城噪暮鸦。
鹧鸪天,近现代末当代初,萧萐父,忍拂尘鸾鬓欲丝。可堪风雨梦回时。冰绡零乱千行泪，红萼殷勤一卷诗。吟绪苦，雁书迟。风前愁寄白蘋思。采真玄圃沉珠信，怕对秋灯读楚辞。
鹧鸪天,近现代末当代初,萧萐父,莫向烟波问旧游。孤怀憔悴负盟鸥。飘残红影风欺烛，拨断冰弦月满楼。斜露冷，火西流。寒莎蛩语一帘秋。疏星疑是嫦娥泪，散作青天点点愁。
卜算子,近现代末当代初,萧萐父,岭上白云闲，林下清溪冷。莹彻交融一片心，溪水涵云影。何处寄相思，月落枫桥静。日日高楼独倚愁，目断飞鸿信。
水龙吟·一九四六年冬，珞珈风雪，纡情难遣，寄调水龙吟,近现代末当代初,萧萐父,天风夜度龙沙，飞来万里彤云冷。琼蕤飘散，羽衣轻坠，籁虚林静。体物成形，凌空作态，纷纷成阵。正湖山清绝，客怀悽悄，凭栏意，知谁省。遥想千家野哭，正都门、酒温歌竞。塞雁惊烽，哀鸿遍地，月寒风噤。剑外心期，吟边怀抱，怕催青鬓。步溪桥、天心何处，问梅花讯。
酹月江·一九八○年十月悼念余志宏同志,近现代末当代初,萧萐父,魂兮归欤，望嶷云湘水，投诗何处。七星坪前风日好，犹记叮咛挚语。创业心期，分忧怀抱，指点攀峰路。护花匀露，园丁一片辛苦。谁信五月飞霜，人妖颠倒，谤诼纷如蛊。烈火真金凝党性，浩气丹心难侮。虎穴功辉，骊渊珠灿，虺域终尘土。薰风重谱，春兰秋菊千古。
西江月·一九八○年国庆，小聚北海，锦全有赠，步韵答之，拈花一笑，本可忘言,近现代末当代初,萧萐父,辙鲋常怀旧雨，卧龙空惜流年。迷茫风雪剡溪船。不抵花城一面。笑我支离自误，羡君檠括悠然。重逢海上说人天。指点螺旋几片。
菩萨蛮·漓江舟中,近现代末当代初,萧萐父,漓江江上峰奇叠。漓江江水何莹澈。山势恣嶙峋。波涵无限情。秀眉晕黛浅。螺髻鲛绡掩。慧境托诗心。高秋入桂林。
临江仙·和韵答锦全、罗炽,近现代末当代初,萧萐父,弹指华年怜逝水，罗浮疏影阑珊。采珠宁畏海风寒。苍凉诗外语，潦倒醉中颜。蓬岛仙游迷远近，双成笑指嫣然。雪莱冬咏记胸间。童心犹未泯，蝶梦醒应难。
临江仙,近现代末当代初,萧萐父,隐几维摩原未病，缪斯不必飞花。孤山风雪冷红霞。鸡鸣难起舞，牛背誓为家。复见天心蕴梅萼，月明诗思无涯。休夸羿矢堕金鸦。相思何处寄，雁字楚天斜。
满江红·一九八二年元旦夏甄陶同志家小饮漫谈，归志所感,近现代末当代初,萧萐父,日月回环，莽乾坤、又成一岁。自古来、史称董狐，智夸曹刿。大地沉浮谁作主，诗人歌哭缘何罪。盼叶公、指日驾真龙，翱天际。管弦杂，咸池美。泥沙混，奔腾水。岂方针二百，卫巫能会。宋玉漫夸风赋好，卞和宁惜荆山泪。待来春、踏雪步荒湖，梅花媚。
玲珑四犯·甲子之秋，福建省文联、工艺美术学会等将在榕举行寿山石诗会，惠书征稿，谨依姜白石玲珑四犯调，倚声一阕，笺寄致贺,近现代末当代初,萧萐父,地火突飞，崖浆奇喷，曾经多少凉热。飓风扬海浪，巨浸吞巉壁。何期共工一怒，不周山、崒然崩折。精卫痴情，女娲明慧，勤炼补天石。无端彩霞飘泊，任荒霾土掩，璀璨莹彻。晶疑和氏泪，碧似苌弘血。如今美誉流天下，赖磨洗、幽光重发。南海畔，诗人正、高吟击节。
蝶恋花,近现代末当代初,萧萐父,一笑相逢蓬海路。怎地匆匆，便共秋云去。梦冷魂孤愁几许。凭谁问取春何处。已被断云金发误。小太阳儿，解得相思否。泪眼问天天不语。空林落叶荒原暮。
长相思慢,近现代末当代初,萧萐父,霜警疏林，秋云如水，微吟难诉衷情。天教乍见，浅笑凝眸，才喜欲问还惊。共感飘零。是真怀相映，葬野星萤。细语轻轻。幕沉沉、夜曲潜听。纵黄叶西风，也作春阳艳裛，梦影难凭。堪悲别绪，何事青天，忍散鸥盟。金丝误了，杳天涯、此恨终萦。看香消瘦菊，魂绕孤灯。
浣溪沙·哭奠周大璞老师灵右,近现代末当代初,萧萐父,沫水苍茫画梦痴。月塘课业谱新词。先生眉笑许心知。彤管殷殷传朴学，幽兰默默塑人师。楚天风雨动哀思。
踏莎行·哭奠陈修斋同志灵右,近现代末当代初,萧萐父,卅载交情，几番劫浪。岂因华盖添惆怅。岁寒松柏知后凋，贞怀不改葵心向。月冷隆中，风惊濠上。灵根译笔俱无恙。拈花笑语话巴黎，那堪顿哭斯文丧。
踏莎行·衷心祝贺李德永、熊培粹同志结缡之喜,近现代末当代初,萧萐父,纫佩兰畦，采珠玄圃。殷勤不计风和雨。任它崎路勇攀登，云歌蚕赋续今古。海上琴心，篱边诗趣。此中真意谁能悟。桂山朗月照东湖，绮窗同写梅花谱。
踏莎行·丙子冬，沪上行，怀念冯契同志,近现代末当代初,萧萐父,霁月襟怀，幽兰意蕴。翩跹火凤从容甚。鲛珠重缀忒殷勤，任他磨涅思弥永。海上琴音，山阳笛韵。拈花何处觅心印。浩茫广宇漫招魂，玉楼或坐船山近。
满江红·丁丑夏，正值香港回归日，又逢佛教法住学会创建十五周年，心花一朵，遥致贺忱,近现代末当代初,萧萐父,法住香江，十五载、因缘殊胜。继学脉、石头路滑，唐门风正。花果飘零休怅望，灵根遍植凭精进。计年年、嘉会蔚人文，群英奋。娑婆界，须堪忍。路曲折，愿无尽。喜慧业传灯，菩提心证。红雨纷飞摩诘笑，白莲净远濂溪韵。盼明朝、粤海宝珠还，欢歌庆。
满江红·丁丑元日发笔,近现代末当代初,萧萐父,鼠去牛来，乾坤转、又迎新岁。蓦回首、百年前事，斑斑血泪。蓟地宝刀徒抱恨，虎门烈焰翻成罪。莽乾坤、星火怒燎原，焚魑魅。路曲折，人无悔。遮不住，东流水。喜改革腾飞，扶摇万里。南海珠还蜃雾散，北辰星灿宏图美。盼和风、甘雨润郊原，山花媚。
西江月·和锦全,近现代末当代初,萧萐父,史慧园圈参透，诗情缱绻升华。虎滩鸥彰美难夸。花雨飞天漫洒。莫对秋林弹雀，且忘荒寺听蛙。孤山雪里隐红芽。岂向凤姨论嫁。
满江红·言犹未尽，再叠前韵,近现代末当代初,萧萐父,羁旅京华，倦登临、悄迎新岁。牵情处、楚弓易觅，杞忧难讳。国步艰辛民有信，变风怨悱谁之罪。念当年、热血浇鲜花，情无极。农足食，田园美。鱼相忘，江湖水。任采珠异域，果能心会。一席香槟狐步舞，百年鞭扑英雄泪。待何时、风雨霁神州，朝霞媚。
踏莎行·一九九七年十月，忽得日英电告，克正以肺癌弃世，不胜震悼，哀吟当哭,近现代末当代初,萧萐父,总角同窗，春游结伴。嘉州琴韵峨山恋。灵签鸥梦证仙缘，双飞鸿英人争羡。海外偎依，青城缱绻。深情远寄罗兰卷。相呼蜜语话当年，那堪电讣来天半。
金缕曲·哭悼吉权,近现代末当代初,萧萐父,忍泪呼权子。怎匆匆、骑鲸入海，翛然长逝。虹影跫音银桂月，听雁追萤往事。忆别后、涉江兰芷。蒿目时艰重聚首，感秋词、意蕴深如此。宋徐我，赓相拟。迎来新国齐更始。纵征途、几多曲折，几番朱紫。白眼鸡虫诗骨硬，浩荡风骚微旨。记寒夜、凤歌难继。海内知交独再和，唤迅翁、慷慨同心史。魂归欤，泪难止。
浣溪沙·贺武大校报创刊八十周年,近现代末当代初,萧萐父,秋肃春温八十年。黉门学脉赖薪传。火中鸣凤更翩翩。质测通几齐愤悱，道心诗梦共婵娟。相期同着祖生鞭。
金缕曲·壬午除夕，七九自省,近现代末当代初,萧萐父,寂寂常关内。有娇儿、懵懵莽莽，呱呱坠地。七九流年如逝水，不觉垂垂老矣。漫回首、此生无悔。锦里琴书岷峨雪，酿就诗魂莹粹。墨池畔、虹飞飙起。慷慨燃心春雷颂，更纵横、稷下多英气。罗浮梦，青城美。凯歌欢舞迎新纪。谁料得、征途曲折，抑朱扬紫。踏过劫波风骨健，默指天心梅蕊。拼余热、泞耕不止。毕竟知交多处士，竹林下、煅灶犹堪睡。虎溪笑，谁能会。
满江红·奉得饶公电传隽词，奖誉有加，感愧莫名。谨步原韵，敬和一阕,近现代末当代初,萧萐父,父母乾坤，予兹藐、安能绝物。怅回顾、蓬山路邈，江湖浪阔。幸有芳情吟桔颂，偶存卮酒邀明月。笑吹沙、躄躠印泥涂，飘华发。苌弘血，真成碧。嵇康灶，果堪息。感清晖恒照，砺我诗骨。涓子琴心公独理，淮南桂树谁攀折。问姜斋、何事最关怀，立人极。
金缕曲·癸未岁杪，八十自省,近现代末当代初,萧萐父,耄耋休言寿。怅平生、韶光半掷，愧酬师友。蓬岛迷茫泥路滑，自择何须搔首。幸葆此、童心无垢。桃李芬芳腾巨浪，更峥嵘、笔剑冲牛斗。少年游，诗情茂。星穹德律萦怀久。解连环、螺旋结构，乐章合奏。平等智观儒佛道，偏赏蕾芽新秀。伫桥头、承前启后。历史洄流多激漩，弄潮儿、争作擒龙手。丹柯炬，燃心授。
浪淘沙·辛酉暮春泛舟西湖，宿雨新霁，光景清绝,近现代末当代初,袁荣法,垂柳绿阴齐。桃李成蹊。楼台只隔短长堤。无数青山新雨后，烟景凄迷。波蘸碧云低。鸥鹭忘机。轻舟巡遍画桥西。如许春光都负却，斗酒黄鹂。
望海潮·补陁眺海,近现代末当代初,袁荣法,连云一白，浮空万绿，天垂四阔周遮。轻浪弄晴，惊涛卷雪，年年洗净寒沙。立尽夕阳斜。正凝思望极，感叹交加。潮去潮来，为谁流恨到天涯。闻根曾隔征笳。换斋鱼夕叩，粥鼓晨挝。兰殿送芳，禅房褪暑，一襟凉思偏赊。波晚浴明霞。荡琳宫梵宇，丹碧千家。何处钟声，古林围暝带栖鸦。
菩萨蛮·拟花间,近现代末当代初,袁荣法,阑干六曲屏山掩。杏花娇弄燕支脸。睡起鹧鸪啼。璅窗红日西。盈盈杨柳色。端正经年别。悽绝戍楼人。长天连暮云。
菩萨蛮,近现代末当代初,袁荣法,柳芽花藟清明近。玉楼久绝边庭讯。对镜不成妆。画眉怜黛长。凤帏金带枕。绣被鸳鸯锦。长是误君归。隔墙骢马嘶。
菩萨蛮,近现代末当代初,袁荣法,满庭梨杏飘香雪。珠帘悄隔玲珑月。斗帐锦流苏。青烟碧玉炉。丽谯更漏促。蜡烬双红烛。粉泪界罗衣。梦君君那知。
菩萨蛮,近现代末当代初,袁荣法,珊瑚照眼榴花火。压枝末丽真珠颗。新浴午风清。薄罗蝉翼轻。昼长池馆静。触目惊芳信。万绿已如云。等閒过一春。
菩萨蛮,近现代末当代初,袁荣法,芭蕉初展青鸾尾。芙蕖叶动银塘水。角枕梦魂惊。乱禽啼向人。帕头金凤小。贴面花钿巧。谁为卷罗帏。一双蝴蝶飞。
菩萨蛮,近现代末当代初,袁荣法,连环窗牖颇黎格。玉人愁聚眉峰碧。银甲坐调筝。鹍弦五险情。沉吟归绣户。掩抑思前度。愿作月华明。清光流照君。
菩萨蛮,近现代末当代初,袁荣法,重重莲幕温金鸭。砚寒云冻琉璃匣。呵笔画双眉。凝脂匀脸迟。琼壶蕉叶残。拂拂流霞满。醉了不思量。思量须断肠。
菩萨蛮,近现代末当代初,袁荣法,北枝初蕊南枝发。房栊花气如潮压。支枕理残妆。翠钿零落香。银屏金屈戍。宝幄双鸂鵣。旧曲忍重弹。十三筝雁寒。
望江南,近现代末当代初,袁荣法,江南住，最好是斜桥。连苑垂杨沉宿雨，绕门流水绿新潮。无地著尘嚣。
踏莎行·隐括梁元帝采莲赋为小词,近现代末当代初,袁荣法,水溅兰桡，芦侵罗荐。徐回鹢，溪头见。芰荷香里杂衣香，红莲乱却如花面。荇湿沾衫，菱长绕钏。轻移桂棹浮萍绊。芙蓉采得满船归，歌声渐入江南岸。
满江红,近现代末当代初,袁荣法,如此山川，见说道、金瓯无缺。试屈指、几回吞并，几回分裂。侧耳中原龙虎地，胡笳戍角还呜咽。暗沉吟、往事已如尘，空悽切。勾践耻，当年雪。荆卿恨，何时灭。看行云流水，一时豪杰。千古英雄成败耳，残编青史何须说。到而今、惟有鹊呼风，鹃啼月。
望江南,近现代末当代初,袁荣法,春归早，十二玉阑中。乍见蔫红迎谷雨，旋惊浓绿数花风。欹枕不成慵。
钗头凤,近现代末当代初,袁荣法,丝丝柳。纤纤手。问他还记年时否。池塘碧。东风急。日长庭院，倚阑无力。惜。惜。惜。春来又。人依旧。无端佳约成孤负。高楼笛。花狼藉。而今翻觉，怕寻消息。悒。悒。悒。
瑶华·手衣,近现代末当代初,袁荣法,绵怜袖薄，巾怯罗寒，镇春葱双缩。吴宫遗事，空艳说、仙药不龟曾蓄。红茸才绾，端正与、暖笼纤玉。问为谁、添爇炉薰，惹尽水沉浓馥。温馨隐忆当初，记针重慵拈，丝断难续。轻拢细撚，千万缕、争不牵萦心曲。蓦然分袂，揾透了、泪珠红蔌。待解来、却寄天涯，中有相思盈掬。
并蒂芙蓉·癸亥十月为玉霜题并蒂芙蓉卷子，兼贺其新婚、此调为晁閒斋应制所作自制曲。万氏词律录閒斋此词，换头处第二句末作赏醉。杜筱舫谓以前起第二句律之，当用去上，疑为醉赏之误。今检双照楼覆宋本閒斋琴曲外篇按之，正作醉赏，与杜氏说合。遂悉依原词四声谱之,近现代末当代初,袁荣法,艳缬秋丛，蔚绛霞半吐，连枝并蒂。环佩碧波心，逞骈影多媚。盈盈晕融笑靥，似与荀池展芳瑞。丽跗粲蕊。算人间、未许千花轻比。临风靓生露脸，恍天浆乍饮，还饶酣思。叶叶倚娉婷，幻仙侣游戏。商量变宫换羽，记曲新添红娘子。镜奁绚美。赚双鸳、妒人欢意。
浣溪沙·甲子元日立春口占书红，次世父韵,近现代末当代初,袁荣法,甲子真逢元日春。人生能几此佳辰。红椒青韭入时新。一夜筝琶催好雨，九衢车马簇行云。东风渐暖渐宜人。
花心动·清明简曲社诸子为踏青之游,近现代末当代初,袁荣法,绕过花朝，趁良辰相将，更携樽俎。折柳渡头，挑菜桥边，都是旧曾游处。露桃烟杏知多少，渐撩入、垂杨眉妩。早陌上、钿车宝马，软尘生雾。问讯探芳伴侣。怕似水韶光，易成迟暮。席帽衔杯，策骑寻诗，莫便醉扶归去。风前谁弄桓伊笛，好待我、细吟新句。酒阑候、花阴慢催羯鼓。
惜红衣·甲子上巳，同世父作,近现代末当代初,袁荣法,雾藟摇红，晴丝弄碧。小园深寂。半亩桐阴，菭花渐堆积。单衣未试，风料峭、余寒无力。悽恻。迢递故乡，索归鸿消息。江南倦客。修禊今朝，携樽展茵席。飞声忽堕，脉脉倚楼笛。多少旧愁新恨，都付玉阑低拍。莫等閒轻负，金谷习池春色。
惜红衣·用白石韵和，呈世父璇文,近现代末当代初,袁荣法,薄雾羁寒，轻阴障日。晚风犹力。醉草酣菭，池塘晕娇碧。盈盈细柳，青不到、天涯枯客。愁寂。初燕倦莺，识幽人栖息。看花紫陌。曾记当时，尘襟酒痕藉。烽烟万里，下国动南北。回首旧游何地，空对晚峰晴历。待那回一舸，重泛五湖春色。
惜红衣·庭前莺花为雨所败，再用前韵，和璇甫姑丈，兼呈世父,近现代末当代初,袁荣法,嫩不禁风，妍还媚日。困呈娇力。雨洗轻英，残红泫菭碧。移根太晚，愁未过、青莲词客。幽寂。呼起谪仙，觅清平消息。东瀛广陌。朱紫轻盈，于今怕凌藉。珍丛乍徙，海国断霞北。比似海棠浓艳，还共玉梅疏历。总露梢标处，不是寻常颜色。
六么令·和小山，同世父璇文,近现代末当代初,袁荣法,绿窗春晓，飞燕绕池阁。底事近来梳裹，惯把泪妆学。欲讳新愁万种，怎奈眉先觉。篆烟香匝。锦书看罢，记取归期背人掐。犹恐归期未稳，一纸还亲答。细说别后相思，小印红泥押。丁嘱从今相见，莫似年时霎。华灯银蜡。待伊重照，前度凭阑小楼角。
六么令,近现代末当代初,袁荣法,曲屏深掩，金鸭吹香息。起来倚楼凝望，芳草黏天碧。梦里玉郎归也，总是难端的。半江风席。杜鹃声苦，忍作飘蓬异乡客。记得年时惜别，满院群芳拆。今日又到花时，懒把红英摘。多少眉峰心事，怕听关山笛。旧怀愁寂。凭谁寄语，有个人人耿相忆。
四和香,近现代末当代初,袁荣法,寂寞閒庭看一炷。短梦凭谁据。燕子飞来呢喃语。似太息、春将去。怪底而今无意绪。慵揭帘衣觑。户外落花深尺许。遮不断、愁来路。
杨柳枝,近现代末当代初,袁荣法,凝碧池头柳万条。毵毵金媆不成娇。夕阳明处笙歌歇，犹向东风学舞腰。
杨柳枝,近现代末当代初,袁荣法,不是无情拂翠楼。窥帘惊见黛眉秋。春江艳曲那堪忆，化作章台一段愁。
解连环·秋柳,近现代末当代初,袁荣法,几声残笛。趁西风送暑，暮蝉悽咽。黯想见、昔日依依，剩衰鬓萧疏，不堪盈尺。消瘦柔腰，峭寒里、舞风无力。惯啼烟颦雾，弄影蘸波，夕照红湿。灵和旧事漫忆。有飘零燕子，曾是相识。怎奈向、一叶飞梧，傍金井银床，顿成愁碧。败叶羸枝，也认取、蝶经莺历。听凄蛩诉雨，但有泪珠暗滴。
虞美人·寒夜听歌，归途偶成,近现代末当代初,袁荣法,绮罗丛里笙歌地。别有愁滋味。不关弦索转清商。只怕翠眉低处恼人肠。钿车画谷清尘路。随分归休去。此时遮莫太匆匆。月转霜横人在薄寒中。
醉花间·效花间,近现代末当代初,袁荣法,愁消瘦。怕消瘦。消瘦还依旧。罗幕换，西风毕竟秋来又。铜壶凉玉漏。檀炷霏金兽。斜月枕阑边，昨夜归时候。
西河·乙丑秋日书怀,近现代末当代初,袁荣法,今古事。思量大抵如此。中原烽火未曾收，鼓鼙又起。汉家版籍旧丹青，才余残剩山水。谁会我、凝望里。空弹几许清泪。冷风扑面入危楼，夕阳万里。醉中起舞发悲歌，吴钩光照衣袂。凭高漫把断槛倚。仗元龙、湖海豪气。恨不熊貔千骑。尽杀胡奴死。一快平生心头意。
贺新凉·予自丙辰侍先大夫归里，今十年矣。频岁多故，欲归不得，偶话儿时旧事，怆然有怀,近现代末当代初,袁荣法,垂柳才堪织。早客里、轻尘庭户，暗抛寒食。试去凭高抬望眼，芳草远连天碧。正旅思、黯然难释。消息而今凭谁问，赖年时、候雁曾相识。吴楚地，东南坼。凄凉怕听临风笛。似湘灵一曲，暮猿啼急。惆怅儿时游钓处，满地干戈狼藉。负多少、故国春色。杜宇催归声声苦，奈蹉跎、归计终虚掷。且呼酒，醉吟席。
生查子·效花间,近现代末当代初,袁荣法,楼头月子弯，帘外风姨恶。垂柳搭阑干，飞絮黏池阁。杯知侬意深，酒怕人情薄。不饮泪先流，无语愁难却。
大酺·秋雨，用清真韵，并依其四声,近现代末当代初,袁荣法,渐蝶魂稀，蛩吟远，铃语琤琮深屋。参差帘幕重，镇荒菭庭院，坠梧声触。倦笛飘寒，残砧捣梦，门掩萧萧霜竹。柔肠牵萦处。听银河澈地，睡都难熟。念钿甲微冰，匣弦暗润，湛然羁独。沉沉情更速。误幽会、兰沚迟芳毂。总自叹、伤怀宋玉，赋恨江淹，尽销魂、望迷遥目。最怕狂踪，和泪入、寂寥心曲。问谁忆、芙蓉国。双桨归去，多少飘零红菽。夜长但悲短烛。
浣溪沙·戊辰春暮有感,近现代末当代初,袁荣法,检点情怀出画阑。东皇终任百花残。悴红颦绿不堪看。炉烟枉销心字热，烛龙偷袅泪光寒。碧天无缝月如环。
菩萨蛮·回文,近现代末当代初,袁荣法,碧波流映回阑赤。赤阑回映流波碧。归梦逐花飞。飞花逐梦归。恶怀愁酒薄。薄酒愁怀恶。墙上月昏黄。黄昏月上墙。
虞美人·园梅盛开，苦忆西湖春讯,近现代末当代初,袁荣法,■枝春拥梅花发。烘出帘前月。略分眉色伴黄昏。不是天涯羁客也销魂。相思苦忆孤山路。弹指经年去。为谁添得醉功夫。一晌因循无梦到西湖。
临江仙·己巳二月会稽马上口号,近现代末当代初,袁荣法,十里平堤堤上道，夕阳低送鸣镳。越溪春水碧于绡。茏葱芳草，软逞玉骢骄。刚道苎萝无觅处，清愁未肯相饶。粉墙回映赤阑桥。婆娑杨柳，多少泥人娇。
还京乐·庚午四月闻歌感怀，用清真韵，并依其四声谱之,近现代末当代初,袁荣法,怨歌动，触绪愁丝恨结纷难理。甚岁华葱茜，晌来却为，閒情消费。记饯春沙际，露叶明珠委。判袂处空有，涴地啼鹃红泪。醉芳樽底。又疏更、光景怎生，忘得当时，分散气味。屏帏乱扑飞丝，看浓阴、换尽桃李。况流光，偏幻昔如烟，催今似水。且续清秋约，黄花休笑憔悴。
玲珑四犯·暑夜听雨，用清真韵，同世父苍虬、吷盦、公渚三丈人作,近现代末当代初,袁荣法,亭院潇潇，正簟席催回，幽梦清艳。为忆红衣，啼损嫩姿娇脸。愁怯放下珠帘，隔不断、醉香零乱。料者时、饰粉偷换。惟有坠萤能见。小池菭润舒芳荐。浴双鸳、碎蘋萋茜。荷声还绕屏山曲，凉韵苏心眼。多少怨咽暗蝉，似诉与、漂踪千点。怕泪珠滴遍，谁会惜，空抛散。
行香子·庚午仲秋泛舟西湖，回首旧游，邈不可得,近现代末当代初,袁荣法,宿雨初收。佳处凝眸。独徘徊、还惜前游。夕阳西下，波水东流。甚过烧灯，才上巳，便中秋。依旧高楼。依旧轻舟。问溪山、能忆人不。晌来心事，都在眉头。叹沈郎腰，潘郎鬓，庾郎愁。
齐天乐·庚午八月游东西天目，略穷其胜，潇然有出尘之思,近现代末当代初,袁荣法,西风一夜收残雨，吹开万重深窈。印屐苔秾，沾衣雾冷，岚色葱茏晴晓。行吟恣眺。早足底云稠，指端峰小。徙倚鸿濛，十年尘土顿然埽。婆娑千仞树古，料知阅世久，兴废能道。虚谷延秋，层岩吐瀑，和入閒讴孤啸。余情渺渺。似梦入仙源，身归琼岛。证取重来，但愁云路杳。
芳草渡·纵辔过斜桥故居,近现代末当代初,袁荣法,策骑晚，又巷陌依稀，向时归路。甚玉骢经惯，还寻系柳门户。飞鞚催过去。偏骄嘶回顾。似暗认、第几人家，蓦地惊误。凝觑。旧情易感，况是儿时行乐处。但冥想、多生梦里，吾庐定何许。故宫尚在，也付与、离离禾黍。漫叹息，多少兴亡自古。
石湖仙·为吷盦丈题大鹤山人手写词册,近现代末当代初,袁荣法,难销遗恨。甚终老填词，湖崦孤遁。疑是谪仙人，玩寒芳、浮湛醉醒。骚魂何许，似化作、墨痕香沁。谁省。写怨怀、纸上秋迸。风流变宫换徵，论清华、尧章未逊。瘦碧棱棱，见说神游曾认。石老龛荒，鹤归云冷。漫吟凄韵。光炯炯。摩挲顿怆人迥。
东坡引·辛未人日,近现代末当代初,袁荣法,庭梅香绽玉，幽窗亸横幅。屏山花胜高低簇。娇莺初哢曲。娇莺初哢曲。风帘拂地，日暄云燠。数花信，十番足。幽阶渐渐舒芳蓐。春随人意绿。春随人意绿。
瑞鹤仙,近现代末当代初,袁荣法,小梅香渐褪。早二月江南，海棠花信。东风绣帘冷。蘸丝丝烟柳，暗侵芳鬓。腰围瘦损。料都为、新来酒病。更因循、抛却莺期，付与翠昏红暝。休问。递香窗眼，拜月楼心，那时光景。相思梦迥。总然梦也难准。况一春长是，花开花谢，懊恼情悰未稳。听声声、邻笛凄清，去愁又趁。
三姝媚·一春多雨，花事易阑，触绪成愁，倚声悽断,近现代末当代初,袁荣法,霞痕明断岸。袅青烟平芜，柳丝如剪。瘦碧池亭，倩暖春、将护稚莺娇燕。楚客多情，偷料理、探芳心眼。似省前游，花底依然，坠钿争艳。挑菜桥西人远。但槛曲宫桃，乍匀妆面。伫立秋千，有殢林斜照，暗生凄恋。为嘱东风，莫惯把、红芳催散。只恐荒波流去，天涯恨满。
浣溪沙·散释居士以小词悼歌者琴雪芳。属和。约用马回回琴雪芳六字，即次元韵,近现代末当代初,袁荣法,檐马声稀雪压墙。匣琴尘冷月侵廊。倩魂何处觅幽芳。有限相怜无限恨，几回厮见者回忘。东风吹泪注愁肠。
浣溪沙,近现代末当代初,袁荣法,一桁珠帘一角墙。马缨花下旧回廊。琴心恐自惋寒芳。靧面学娇成永忆，殢人香细总难忘。方回肠断更无肠。
汉宫春·江湾叶园牡丹，用梦窗韵，同季纯、绍周二人,近现代末当代初,袁荣法,琼岛飞来，问人间何世，重见仙姝。临风乍摇麝佩，香动流苏。灵根慧叶，较寻常、色相浑殊。芳露重、宫鬟半亸，檀心堆晕盘盂。姚魏旧家轻俊，背年时莺燕，偷省前娱。新妆倚阑倦起，珠蕊星铺。流霞滟潋，傍瑶台、沉醉春壶。翻念损、绡衣睡醒，夜深欲倩谁扶。
渡江云,近现代末当代初,袁荣法,虚廊明月静，冷华印碧，绣幕掩流苏。昨宵曾梦到，为问伊行，莫也梦人无。芳草易歇，■■陌、绿怨蘼芜。浑又忘、匝地杨柳，惊起夜啼乌。音书。云沉青翮，雾隐丹鳞，总相期无据。空自怜、吟消诗瘦，影换灯孤。相思堆砌离肠结，甚至今、觌面仍疏。重见了，拚教还学当初。
风入松·木本真珠兰产于越中。无咎伯父以一株见贶，词以咏之,近现代末当代初,袁荣法,菭耶云水旧家乡。身世不寻常。扁舟载向吴皋去，有珍珠、十斛难量。绛蜡搓成丽质，翠翘扶起新妆。花时犹是未重阳。清露浥幽芳。秋江纫佩疑无侣，唤骚魂、更与平章。莫遣虾须隔断，赚他眉月昏黄。
浣溪沙,近现代末当代初,袁荣法,任是无情也断魂。麋隃和泪写深恩。寂寥金烬蚀黄昏。明月耐圆心上影，彩云轻散梦中痕。总持憔悴荅温存。
天香·辛未八月十九日寿讱盦丈六十,近现代末当代初,袁荣法,阆苑晴晖，璚楼丽景，秋光胜是春半。孕翠庭梧，缀金岩桂，掩映玉钩罗幔。香飘瑞霭，趁一片、笙歌低转。南极星明碧界，兰堂夜传高宴。莫讶岁华晼晚。早人间、桑田都换。炯炯素忱华发，照人心眼。慢引壶觞自款。待唤取、流霞醉千盏。为祝嵩龄，须如此算。
安公子·送公渚丈归青岛。时新有河阳之感。从乐章八十字体，并用元韵,近现代末当代初,袁荣法,长天霞潋滟。片帆今夜何许，漠漠沧波万顷，秋色青于染。霜风凄孤剑。休唱渭城旧曲，漫折河桥官柳，离笛听还厌。怎奈别思愔愔，归心黯黯。明朝海角，定有客去沙头店。怕舣船时候，遮莫愁人，迎望烟鬟九点。
被花恼·秋感，用杨守斋韵,近现代末当代初,袁荣法,一番冷雨一番风，寂寞易成昏晓。深巷无人卖花少。房栊雾锁，啼螀不住，梦断还慵觉。双凤蜡，感人多，泪花滴尽犹相照。时序暗侵寻，惊见天涯又衰草。薰香锦字，付与绫鸿，寄也应难到。剩芳心、一寸未全灰，怎禁被、无情赚人恼。却不分，柳发晞霜天亦老。
浣溪沙·周梦坡丈属题林畏庐西溪图卷，将归只西溪秋雪庵两浙词人祠,近现代末当代初,袁荣法,涡水依回直到门。芦花高下不遮村。黄边消息共谁论。无数云山争供养，多情烟树与氤氲。此中端合著吟魂。
浣溪沙,近现代末当代初,袁荣法,晴学千畦月一湖。白蘋风急浪花粗。更从何处问茭芦。劫后丹青能妩媚，眼中朱碧总模糊。画师曾费泪痕无。
洞仙歌·壬申三月十五日寿鹤亭丈六十,近现代末当代初,袁荣法,芳辰丽景，正瀛寰春满。水绘园开蕙风暖。料天香散处，笔砚先安，应未减、当日同人欢宴。须眉浑似昔，人海归来，莫问蓬莱几清浅。玉笛谱南飞，为说今宵，月华外、寿人星现。看年年、海屋镇筹添，但低首东风，祝公长健。
锦帐春,近现代末当代初,袁荣法,莺诧疏枝，蝶迷飞絮。况又值、连朝风雨。倩多情，还借问，问春归甚处。落红谁主。渐损芳悰，顿牵离绪。越消瘦、越难分付。碧云重，幽梦冷，怅哀弦自抚。断肠偷诉。
大酺·和草窗,近现代末当代初,袁荣法,悄雨痕收，烟光暝，蟾月偷窥高阁。开帘风掠地，问荼蘼都尽，为谁犹恶。懊恼情怀，崚峋消息，空对一床弦索。阑干留连处，怅旧鸿何许，梦轻云薄。况曲径回廊，蝶香销褪，燕泥零落。依依飞絮弱。柳枝老、辜负经年约。暗自忖、金舟送酒，钿甲调筝，几时重共花前酌。顿省将离意，悔当日、赠伊红药。镇多感，人如削，沉思往事，准拟和春抛却。又妨被人道著。
玉京秋·彊村太世丈挽词,近现代末当代初,袁荣法,肠寸结。斯人竟一往，万古长别。投老江湖，悲秋肺腑，匣弦能说。魂魄终归帝所，怕青天、碧海寥阔。更悽切。那堪重听，鹧鸪遗阕。昨岁登临时节。共樽罍、西楼题叶。怆此日、湛冥何许，高吟销歇。九辨难招，忍涕泪、酹与春醪芳洁。楚歌咽。啼彻声声怨鴂。
渡江云,近现代末当代初,袁荣法,危楼凄永夜，水云四极，梦断洞庭槎。杏梁归故燕，一样年来，久客便为家。嫣红院落，被暗绿、催换韶华。凭画阑、垂杨风细，澹澹两三鸦。嗟嗟。鸡鸣风雨，鹤叹光阴，送沧波日下。谁更■、行吟孤客，身在天涯。肝肠莫道无多热，动壮怀、城角吹葭。灯影直，吴钩自结霜花。
金缕曲·手录乡先辈金缕酬春词竟，次集中韵书后,近现代末当代初,袁荣法,小子生斯载。空感嘅、百年曾几，市朝都改。一卷春词千劫后，披故帙、尚生新采。看尽是、胜时仙宰。休笑昔人吾未见，料昔人、见我颐为解。楚吟罢，夙狂在。尘封蜡屐今番倍。早辜负、晴郊走马，画桥挑菜。自界乌丝书细字，眼底顿然潇洒。者风月、不须钱买。欲上高城倾北斗，怕酒醒、客思深于海。怜璅蛣，寄生蟹。
一萼红·壬申九秋泛棹西溪，小憩秋雪庵，登弹指楼，楼后为两浙词人祠,近现代末当代初,袁荣法,泛清幽。有荻花枫叶，萧瑟一天秋。极浦云回，寒汀潮落，宿雨还未全收。夕阳外、低鬟拥翠，伴微吟、船底起吴讴。莫管重来，只消今日，容我扁舟。一角茅庵如画，问词仙在否，涡水空流。故国心期，他乡滋味，今古长恁悠悠。凭寄语、人生行乐，好时节、休要怯登楼。料理残醪半樽，更与盟鸥。
桃源忆故人·癸酉五月旧都客中作,近现代末当代初,袁荣法,萋萋芳草天涯暮。彻耳啼鹃声苦。糁尽乱花狂絮。一霎愁人雨。离情似水凭谁诉。有梦也难分付。门外青山山外树。不见江南路。
虞美人·潜庵召雏鬟数辈歌打连相，盖古舞柘枝之遗也,近现代末当代初,袁荣法,柘枝舞遍红氍绉。宛转双垂手。不须将恨到眉尖。便是泥人歌扇已堪怜。园荷滴尽珍珠露。灯火阑珊去。九街清夜一相逢。休道无情还似惜匆匆。
醉花阴·癸酉七月墨茶阁昙花夜放，潜庵索词赏之，为赋此解,近现代末当代初,袁荣法,翠翘斜亸擎香玉。嫩蕊攒金粟。特地展清樽，芳意幽情，脉脉如相属。千花一例看都俗。似瑶池新浴。莫便御风归，刚是凉时，月在阑干曲。
满江红·癸酉秋侍母大人游旧京故宫，遍历三殿，玉砌雕阑，烟芜如织。此昔人禾黍之什所由咏也,近现代末当代初,袁荣法,太液波寒，摇落尽、擎秋败荷。空复见、玉墀杨柳，相对婆娑。瑟瑟西风鸣铁马，离离衰草没铜驼。正销魂、时节剧难禁，双涕沱。兴废事，真刹那。今古恨，暗销磨。问白云苍狗，毕竟如何。仙荚不知新岁月，夕阳犹恋旧山河。怆行吟、麦秀替从前，供奉歌。
天香·鹤亭丈自罗浮归，以女儿香见贻，赋此却谢,近现代末当代初,袁荣法,梅岭仙根，榕乡瑞木，晴云暖护芳理。点点龙鳞，星星鸡舌，昨夜翠钿同委。檀枝柘屑，和雾裹、璅囊熏绮。红豆收来未晚，花阴重劳纤指。归槎载春万里。更谁猜、抱香心事。却问至今荀令，旧怀余几。惆怅年时翠被，剩一缕、温馨胜沉水。路渺蓬山，相思梦里。
浣溪沙·甲戌三月三日侍世父木公、病树二丈游北新泾赵氏园。病丈有诗，予亦和作，更次韵得此解,近现代末当代初,袁荣法,细草高花各自妍。东皇作意放春颠。绿莎人语隔轻烟。梦底故园余问讯，吟边新句与流传。客情芳事又今年。
石州慢·春尽用方回韵,近现代末当代初,袁荣法,夕照醺烟，轻飏黦尘，愁共天阔。才知有酒须浇，莫待无花空折。逡巡未了，转恨薄倖东风，墙头吹乱荼蘼雪。和絮扑春衣，似前番时节。催发。绿波南浦，画舸亭亭，柳阴初别。直到如今，只是一般痴绝。寻思无计，纵使会解连环，定难料理柔肠结。容易近黄昏，又窥人斜月。
塞垣春·客中和清真，并依其四声,近现代末当代初,袁荣法,丽日暄芳野。恣暖意，春衫卸。垂杨拂槛，乱菭侵户，愁景难画。正碧波、细细东流也。况落絮，漫天洒。万千言，伤春句，一江清泪能写。回念曩游欢，花阴外、无限妍雅。画壁赌新诗，惯沉醉良夜。怅星移、往事成雾，那堪问、踏青秋千下。月色镇如旧，翠觞慵独把。
烛影摇红·为木公丈题肥遁庐图,近现代末当代初,袁荣法,四合烽烟，更无閒地悲离黍。旧家池馆闭东风，呜咽淮流语。海上红桑万亩。驾楼台、珠尘绣雾。吟壶一粟。戢影繁华，崚扃门户。眼底淞波，十年歌哭潮来去。摩挲彝鼎勘奇书。健笔班扬侣。指点庭花槛树。问他时、凭谁认取。桃源何世，付与丹青，暗传幽素。
寿楼春·金陵重见似人,近现代末当代初,袁荣法,开天涯芳樽。傍西风瘦影，休诉春恩。一晌莺消鹃息，共谁同论。花外路，湖边村。甚梦中、难忘温馨。记月落乌啼，霜浓马滑，堤柳未全髡。年华换，相思存。剩鸾笺坠绪，鸳带宽痕。莫更轻抛清泪，尽销孱魂。花已絮，萍无根。况客情、飘摇黄昏。向孤馆愁眠，香篝半温深闭门。
虞美人·乙亥早春独游玄武湖,近现代末当代初,袁荣法,城头鹊噪东风冷。湖面波初定。疏林梅萼委残红。几杵钟声都在夕阳中。重来已是销魂地。难抑登临泪。问谁能慰此时情。只在春山依旧向人青。
鹧鸪天,近现代末当代初,袁荣法,白日沧波去不回。匣中长剑有余哀。吟边绮恨丝千缕，身外浮名酒一杯。云偃蹇，月徘徊。多生尘梦隔蓬莱。拚将英气销磨尽，只有恩情未肯灰。
长相思,近现代末当代初,袁荣法,一重桥。二重桥。桥下粼粼生绿潮。桥头骢马骄。风萧萧。雨潇潇。十里花飞春寂寥。更无魂可销。
生查子·独游兆丰园,近现代末当代初,袁荣法,花阴窄窄桥，树底深深路。几日不曾来，都是相思处。飘零去国人，寂寞凌波步。一段倚阑愁，欲共秋虫诉。
蝶恋花,近现代末当代初,袁荣法,云外斜阳明过雁。刬地西风，黄叶空阶满。万水千山迷望眼。天涯有限情无限。衣带渐宽人渐懒。不悔相思，只恨相逢晚。两地飘零秋后燕。并刀难剪离愁断。
情久长,近现代末当代初,袁荣法,吟鞭黦尽，征尘冷落相思句。漫念损、小舟乘浪，深巷冲雨。啼螀催坠叶，便搅破、寂寞梧桐院宇。怕料理、支离锦瑟，黯澹罗囊，多少是，愁无据。怨咽回潮，似说人何许。待检点、断魂零梦，分付流去。遮灯向壁，枉凝想、当日听歌伴侣。但赢得、眠都未稳，醉也无憀，浑没个，安排处。
鹧鸪天,近现代末当代初,袁荣法,一撇帘波桂魄凉。离魂何处觅鸳鸯。了知到底能无悔，曾是当初不敢狂。秋瑟瑟，思茫茫。碧绡珍重雨时香。晴空镇有南飞雁，排就人人与断肠。
渡江云·津沽燕游，次病树丈元韵,近现代末当代初,袁荣法,飘零天不管，断红浪迹，看取两眉秋。朔风凄鬓影，一桁帘衣，似水漾银钩。柔肠自怯，倚倦笛、欲诉还休。将向时、蝶恩莺怨，悄倩泪痕收。欢游。云帘香腻，月榭灯昏酣，尽平生禁受。争奈自、明朝须去，今夕难留。匆匆聚散成哀乐，引翠觞、拚却扶头。流恋处，遥更催彻鸡筹。
定风波,近现代末当代初,袁荣法,珠阁灯昏画幕垂。夜寒初凝碧琉璃。比翼鸳鸯盘锦带。无奈。枉教人羡说双飞。未死冰蚕丝不尽。谁信。几时能上合欢机。容易相思红泪泫。休怨。他年犹有泪枯时。
虞美人·梅,近现代末当代初,袁荣法,前生姑射山头住。环佩生香雾。偶然游戏到人间。只许碧天明月伴幽閒。冰肌玉骨清无比。绰约真仙子。惯持孤抱雪霜中。不似春花惟解媚东风。
南乡子·丙子上巳分韵，得当字,近现代末当代初,袁荣法,珠箔袅丁当。细细东风上枕囊。杨柳娇柔桃叶嫩，颠狂。自引春醪祓旧肠。佳节逞年芳。熨贴轻衫几摺香。昨日溅裙人去后，思量。水面余情怨夕阳。
水调歌头·丙子六月冀野招饮秦淮酒家，大醉，赋此,近现代末当代初,袁荣法,今日复何日，且尽手中杯。吾生惟愿长此，三万六千回。莫问当年王气，但向秦淮佳处，容我一徘徊。明月无消息，天际有惊雷。我击节，君起舞，歌莫哀。相看头上种种，华发暗中催。毕竟兜鍪金印，不是诗书中物，造化为安排。大笑出门去，我辈讵蒿莱。
祝英台近,近现代末当代初,袁荣法,藕花风，荷叶雨。前客又羁旅。十里秦淮，歌吹断肠语。隔帘月色飞来，烘愁匀恨，更不似、旧家眉妩。漫凝伫。楼角初燕窥人，浑欲赋情与。却恐天涯，芳草正迟暮。眼前一寸横波，凭谁分付。待日日、醉扶归去。
鹧鸪天·七夕冥晦,近现代末当代初,袁荣法,隐约星桥驾未安。不成银汉也波澜。从教所负偿难尽，但得相逢别亦甘。天渐曙，月将阑。芸芸儿女有悲欢。一年前事思量遍，不是人间是梦间。
珍珠帘,近现代末当代初,袁荣法,蘼芜遮断天涯路。怎还留、宛宛离愁来处。疏柳抹斜阳，尽怨虫庭宇。最念红衣凉露重，渐瘦损、无人为主。凝伫。堕蟾月孤辉，一般清苦。休仗酒浇相思，总相思气味，浓于清醑。掐遍碧琅玕，想临分言语。绣阁沉沉凉夜永，便梦也、不由人做。谁诉。早料理今生，尽成辜负。
相见欢·入都夜车无寐,近现代末当代初,袁荣法,连箱帷幕低垂。枕函欹。窗外一丸凉月镇相随。飙轮控。惊残梦。背灯枝。安顿今宵都作忆人时。
西江月·丙子十月既望，拂晓乘飞机还湘,近现代末当代初,袁荣法,破梦江山历历，回身星月傞傞。白云飘毂去如梭。欲叩灵修青璅。镇有胸中块垒，来收眼底嵯峨。天风吹起洞庭波。容我朗吟飞过。
蝶恋花·偶读湘雨楼词，戏集集中句，得三解 其一,近现代末当代初,袁荣法,飘荡我如杨柳树。直到而今，犹在长干住。南北东西离别路。送人一样斜阳暮。三尺碎琴沉断谱。刻意伤春，重续兰成赋。燕子不来春又去。流莺絮尽缠绵语。
蝶恋花·偶读湘雨楼词，戏集集中句，得三解 其二,近现代末当代初,袁荣法,铁指频将花历数。悔也无端，只说良期误。此际故山啼杜宇。明知春色都迟暮。晓夜问春春不语。怅暖惆寒，春已匆匆去。整整斜斜青草渡。于今都是销魂处。
蝶恋花·偶读湘雨楼词，戏集集中句，得三解 其三,近现代末当代初,袁荣法,商略琴边新乐府。事事都妨，此意难分付。信手琵琶弹旧谱。分明诉出伤心语。欲种相思千万树。说与伊知，莫被流尘误。亭短亭长芳草渡。愁风愁雨天涯路。
鹧鸪天·倭人寇我三月矣，寒宵凄惊，怆然有思,近现代末当代初,袁荣法,撼户狂飙变徵声。梦回刁斗动连营。山河破碎人千里，霜月模糊夜五更。灯炯炯，漏丁丁。乱离谁信此身轻。人生天道那堪问，止向梅花索旧盟。
西江月·戊寅正月十一日拔可丈招集墨巢，作墨卿太守生日,近现代末当代初,袁荣法,秋水已荒池馆，墨巢拚贮风流。二分明月记扬州。亦是文章太守。未放千灯照眼，先教一醉扶头。蜀冈高韵好赓酬。曾拜生朝欧九。
玉阑干,近现代末当代初,袁荣法,东风乍染庭前柳。远近草芽醺欲透。韶华整整似年时，浑不信、客情非旧。玉阑干畔沉吟久。怎此生、多半辜负。酒觞莫为惜春衫，拚愁痕、渍损双袖。
传言玉女,近现代末当代初,袁荣法,薄暝笼晴，恰是酿愁时节。画堂香悄，绕屏山几叠。幽梦渐远，一片相思难灭。秦淮脂水，蒋山眉月。伫立楼阴，对春波、泪映睫。旧家声价，向何人细说。东风到时，只有绿鬟痴绝。逢人还唱，后庭遗阕。
霓裳中序第一,近现代末当代初,袁荣法,芳尘动绣陌。淡薄庭阴生暮色，肠断玉箫信息。正津堠路歧，河桥波急。年华浪掷。共坠香、无处重拾。空频向、月帘雾阁，把烛恨遥夕。悽恻。燕踪莺迹。算只被、蓬山间隔。欢游如梦，自惜一舸春红，两袖云碧。诉情沉去翼。但泪锦、千丝怨湿。销凝久、东风何意，送过倚楼笛。
定风波·瓶斋太姻丈命题林今学词史摹周丈矩玉步摇图。图为寿太姻丈五十生日之作,近现代末当代初,袁荣法,分却琼窗几绣工。滴朱匀黛出纤秾。浑似瑶光新粉本。教认。长眉依旧妒遥峰。翻恐凌波微步去。回顾。钗梁珠重绿云松。应是画中人不老。知道。年年含笑过春风。
水调歌头·永定张效桓少尉若翼，海楼丈之子也。与倭寇战，堕机死汉阳。即葬所殉地，词以吊之,近现代末当代初,袁荣法,巀嶭梌山嶂，百里势纵横。中间千载奇气，盘薄出斯人。不屑攒眉故纸，浑似仲升投笔，壮志奋凌云。挥手却红日，含笑破妖氛。成大节，敦薄俗，砺吾军。彭殇等耳死重，能使泰山轻。从此小军山畔，相对睢阳祠宇，碧血夜燐燐。精魄终不泯，看复旧乾坤。
鹧鸪天·为汤定之丈题梦仙图,近现代末当代初,袁荣法,瑶席池头风露清。道场山上月胧明。传呼亲接骖鸾侣，握手休惊化鹤人。香不断，梦初醒。一瓢一笛总关情。前身合是甘泉子，还记苕溪有旧盟。
雨中花·戊寅荷花生日，重举社集，兼赋本意，用王冠柳韵,近现代末当代初,袁荣法,信是良辰非易得。暂倾盖、争传素臆。倩薄霭匀春，凉云收梦，净洗一天碧。三十六陂烟水隔。怕零乱、难成消息。总淡泞心期，苍茫身世，不受春怜惜。
雨中花慢·本意，赋荷,近现代末当代初,袁荣法,玉盌招凉，琼绡约雾，当时一笑相逢。记虹裳缥缈，水佩从容。洛渚空留秀泽，湘皋剩染仙踪。至今还恨，去年南浦，几日西风。素波千里，碎月三更，低徊暗损芳悰。仍叹息、银河路杳，华井云重。孤寄宁辞浪梗，浮生终胜飘蓬。秋痕心上，冷香梦里，知与谁同。
玉楼春·为病树丈题佳住楼词意图,近现代末当代初,袁荣法,画中翠黛年时面。袖底玉篦当日愿。春随流水去无声，梦逐西风吹不转。诗筒酒盏飘零惯。海角天涯行已遍。不成归计况梨涡，只有素心供缱绻。
鹧鸪天·为拔可丈题还栝轩图,近现代末当代初,袁荣法,夜起庵前几岁阑。归根珍重到毫端。撑天已觉霜鳞老，改土谁怜玉骨寒。风谡谡，露漫漫。图成空复数悲欢。就中别有苍茫感，任与时人冷眼看。
捣练子·鼓娘联玉茹唇角有朱痣绝大，以素册乞词，戏为书此,近现代末当代初,袁荣法,花态度，柳丰姿。愁到眉峰歇拍迟。记取唇边朱一点，教人从此著相思。
蝶恋花·戊寅秋御霜重来沪上，篝灯话旧，相与黯然，赋此赠之,近现代末当代初,袁荣法,瘦马衔泥风细细。路转平桥，杨柳和烟醉。一桁雕阑斜照里。樽前替写歌中字。二十年来如隔世。劫罅重逢，惟有凄凉意。魂逐哀弦飞不起。人间多少荒山泪。
鹧鸪天·徐尧卿丈属题云溪草堂新卷,近现代末当代初,袁荣法,敝屣簪缨早谢归。草堂终古说云溪。板舆行乐花迎路，彩笔酬春酒涴衣。乡梦断，劫尘飞。清芬曾语与人违。百年心事堂堂在，重写丹青补旧题。
金缕曲·送别彦通七丈之金陵,近现代末当代初,袁荣法,去也如何去。二十载、飘零冠剑，浮生终误。回首五陵年少事，漠漠人间尘土。算赢得、酒俦诗侣。眼底中原青一发，便当初、谁买相如赋。双鬓白，此情苦。明朝吊影台城路。怕伤心、巢痕未改，燕泥未故。多少寒鸦风雪里，点缀颓垣枯树。休问讯、城角歌舞。除是秋娘今犹在，断无人、能唱开元谱。相送罢，泪如雨。
喜迁莺·戊寅十一月朔冬至，病树丈和梦窗甲辰冬至韵，要同作。忆丙子岁是日适归里展墓，独行风雪中。今几何时，而吴楚竟同异域，因时感旧，言愁欲愁,近现代末当代初,袁荣法,家山轻别。记枫坞晚行，帽茸冲雪。几树斜阳，百年华屋，俛仰寸肠都绝。回首湘江，今日依旧，玄冥时节。沉恨里、又吹葭灰，垂檐冰折。修越。关河阻、万里烟尘，偃蹇虹蜺结。废沼流澌，疏寮滴雨，一样为人凄噎。待教夜来归梦，常恐洞庭波阔。怎消遣、对空樽自泣，天涯孤月。
庆春泽·己卯正月十三日寿杨只庵丈六十,近现代末当代初,袁荣法,蟾月初圆，鳌山乍结，人间瑞霭千重。彩户垂弧，玉梅枝上香浓。当年雁塔题名姓，有光芒、直耀星宫。到如今、庐阜甘棠，还染春风。閒枰劫老苍茫世，对浮云沧海，吐气如虹。雪椀冰瓯，新诗丽夺天工。良方肘后能医国，抚青囊、一笑鸿濛。待年年、共祝长生，同倒金钟。
踏莎行·怀苍虬丈人，次世父韵,近现代末当代初,袁荣法,寂寞鱼龙，参差莺蝶。匆匆聚散风花瞥。醉醒随分不关情，春心悄对啼鹃说。野柳颦烟，虚篁笑月。那知人意中年别。绿波日夜向东流，为谁断送芳菲节。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其一,近现代末当代初,袁荣法,庭院深深深几许。门掩黄昏，无计留春住。寂寞垂杨吹柳絮。红糁满地谁为主。转眼芳丛非旧侣。不恨东风，只恨清明雨。芳草萋萋迷别浦。天涯消受相思苦。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其二,近现代末当代初,袁荣法,庭院深深深几许。燕子来时，似说春将暮。雨雨风风花下路。芳悰损尽悲谁诉。休拟游丝和落絮。一样飘零，不被流尘污。广大虚空清净土。人天尽有安排处。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其三,近现代末当代初,袁荣法,庭院深深深几许。泊粉漂脂，宛转窥朱户。悽绝坠楼人不语。烟轻云薄伤情绪。妆点残春和泪觑。身世萍蓬，此意难分付。缓缓归来佳约误。丁宁莫再成辜负。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其四,近现代末当代初,袁荣法,庭院深深深几许。怕见屏山，芳草天涯路。此日逢君情更苦。春归不作从容住。已分倾城拚一顾。画地笺天，总是伤心句。夜夜五更听杜宇。泪珠溅处无乾土。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其五,近现代末当代初,袁荣法,庭院深深深几许。玉砌雕阑，一例悲迟暮。留得韶光教少驻。阴晴尽是无凭据。离恨千重莺乱语。便有新词，却向谁分付。临水持觞浇绿醑。漂流莫过前溪渡。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其六,近现代末当代初,袁荣法,庭院深深深几许。素手么弦，唱彻黄金缕。年少抛人容易去。閒阶萧索飘香雾。黯澹斜阳相尔汝。怨蝶憨蜂，忘却春归处。还向空枝商去住。那知门外风和雨。
浣溪沙·前词意有未尽，更拈此调，得四解 其一,近现代末当代初,袁荣法,廿四番风抵死催。乱红无主绣苍菭。夕阳帘幕旧亭台。真个有魂当入梦，可能无恨不成灰。华鬘尘劫迸千哀。
浣溪沙·前词意有未尽，更拈此调，得四解 其二,近现代末当代初,袁荣法,辛苦春工费剪裁。为谁和恨谢灵胎。绣甍芳砌锦成堆。飘泊肯依虫网住，逡巡羞上燕巢来。轮囷心事独裴?。
浣溪沙·前词意有未尽，更拈此调，得四解 其三,近现代末当代初,袁荣法,夜月啼鹃泣翠屏。晓风飞燕蹴红英。江南春色可怜人。积恨赴波终化泪，和愁到地总无声。不辞憔悴惜倾城。
浣溪沙·前词意有未尽，更拈此调，得四解 其四,近现代末当代初,袁荣法,烟雨楼台不忍思。西风门巷更堪悲。断红无语向人痴。藉地倘成连理锦，回天难买吸华丝。清才销减到丘迟。
减字木兰花·庚辰秋暮，道始舜斋招同瓶斋太姻丈会饮炙肆，即席纪事,近现代末当代初,袁荣法,帘衣低下。葱脍堆盘亲手炙。翠袖琼卮。酒未行时意已迟。双眉如叶。禁起千愁那忍说。为谢多情。莫向人前问小名。
霜天晓角·洪太完乞题屺梦图,近现代末当代初,袁荣法,天涯孤客。梦绕松楸侧。试展画图教看，点点是、泪痕碧。伤心宁有极。城郭今非昔。我欲呼天来问，忠孝字，几人识。
好事近·辛巳元日拔可丈以墨兰二盎见贻，赋此却谢,近现代末当代初,袁荣法,叶叶袅东风，浅澹翠波疑滴。为谢殷勤芳意，报春归消息。一番气味胜沉薰，还与醉重碧。梦入湘云深处，被诗情相觅。
霜花腴·击舅西厓先生命题锲简图,近现代末当代初,袁荣法,霅乡路隔，谢远游、閒情老寄吴天。红箨裁冰，绿简消雾，晴窗熨贴霜笺。炙灯夜阑。正汗青、初罢雕镌。总销磨、刻骨风怀，月华飞动下双鸾。朱濮尽成余事，向人间钩勒，水剩山残。淇苑仙姿，山阳幽韵，如今梦也都难。画图自看。有翠云、流出琅玕。掩重门、独抱贞筠，素心盟岁寒。
一落索·更题所刻竹拓本,近现代末当代初,袁荣法,稠叠剡藤香细。墨华流媚。吴绫包裹越罗装，竹素千金意。江北江南山水，旧游难记。断将心事托昆吾，尽刻上、琅玕翠。
八声甘州·烽烟四合，寄此危巢，亲故流离，河山破碎，抚今思昔，忧来无端,近现代末当代初,袁荣法,莽天涯畴处是吾乡，商量此心安。念峥嵘兵火，飘零亲旧，销黯溪山。夕照当楼，耿耿归梦有无间。今古庾郎恨，都在江南。寂寞怨怀谁托，倚凉宵皓月，拍遍阑干。惜兜鍪无分，江海一儒冠。任从来、桑田随谷，但常留、面目与人看。沧波外、饮东风泪，辛苦加餐。
洞仙歌·迂翁年丈属题王石谷田居图，图为龚蘅圃侍御作,近现代末当代初,袁荣法,清晖圣趣，一抹风光好。梦堕玲珑玉峰老。想山庄、红藕染遍前汀，香密处、酝酿诗情多少。主人今健者，自拭缥题，时复裁冰写孤抱。似向画图中，商略烟云，描摩出、田居新稿。也著个、茅庵傍西畴，倘容我其间，伴公吟啸。
浣溪沙·辛巳三月二十九日聂母曾太夫人九十寿词,近现代末当代初,袁荣法,八座雍容侍起居。山河象服杖鸠扶。晴晖宝婺映门闾。寿世早垂欧母教，传家元有邺侯书。春风岁岁满瀛区。
沁园春·舜斋四十初度乞词,近现代末当代初,袁荣法,四十成名，清净閒身，春秋未央。笑杜陵当日，才传献赋，嘉州此岁，犹自为郎。文采清门，故家乔木，世德争夸邃雅堂。沧桑外，有先朝黄诰，奕代青箱。使君逸气轩昂。早缩手缁尘冠盖场。似子西解道，虎头痴语，涪翁还讶，牛背神光。定子丝弦，雪儿歌舞，对举樽前彩袖香。为君寿，趁玉梅开处，一饮千觞。
满庭芳·螺蛳壳里作道场，吴谚也。徐丈凌云为林丈讱盦图于便面，林丈赋长调，索和,近现代末当代初,袁荣法,英武杯宽，宛渠舟窄，个中别有乾坤。醮坛依约，霞气郁氤氲。隐隐玄宫羽客，参金箓、虔礼三清。教知道，波涛稳处，当面即蓬瀛。丹青。真妙手，徐熙粉本，直可通神。赚逋仙词笔，重寄深情。为问吾曹虱处，定何似、画里朝昏。凭谁唤，吴侬软语，一笑破愁城。
浣溪沙·前词意有未尽，更成小令二章，示讱丈 其一,近现代末当代初,袁荣法,洞庭应题翡翠龛。幡幢还染鹧鸪斑。蜃楼同托杳冥间。此外断无新世界，于中仍见旧衣冠。天留余地与回旋。
浣溪沙·前词意有未尽，更成小令二章，示讱丈 其二,近现代末当代初,袁荣法,镜吹微分测海功。绿章清磬自从容。置身端在蠡台中。倘使须弥真可纳，直疑天汉信能通。人间何世不虚空。
虞美人·冼玉清女士海天踯躅图，鹤亭丈属题,近现代末当代初,袁荣法,海天一角花如火。谁念家山破。津桥蜀道梦魂殷。莫作寻常图画与人看。翠螺朱粉和愁写。知是伤心者。从今酎酒属东风。不许子规啼到夕阳中。
沁园春·用放翁韵赠散释丈人，即题其桥西草堂图,近现代末当代初,袁荣法,拊髀沉吟，金印貂蝉，自昔误人。忆九衢车马，几经陈迹，十年京国，一例前尘。看剑挑灯，听歌赌酒，多少清词分付春。空回首，剩壮怀依旧，华发常新。将军意气如云。甚老向桥西容此身。尽争传丽句，无妨纸贵，能留佳客，不厌居贫。赵管风流，刘樊岁月，一舸閒收湖上莼。商量处，有莺花同约，鸥鹭为邻。
凤来朝·先大夫墓在杭州小花坞。自丁丑世变，未谒墓者五年矣。清明风雨，悲不能已，犹不知何日始得稍展人子之私也,近现代末当代初,袁荣法,泪眼望烟树。有啼鹃、助人冷语。恨孤踪、不到杭州路。梦飞堕、小花坞。一片斜阳无主。引愁丝、瘦杨乱舞。又枉送、清明去。日日听风雨。
醉吟赏小品·园中新栽玉蝶梅一树，花时千英万蕊，如玉雪楼台。裴?其下，几不知今是何世。用白石道人自度曲元韵，歌而酎之,近现代末当代初,袁荣法,问费几春工，细剪舞衣云缕。翠禽来处。似约罗浮去。别有秾情谁诉。玉箫款语。
虞美人·东篱红梅绚烂如燕支，所谓透骨红者是也。将谢矣，因忆白石尝赋潭州红，仿佛似之，又安知此花非我乡里耶,近现代末当代初,袁荣法,赤城霞散珊瑚屑。看沁相思血。娉婷瘦骨冷东风。留取丹心报答夕阳红。孤标不入凡花伍。梦杳潭州路。莫教金屋与安排。待得明年春早便归来。
好事近·市楼聚饮，汉秋将视真妮疾，舜裔属以此调纪之。真妮异域人，以打字为业者,近现代末当代初,袁荣法,药裹最关情，盼断倚阑消息。役损盈盈柔指，减桃花颜色。机中无字不成双，飘泊更堪惜。知道此心印处，问太鸿词客。
鹧鸪天·张葱玉乞题汤临泽模赵彝斋水仙卷子,近现代末当代初,袁荣法,一伴灵均恨已多。通辞无意托微波。临风自却盈盈步，对水聊为浩浩歌。呼若士，擘香螺。返魂重写玉瑳瑳。江南处处佳山泽，谁复相怜问奈何。
定风波·九日醵饮，呈陈庸庵太世丈,近现代末当代初,袁荣法,雁引西风气色粗。夜分凉露满平芜。一抹辽天残照里。惊起。九霄孤梦落江湖。岁岁登临今日又。重九。莫教轻易酒肠枯。瘦损黄花谁管领。惟分。天寒来伴老尚书。
千秋岁·送杨无恙归虞山，即用其别墨巢翁韵,近现代末当代初,袁荣法,年年重九。镇是销凝久。青玉案，黄滕酒。风催霜讯紧，雁笑人归后。沧海夜，一身犹寄蛟龙薮。离别干戈候。涕泪同禁受。吟未了，心先剖。忍持飘泊梦，轻付模棱手。珍重也，天涯相念忘机友。
六么令·壬午九日和清真,近现代末当代初,袁荣法,淡云晞日，庭户回轻燠。晴晖荡秋渐老，衰柳辞膏沐。自惜衣宽量窄，犹恋村醪熟。霜枫飞逐。凄禽欲下，脉脉斜阳一丛菊。不忍登高临远，荒草萦心目。怨蝶那得相思，天际人如玉。愁绝商弦变徵，莫按凉州曲。君平休卜。佳期近否，但向冥鸿絮丁嘱。
虞美人·送君达表弟入蜀,近现代末当代初,袁荣法,市桥衰柳何堪折。萧瑟伤离别。一樽今夕与君同。从此夜程霜雪晓程风。崎岖蜀道休回首。京国多亲旧。相逢为我报平安。更道此心如铁尚能顽。
虞美人,近现代末当代初,袁荣法,西风吹老人间世。又雪临分涕。莫悲乡里委虫沙。要使男儿四海尽为家。离情定逐征帆去。不共东流注。侧身天末与心违。日暮送君江上掩愁归。
八声甘州·御霜南来，辄共杯斝，被酒倚声，亦能为我歌之否,近现代末当代初,袁荣法,喜故人千里犯高寒，飘然过江来。向西崦挥手，回头一笑，此意崔巍。正而填胸块磊，弹指覆空杯。起舞影凌乱，残月徘徊。检点诗书糟粕，仗危弦急管，为我安排。怕听歌人换，相赏在形骸。镇当前、江南风景，比落花、时节更堪哀。君知否，是滔滔者，谁与吾侪。
临江仙·壬午十一月十四日御霜四十生日，以小词贺之,近现代末当代初,袁荣法,忆昔我童君未冠，青衫绿鬓嵯峨。斜桥南畔日经过。折轮留客醉，写谱听君歌。谁信重逢俱老大，同看破碎山河。头颅还惜我蹉跎。仙源如可觅，相约办迂蓑。
临江仙,近现代末当代初,袁荣法,看即团圞天上月，人间事亦如斯。先教春意透些儿。翠添丛竹叶，红上小梅枝。把手中年行乐耳，吾曹不醉何为。一樽相属唱新词。从头长寿乐，直到太平时。
鹧鸪天·癸未戏成,近现代末当代初,袁荣法,世事纷纭类转蓬。旌旗三易笑儿童。何来精卫能填海，肯信爰居果避风。歌舞乱，酒杯空。楼台只在夕阳中。堪怜蚁穴南柯熟，莫愁閒僧夜半钟。
减字木兰花·马聘三丈复姓司马，徵词。因尽用司马故事赠之,近现代末当代初,袁荣法,世人休讶。东市先生真长者。气态便便。景度当时亦自贤。此中佳趣。笑指终南谁会取。子巳居戎。清白无惭涑水风。
洞仙歌·甲申夏五纪梦,近现代末当代初,袁荣法,碧云飞处，往事和天远。杨柳如潮乱人眼。况晚莺啼后，乳燕来时，谁解惜、芳草荼蘼深院。愔愔扶病起，旧日书辞，浪约轻盟忍重看。早萦损、九回肠，一寸风丝，争任得、从来恩怨。也准拟、今生不思量，奈昨夜分明，梦中亲见。
金缕曲·暑夜闻鹃，倚阑四望，念岁华老大，兵火未休，凄然自伤，歌此述意,近现代末当代初,袁荣法,世事何须说。都付与、酒中深叹，剑头微吷。绿树嵯峨春渐远，啼彻声声怨鴂。青镜里、暗添华发。一事无成终不悔，算男儿、难作天涯别。歌与哭，自扪舌。海天万里鲸波裂。屡中宵、角声惊起，肝肠都热。梦底收京旌旗影，历历照人如血。奈入眼、星河明灭。盼断横空霜隼讯，尚淹留、异地真痴绝。谁负我，头颅铁。
南歌子·乙酉二月舟次练塘，相传吴大帝治水军处,近现代末当代初,袁荣法,柳港绿头鸭，莎城白项乌。蓬窗帆影乱新蒲。指点九峰悬处夕阳孤。野水空回合，春云自卷舒。江乡残霸说孙吴。牛背笛声吹怨下平芜。
蝶恋花·丙戌三月重到白门，寓马家街。屋临野塘，明月破牖，照人如雪。旅夜无寐，百感交集。盖距丁丑客此已十年矣,近现代末当代初,袁荣法,绕郭垂杨芳色可。列岫含情，似识年时我。散发填词宁计左。罗衣只为香醪涴。容易半春风雨过。何事流云，还界青天破。烟水一塘明月堕。小窗人独支颐坐。
木兰花慢·九日书怀,近现代末当代初,袁荣法,五更风雨骤，荡残暑，换深秋。正乱叶扶天，狂云催暝，今日登楼。神州。是谁铸错，怕陆沉、无地可埋忧。犹有满城歌舞，离鸿隔断荒洲。凝眸。何处足淹留。吾意复焉求。伴磊落灯檠，觚棱酒盏，寂寞吴钩。清愁。闭门自理，笑此身、原未许封侯。多少英雄头白，等闲空费恩雠。
醉太平,近现代末当代初,袁荣法,盈盈黛螺。融融颊涡。销魂端在横波。对离觞奈何。春云一窝。朱颜半酡。相逢休敛双蛾。已青衫泪多。
醉太平,近现代末当代初,袁荣法,朝云意真。琼奴恨新。京华独忍伶俜。数流光自惊。阑干月明。天涯酒醒。而今那敢多情。怕多情误人。
唐多令·岁将阑矣，羁旅京华，欲归不得，揽今追昔，悲从中来。不觉属声之凄异也,近现代末当代初,袁荣法,风雪舞瑳瑳。寒城凄碧波。倚高楼、怀士情多。毕竟南朝佳丽地，有明月，会婆娑。光景等閒过。惊心双鬓皤。又那堪、客里闻歌。如此江山如此酒，更不饮，奈愁何。
菩萨蛮·戊子春日为友人纪事,近现代末当代初,袁荣法,人生最苦生离别。那堪正值芳菲节。长笛一声吹。隔窗双泪垂。十年前后事。直恁无余地。终古恨难禁。支离钗凤心。
沁园春·世事如斯，杞人之忧有不忍言者，聊托长歌，以当一哭,近现代末当代初,袁荣法,大陆龙蛇，玄黄未央，能无慨乎。况苍生都作，池鱼幕燕，朱衣半属，社鼠城狐。今日寰中，谁家天下，只恐亡羊计早疏。沉吟久，正杜鹃声切，渺渺愁余。规模曾左罗胡。叹前代中兴迹已芜。算新来得失，惟添歌哭，些时消长，也费乘除。竖子成名，昔人不见，莽莽神州谁丈夫。休搔首，愿江山无恙，老我头颅。
浣溪沙·题勤伯表弟为仲唯丈作莺花便面,近现代末当代初,袁荣法,飞燕精神掌上身。虞姬标格帐中春。小唇秀靥总宜人。缥缈云衣和露重，从容秋佩出烟轻。无多月色与平分。
点绛唇·前题，和仲唯丈,近现代末当代初,袁荣法,燕怯莺娇，秦姬无语心先许。醉妆慵舞。笑嚼红茸吐。秀发乱枝，貌出春云妩。低徊处。纫秋芳溆。花月相思否。
卜算子·仲唯丈属题勤伯为写柳阴双雀便面,近现代末当代初,袁荣法,老蔓夕阳红，疏柳东风冷。商略天涯去住心，语软无人省。宁为稻粱谋，恋此溪山影。且向閒林乞一枝，日日双栖稳。
夜合花·戊子初夏，与公韬君达勤伯偕游草山，憩饮糖业公司招待所俱乐部。归途有彩霓贯空，导车前行，殆山灵送客也耶,近现代末当代初,袁荣法,榕壑翻珠，松涛戛翠，远波回映成图。秋蛇一径，菭痕秀入琼铺。花错落，竹扶疏。曳清音、林表禽呼。居然人境，红尘不到，著此精庐。十年梦冷江湖。惟办当山煮茗，席地行酤。掣鲸手段，除非问取屠沽。风乍峭，日将晡。渐霏霏、云湿衣裾。浩歌归去，长虹惊起，为我前驱。
醉翁操·北投肥料公司招待所与公韬勤伯君达茗话，至得静趣,近现代末当代初,袁荣法,空山。琤然。潺湲。响流泉。谁传。泠泠古音无人弹。长松夭矫参天。云满轩。娖尘静谭玄。问若聃与周孰贤。子期已矣，予欲无言。二三子者，来共炉看茗椀。山与目相流连。水与心相周旋。陶琴宁设弦。庄渔而忘筌。袖手谢人间。听他尘外啼杜鹃。
西子妆慢·旅居台北已一月矣，绿阴成幄，芳事渐阑，将归江南。倚梦窗自度腔记别,近现代末当代初,袁荣法,轻霭幂晴，酽云阁雨，瘴草蛮花相乱。月圆还怯客先知，拥疏棂、露华偷泫。樱红画扇。早弹指、新词写遍。镇黄昏，倚翠帘冥待，窥梁新燕。波如箭。掠鬓东风，暗趁时节换。笛声将梦落江城，总安排、玉梅清怨。孤樽试遣。怪千折、回肠能浅。怕明朝，隔却蓬山更远。
望江南·戊子五月初三夜自台北趋基隆，即夕登舟北归,近现代末当代初,袁荣法,春渐远，归路郁迢遥。烟月蘼芜町外渡，风尘杨柳驿边桥。何处不魂销。人渐远，催上木兰桡。断渚暗摇明灭火，荒江轻送晚来潮。行客又今宵。
浣溪沙,近现代末当代初,袁荣法,铃语郎当梦未销。歌残玉树又南朝。空林何处觅完巢。炼石纵教天可补，载舟终虑水能骄。楚囚燕客两无憀。
金缕曲·和仲唯丈,近现代末当代初,袁荣法,绿野成阴矣。怆江潭、树犹如此，泫然流涕。一片飞花春不管，芳草远连天翠。休问讯、王孙归未。塞北江南三千里，甚烦冤、处处啼新鬼。愁似墨，酽难洗。白衣皂帽风尘里。向新亭、横来百感，伤时弹泪。少不如人今将老，莫话承平身世。况谙尽、危巢情味。却羡流云词赋手，卧沧溟、飘唾生珠绮。看大陆，龙蛇起。
六州歌头·用贺东山体，次和仲唯丈,近现代末当代初,袁荣法,络愁曲槛，杯酒泣当唇。山隐隐。青一寸。抹微云。澹眉痕。罨画晴霞晕。流莺困。飞鸦阵。沟水紧。斜阳陨。渐黄昏。海阔雁稀，目断天涯信。几叠罗屏。写江南风物，历历总销魂。棹影车尘。草如茵。染湘皋恨。斑斑笋。凝啼粉。梦难温。芳事尽。空月品。掩重门。黯伤神。星恣银。波横孤怀闷。共谁论。霜气很。清秋分。岂无因。杜牧重来，早怯青娥问。白发欺人。要风烟收了，旦夕碾归轮。未老王孙。
破阵子·庚寅秋偶成,近现代末当代初,袁荣法,寂寞渐余杯茗，乱离犹有琴书。一片斜阳销酒候，万里江山落木初。平林闻鹧鸪。敝帚千金自惜，残枰百劫谁输。早是英雄无好手，枉把兴亡责匹夫。悠悠清夜徂。
桂殿秋·萤桥里居杂咏,近现代末当代初,袁荣法,烟漠漠，草萋萋。崁项桥南新店溪。人家只在绿阴里，隔岸时闻山鸟啼。
桂殿秋,近现代末当代初,袁荣法,流水乱，夕阳明。群山偃蹇与云平。白蘋风起雪栀落，独向椰林著屐行。
桂殿秋,近现代末当代初,袁荣法,倾白堕，对青山。鸬鹚飞去复飞还。小楼一角容坚坐，已是天公不等閒。
桂殿秋,近现代末当代初,袁荣法,林石静，水天宽。疏云澹日媚烟鬟。凭阑辄省西湖趣，绝似南山看北山。
金缕曲·次彭姊婿将有海外之役，为置酒寓庐，歌此以壮行也,近现代末当代初,袁荣法,举世龙蛇走。几人知、秦终自绝，齐宁吾偶。铃解已无铃系者，赢得鼠牙鸡口。问撤尽、藩篱谁咎。如许江山如许恨，叹芸芸、天下徒功狗。空待兔，一株守。饯君千里休回首。好从今、乘槎霄汉，携归星斗。措置国家磐石上，赫赫冈陵山阜。教省识、回澜身手。心折前人三两辈，倚余酲、一一为君剖。曾李外，玉池叟。
鹧鸪天·送别大姊之美洲,近现代末当代初,袁荣法,地老天荒有此身。我生彊半不逢辰。贼中弱妹无消息，海上孤儿自苦辛。斟别酒，意逡巡。几时重共故园春。他年万里归来日，莫讶头颅白发新。
山花子·题画,近现代末当代初,袁荣法,步屧苔痕赭色深。一丛芳桂绽疏金。浑似向时经过地，怕重寻。翠袖不辞花气重，玉墀微觉露华侵。蓦忆蕊珠宫里事，暗沉吟。
鹧鸪天·蒋谷孙属题篝香勘碑图，谷孙尝得唐薛少保书隋信行禅师碑孤本，一时名辈为写图张之，以吴湖帆所作最得情旨,近现代末当代初,袁荣法,宝楮英光旷代无。茸窗俊味胜琼酥。篝灯细印开皇事，爇炷添薰亚保书。尘劫换，妙缘孤。剩披华鬘媚江湖。墨香零落衣香冷，绝负吴郎第二图。
酒泉子·题陈少梅画册,近现代末当代初,袁荣法,日暖红椒，春晓玉人梳掠。镜鸾栖，奁凤泊，麝薰飘。两眉深浅浑难扫。懒斗垂杨纤巧。远山长，新月小，待郎描。
恋绣衾·前题,近现代末当代初,袁荣法,晴晖醺破绣谷春。倩梨花、黏住碎云。素袂耐、苔光冷，正霏霏、香雾醉人。霓裳掐遍年时谱，被韶华、流去梦痕。盼不到、双飞燕，对遥岑、眉黛自颦。
摊破浣溪沙·前题,近现代末当代初,袁荣法,断续荷风断续香。赤阑干外是银塘。手弄生绡团扇碧，悄追凉。袅袅筠枝分影瘦，垂垂柳叶替愁长。休把去年今日事，更思量。
少年游·前题,近现代末当代初,袁荣法,佳人睡起亸双鬟。犹怯晓风寒。宝幄斜搴，琼裾低飏，独自倚窗看。閒庭一碧凉于水，清响碧琅玕。丁属年年，故园人健，长为报平安。
鹊桥仙·前题,近现代末当代初,袁荣法,荻花萧瑟，水波明靓。一舸婷婷如掌。琵琶浑是不胜情，早换却、浅斟低唱。眼中风色，曲中况味，赚尽人间惆怅。只愁沦落满天涯，又何必、浔阳江上。
南乡子·前题,近现代末当代初,袁荣法,风悄月团团。扶起残妆出画阑。愁绝中庭连理树，回环。恰与相思总一般。懊恼尽无端。别已匆匆见更难。谁念家山真入破，辛酸。抱得云和不肯弹。
太平时·前题,近现代末当代初,袁荣法,短槛疏棂感岁华。思交加。沧波无际暮云遮。月初斜。好是凭阑人未老，鬓如鸦。江南消息隔天涯。问梅花。
点绛唇·前题,近现代末当代初,袁荣法,遗世娉婷，玉华长傍云根住。冷香无语。谁与传幽素。解佩何年，罗袜尘生否。休回顾。楚天修阻。那便凌波去。
采桑子·邻圃淡黄美人蕉一种，君达绝爱赏之，为致数本，戏以小词媵之,近现代末当代初,袁荣法,天然丽质鹅儿色，偶堕尘埃，雨打风摧。却累经行首重回。灵根乞与君家去，篱角池隈。密护深培。莫惜花时一举杯。
玉楼春·壬辰七月二十三日携俊儿自台北飞花莲，道经台南台东，盖越卑南山脉而行也,近现代末当代初,袁荣法,蓬瀛员峤逡巡遍。未识玉峰冰雪面。呼儿同作御风行，与我共舒看画眼。冈峦起伏龙蛇变。万脉纵横收一线。晴云落手白于绵，大海荡胸青似靛。
蝶恋花·八月十八日晓发彰化，至日月潭,近现代末当代初,袁荣法,漠漠空青黏去骛。过眼川原，乱石争津渡。身向千峰深处去。回头轻失来时路。芳草烟笼临水墅。愿结鸥盟，同作溪山主。松影明漪岚翠舞。天然写出无声谱。
南歌子·壬辰中秋后三日与家人同游日月潭，宿台电宾馆,近现代末当代初,袁荣法,月满鱼吹浪，风稀鹭篆沙。万山苍翠四周遮。谁道白云深处有人家。薄薄山村酒，菲菲水社花。当筵休惜帽檐斜。难得乱离相守在天涯。
浣溪沙·九月二十二日与室人偕游乌来,近现代末当代初,袁荣法,铁索悬桥跨急湍。板车缘轨下前滩。爱从石上听潺湲。屈尺坡头伸丈坂，双溪渡口七峰山。此身如水几曾閒。
倦寻芳·入春多雨，岑寂杜门，念远伤离，遂成凄唱,近现代末当代初,袁荣法,冻云碍晓，酥雨妨春，清闭庭馆。一抹遥峰，羞对两眉凄展。画舸黏鸡年事了，华灯打马心情懒。镇销凝，总家山路隔，海天俱远。叹踯躅、孤芳无侣，扶起鹃魂，偷整新艳。客燕迎人，似惜长卿游倦。举目宁辞风景异，回头真觉光阴贱。倚愁边，怕商量、酒杯深浅。
清平乐·癸巳正月十一日偕室人同登阳明山看樱花杜鹃,近现代末当代初,袁荣法,昼晴风袅。绣谷融斜照。远近岚光青不了。时响隔山啼鸟。平坡细草如茵。相携浅坐閒行。最喜万花齐吐，流泉也作春声。
减字木兰花·李今生梅花水仙卷子，葛无奇侍御为记画时情景。今生，其姬人也。为陈昌蔚题,近现代末当代初,袁荣法,枝枝叶叶。犹带城南烟雨屑。洗净铅华。淡墨生绡自作家。绣衣题字。艳与双花增故事。留待春开。消得吟魂骀荡回。
千秋岁,近现代末当代初,袁荣法,数峰凝黛。卉木增春态。椰影直，松声碎。关情风月少，触目河山隘。鹃唱里，几回曾下涪陵拜。沧海横流外。书剑空相对。乡问绝，年华改。鬓秋身未老，国破家犹在。吟望极，故国樽酒何时再。
点绛唇·代人寿鄱阳姜伯彰七十,近现代末当代初,袁荣法,白石清芬，洞天佳趣人间又。料量身手。看到沧桑后。桃李盈庭，玉树芝兰秀。箫韶奏。鞠华松茂。且进延龄酒。
金缕曲·甲午十月二十四日予与苕君结缡三十年矣。欧俗谓之珠婚，法当以珠玑为寿。乃置酒携儿孙为苕君称觞，兼以自庆,近现代末当代初,袁荣法,卅载光阴速。记当年、斜桥宅里，高堂丝竹。我十八龄君十七，璧月琼枝装束。争说道、新人如玉。番锦地衣花步障，洞房深、宝胜辉金箓。腾去语，引红烛。劫灰几换惊心目。又浮家、乘流栖止，岛壖城曲。已是神州沉陆后，犹喜一樽相属。笑那得、珍珠十斛。随分盘餐今日事，共儿孙、消受团圞福。教尽醉，倒醽醁。
金缕曲·寿益教授讲学海外，假归，行有日矣。因移写其先德东塾先生忆江南馆集外词金缕曲二阕奉贻。即用元韵为别，兼呈从吾子水慰堂静农诸子，乙未六月十四日,近现代末当代初,袁荣法,独立空搔首。问当前、抟蛟射虎，更谁身手。海水群飞天吴舞，目送龙蛇惊走。笑无恙、舌存吾口。偃蹇青山来堂上，共龛书、匣剑长厮守。浑不管，肘生柳。仙乡毕竟亡何有。便湘江、一蓑烟雨，早成轻负。恰喜素心人三五，又听离筵歌奏。况同是、伤时怀旧。他日乘桴归来也，愿重逢、须在收京后。相与劝，白门酒。
鹧鸪天·乐府中小游仙一体，今以长短句拟之,近现代末当代初,袁荣法,弱水蓬莱海气昏。神山环顾四无垠。胡天胡帝难为忆，倾国倾城总是恩。歌窈窕，舞轮囷。壶中日月自温存。何时玉釜青烟直，炼就丸香与返魂。
鹧鸪天,近现代末当代初,袁荣法,阿母灵丹岂见欺。海天无路悔应迟。胡麻倘有重来分，瑶草还当未化时。春寂历，梦迷离。杜鹃啼过鹧鸪啼。回黄转绿须臾事，只恐东皇不自知。
鹧鸪天,近现代末当代初,袁荣法,绝忆崎岖返帝京。恍从苇箔见云英。乘鸾径集三珠树，跨虎轻趋七宝城。追往事，悟前生。阆风飞度忒多情。河梁抱柱心甘否，谁使当初浪结盟。
鹧鸪天,近现代末当代初,袁荣法,羽扇霜骓下大荒。桃源元是白云乡。犹能倚鼎调龙虎，倘会吹箫致凤凰。丹灶诀，石函方。真君亲授八灵章。洞门童子通仙籍，一出玄关便九苍。
鹧鸪天,近现代末当代初,袁荣法,阊阖崔巍蕊殿间。羽旌霓节万方来。仙官霞粲千秋观，素女星明百岁台。丹凤绶，赤犀杯。步虚齐按紫云回。乌龙横卧瑶阶脚，却被人间作妒媒。
鹧鸪天,近现代末当代初,袁荣法,甲帐珠襦降石坛。琼台才免雪霜寒。重教嬴女迎萧史，不分文生偶彩鸾。河汉子，水精颜。殷勤天际致盘餐。青衣容为阿香下，尺绮抛时送汝还。
鹧鸪天,近现代末当代初,袁荣法,钩弋轻舒两手拳。行云行雨不知年。凌虚惯握黄金箓，遗世空参绿玉篇。姿绰约，态蹁跹。灶旁鸡犬亦神仙。爬搔自惜麻姑爪，飞翔员丘酌赤泉。
鹧鸪天,近现代末当代初,袁荣法,不待浮丘始绝群。缑山笙鹤故无伦。怀中宝敕朱宫印，袖内真符绛府文。沧海夜，洞天春。青童毛女伴扬尘。閒驱蜥蜴兴云雾，未怕瑶池使者嗔。
扬州慢·春柳同絜生，用白石韵,近现代末当代初,袁荣法,芳草分烟，夕阳匀浪，倚阑数遍离程。问而今客眼，并柳色谁青。暗悽怆、江潭梦苦，鬓丝摇落，犹未休兵。听参差风笛，依然飞堕山城。浅酲易醒，对飘萍、游絮先惊。念汉苑尘荒，章台露陨，空办多情。最怯乱莺啼过，春阴外、髣髴秋声。认窥帘眉萼，年年销褪还生。
扬州慢·答絜生，再用白石陨，兼呈味辛醇士寥音诸公。时丙申夏五,近现代末当代初,袁荣法,邀雨阑孤，逐凉灯瘦，起眠老渐无程。又芭蕉绿了，只短发难青。算辛苦、儒冠误我，壮心非昔，羞更论兵。向瀛壖栖息，伶俜犹寄仙城。强怀自遣，镇繁花、开谢堪惊。惯借梦填词，将愁过酒，偷换春情。故国暮云凄断，骚兰怨、悄入蝉声。对天涯相识，樽前重念平生。
水调歌头·总统蒋公七十寿词,近现代末当代初,袁荣法,华渚降虹日，瑞霭满瀛寰。赓歌区宇咸庆，七十古来难。宝训万方争颂，金鉴千秋谁上，日月驻霜颜。多少华封祝，虎拜欲呼三。冈陵意，刍荛献，庶黎欢。萸香菊美举酒，天地气清宽。已振阳明坠学，定复宗周旧境，紫盖屹东南。愿乞浯溪石，勒颂与人看。
千秋岁·辞丈副总统六十寿词,近现代末当代初,袁荣法,庆同天贶。百福今朝降。冬日煦，春葩放。齐眉荆布健，绕膝兰芽壮。团彩长。琼卮竞劝延龄酿。垄亩仁风畅。渠浍恩波漾。家乐岁，人歌壤。八千椿寿永，四亿葵心向。公莫忘。他年偿我中兴唱。
兰陵王·骤暖轻寒，客情多感。适醇士絜生相率和美成此调，遂亦继声。不觉难为怀也,近现代末当代初,袁荣法,市桥直。波影菭花更碧。桄榔外、朝雾晓烟，学尽轻阴弄天色。玄禽怨去国。还识。乌衣旧客。灯帘罅、谁念玉人，宽却罗裙费刀尺。欢娱渐无迹。剩水际荒歌，花下残席。朱樱垂子莺含食。惊落絮随步，落莎迎眼，韶光容易似过驿。况魂断南北。悽恻。意凝积。正宿酒杈枒，乡讯寥寂。云皋渺渺相思极。对一片津鼓，数声村笛。愁肠先醉，怕做与，泪万滴。
念奴娇·寥音世丈见视觅桃花词，用白石韵。清丽无比，因忆杭州九里松桥畔，两岸桃花极盛。丁丑以前每岁花时，必流连其间。今渡海又将十年矣。念之惘然，藉韵成此，却呈。兼示醇絜二公,近现代末当代初,袁荣法,小车载酒，记年年湖上，招携游侣。夹岸夭桃娇弄影，拥花无重数。越醑香秾，吴歈声艳，风引纤纤雨。溪山如绣，等閒抛尽新句。谁料沧海尘飞，逃秦人老，十载天涯去。九里松青今在否，目极斜阳连浦。璅蛣光阴，残鹃滋味，且忍伶俜住。相思难寄，梦中寻遍前路。
霜叶飞·丁酉九月北投登高，同蔼麓絜生渔叔，用清真韵，兼呈醇士寥音二公,近现代末当代初,袁荣法,乱岩班草。登临地、依然身在天表。怒涛千里送秋来，荡瘦筇吟悄。正猎猎、商飙动晓。凭阑还恨鲲身小。记扫叶楼高，睇四郭川原，醉弄白下寒照。惆怅去日难追，离情如水，故国和梦空到。蟪蛄经夜叹西风，占楚骚孤抱。早一昔、风流顿了。无人能起南楼调。笑鬓边、霜华绚，那是惊秋，向时欢少。
点绛唇·市楼茗坐，醇士絜生要同作,近现代末当代初,袁荣法,看遍韶华，老怀微恋深瓯茗。堕檐蟾冷。晕入霜花靓。欢会无凭，那比閒愁准。斜街暝。澹烟收净。目断飘灯影。
金缕曲·别子杰廿余年矣。戊戌重九后二日慰堂为置酒相会，子杰出示过东京时友人所赠长调，依韵成此，以志合并，兼呈慰堂,近现代末当代初,袁荣法,笑我双髭雪。喜樽前、故人依旧，风姿英杰。眼底沧溟红桑老，赚尽残鹃啼血。青史事、几多瓜葛。二十余年惊一梦，莫浮生、都付枯槐火。身与世，两凄绝。槎枒肺腑千愁结。倚西风、鼓鼙声里，蓬飞萍合。春去春来凭谁问，且续清秋佳节。更悄把、茱萸低说。坛坫干戈今日泪，是前朝、曾卖杨园舌。君共我，莫呜咽。
浣溪沙·寿定山,近现代末当代初,袁荣法,地暖蓬瀛艳小春。烟峦如髻草如裙。邀来蟾月恰三分。磊落丹青惊海客，絪缊诗酒养天君。维摩长伴吉祥云。
减字木兰花·寿昭六九丈六十,近现代末当代初,袁荣法,鸾骞鹤立。跌宕少年今六十。莫道江南。我亦苍颜五十三。从呼九帅。知有中兴心法在。与券生平。合向当筵领一觥。
朝中措,近现代末当代初,袁荣法,菰蒲争岸雨初收。秋满水滩头。风蓼红捎痴蝶，波萍缘引閒鸥。冥然怀想，入山芒屩，出世扁舟。浑是不禁牢落，那堪身在层楼。
采桑子,近现代末当代初,袁荣法,门前野水迷归路，乱叶摩空。夕照飞红。一搭痴云翳远峰。十年茧足行吟地，老尽番风。客梦难通。日送寥天北向鸿。
清平乐,近现代末当代初,袁荣法,嫩凉衫袖。夜色清于旧。斜月棱棱山影瘦。愁印双眉轻斗。孤吟细拂苍苔。雁声霜信频催。隔水荒歌渺渺，断云留在庭槐。
鹧鸪天·送别仲华教授之香江,近现代末当代初,袁荣法,长剑生衣酒榼乾。白头初省卜居难。每缘叶落怀乡树，又向西风送客船。瓯脱地，瘴云边。天吴挽海盥君颜。讲帷一角青回处，便是相思梦里山。
小重山,近现代末当代初,袁荣法,列岫黏云暮色微。钩帘新月小，冷相依。江湖摇落客安归。年光转，愁鬓碾成丝。尊酒起离思。黄垆人散后，故交稀。天涯函札梦中诗。飞鸿尽，辛苦向谁题。
一落索,近现代末当代初,袁荣法,高树斜桥门闭。一庭凉翠。霎时风雨弄阴晴，暗消长、新溪水。休向危栏轻倚。夕阳如醉。漫山狂叶与天齐，浑未信、春归易。
太常引,近现代末当代初,袁荣法,溪堂木末动凉飙。归路碧天遥。猿鹤漫相招。问何许、湘波桂桡。黄花渐老，白衣未至，空复忆霜螯。曲岸不通潮。看三五、村娃采萧。
夜游宫,近现代末当代初,袁荣法,楼阁深镫梦雨。镇抛撇、秋裳针缕。愁听箜篌曲中句。尽回肠、一声声，凄雁柱。心事沾泥絮。怕鹦鹉、学人言语。巡遍长廊去时路。恨依依，擘钗鸾，还寄与。
虞美人影,近现代末当代初,袁荣法,斗杓低挹琼波浅。天澹云罗千片。一笛清商歌换。羞唱郎团扇。衰荷倾泪银塘满。曾赚玉人青眼。依旧红桥回岸。休道雕轮远。
极相思,近现代末当代初,袁荣法,玉绳金镜揩磨。灵鹊拂帘过。琼楼西畔，垂虹倒影，画尽颓波。深院乍惊罗袖薄。倚残妆、愁晕修蛾。玉人知否，西风渐起，总是秋多。
恋绣衾,近现代末当代初,袁荣法,颓荷依岸画夕阳。翠波翻、零乱镜妆。没处著、缠绵意，拥秋云、鸳被梦凉。西泠烟絮秦淮月，对空樽、难曳旧狂。听一霎、哀弦语，伴飘蛩、呜咽过墙。
减字木兰花·壮为属题李耳山仿巨然千里横看小卷,近现代末当代初,袁荣法,广陵畸士。沆瀣巨世收寸纸。人物乾嘉。小字丛题尽是夸。王郎真赏。劫外摩挲容寄想。千里江山。独掩清愁细细看。
醉太平·奉题岳军先生行乐图,近现代末当代初,袁荣法,心贞竹虚。神敷石腴。河汾开济功夫。更黄公素书。丹青妙摹。缥缃自娱。乾坤整顿须臾。付凌烟画图。
木兰花慢·寿张鲁恂丈八十,近现代末当代初,袁荣法,灿澄辉滟潋，正南极，寿星明。对黄菊华腴，紫萸香酽，兰桂交荣。盈盈。画堂瑞霭，恰阳和、嘘暖做春晴。杯斝低倾缥酿，帘栊细转浓薰。良辰。腰笛与飞声。赓雅更歌苹。笑老子文章，门生坛坫，儿辈公卿。蓬瀛。种桑几遍，定大留、人瑞看收京。海客争传米寿，抠衣愿领千觥。
长寿乐·唐咸亨元年四月八日刘玄䫻母樊造像记拓本，静农得之，补模佛像于上。为用柳耆卿长寿乐第一体赋之。考是岁三月始改号咸亨，至今盖已千二百九十六年矣,近现代末当代初,袁荣法,贞珉楷字。粲墨华、绰约初唐风致。犹省当时，书元更号，四海新承诏制。向云蓝、细认刘樊，姓氏依稀是。祈福佑、早得归还故里。平安愿、祝与行人吉利。珍重意。问几度、劫换华鬘尘世。涌现璎珞，庄严小斋，薰沐丹青图制。裹缥衣、锦帙蜀笺，端正亲题记。好护持、歇脚卷中宝笥。尽瞻拜供养，定添妙喜。
齐天乐·剑芬为顾季高乞题勺湖课子图,近现代末当代初,袁荣法,孤云飞断淮城路，峥嵘草堂心眼。簠簋林泉，弦歌风月，清纯湖壖亭馆。趋庭杖撰。记危坐论经，渚莲香满。阿母相依，佛灯长对读书幔。红桑尘劫换久，故山谁问讯，猿鹤哀怨。赁庑光阴，浮槎身世，消得霜毛催短。清芬未远。有文采能承，旧家遗献。尺幅缥缃，耐人珍重看。
小重山·絜生属题蒲团煮茗图,近现代末当代初,袁荣法,软雾骄尘瘴海浔。彩毫题不尽，是离襟。独持幽趣答鸣琴。瓶笙外，山水有清音。丹灶日温燖。大还功就否，苦沉吟。浮笔山色梦中深。蒲团坐，谁喻楚骚心。
定风波·丙午长夏同仲林元玠儿子俊生外双溪亭子内啜茗。向夕始归,近现代末当代初,袁荣法,泉石能赊一日凉。危亭端不负疏狂。放眼风光如画本。才信。双溪元是水云乡。山蝶舞来蝉唱绝。清绝。林花无语自然香。苦茗半瓯愁已破。坚坐。最萧处玩斜阳。
谒金门·丙午八月廿三日壬仲保泰招游鹭鸶潭，自小格头山行十余里，憩食潭上。复渡水陟岭，乘台车趋龟山归。潭在鹭鸶岭下，旧有大树，白鹭群集其上，今云鸬鹚者，误也,近现代末当代初,袁荣法,青历历。叠嶂层峦相值。行尽荒蹊无屐迹。谷风吹箬笠。迤逦长泓澄碧。石濑乱流声急。两岸苇萧秋瑟瑟。鹭鸶飞一支。
谒金门,近现代末当代初,袁荣法,松影直。不放夕阳红入。起伏山根穿水出。怒湍翻雪白。涧底古藤人立。薄媚崖花迎客。有四十桥如过翼。碾轮归路疾。
高阳台·仲秋将尽，陪习丈登梨山，兼呈同游诸公,近现代末当代初,袁荣法,修壑黏云，回峰障日，苍松百尺巑岏。穿毂珠飞，颓崖错落惊湍。岩扃一径嶙峋过，渐天开、图画荆关。问灵修、谁拓鸿濛，装点烟鬟。回风吹雾旋成雨，把尘红涤尽，秋满人间。楚客寻吟，疏林才歇啼鹃。琼楼缥缈非耶是，料无人、能说高寒。约明年、来伴梨霙，重写清欢。
清平乐·默园属题所为玉辟邪词后,近现代末当代初,袁荣法,虹光霞蔚。玉暖蓝田气。梦里芝芙天上字。恰称微云词婿。陆离仙佩谁遗。温莹泽沁凝脂。合绾同心双带，行行坐坐相随。
玉漏迟·丁未正月入春苦雨，芳讯都迟，触绪伤怀，孤怀谁托。适得企止先生新制，藉韵奉酬，不觉遂成凄唱也,近现代末当代初,袁荣法,雨丝笼晓院。檐梅半落，客情先倦。乍暖还寒，兀自饾饤春浅。都道烧灯过了，好偿却、莺花心愿。春若便。便将草木，霎时俱换。也知不算飘零，总废酒疏吟，镇难消遣。浪迹天涯，锦字未逢归传。谁卜青毡在否，漫赢得、乡心凌乱。愁正满。沉沉碧云天远。
减字木兰花·长沙李印农监察八十寿，徵词,近现代末当代初,袁荣法,头颅如许。历劫不䃺天所与。柏峻霜清。方寸绸缪策太平。刘樊眷属。消得人间无量福。他日期颐。好割湘云佐寿卮。
清平乐·寿谭衍庆母龙太夫人八十,近现代末当代初,袁荣法,蓬莱清浅。阿母人长健。兰茝温黁春未半。恰称萱闱传宴。海天云日迟迟。儿孙齐劝琼卮。我亦登堂拜手，他年更寿期颐。
减字木兰花·毅成以其先德求牧刍言谁圃诗稿见贻，敬题卷尾，却谢,近现代末当代初,袁荣法,心儒气侠。小试已能贞所摄。食税衣租。此语令人道得鱼。河山破碎。落落文移诗卷在。回首青门。惭愧姚江好子孙。
清平乐·月球登陆成，戏书,近现代末当代初,袁荣法,浑然太古。浪静风平处。千百由旬拚一顾。那得金蟾玉兔。老夫破睡相看。星槎天外飞还。却道广寒宫阙，炎凉犹甚人间。
生查子·絜生属题大千为作与佛同龛图,近现代末当代初,袁荣法,髯也腕通神，谡谡赤龙象。木石水云间，具足庄严相。居士好因缘，受此光明藏。我亦在家僧，徒梦羲皇上。
木兰花慢·寿宁乡鲁道源丈八十,近现代末当代初,袁荣法,放晴光烂缦，引佳气，到门庭。正云净长空，星辉南极，春满蓬瀛。将军。拊髀自笑，忆当年、挥麈下名城。日暖旌旗蔽栅，宵深笳鼓连营。峥嵘。岁月不须惊。松柏更坚贞。但老骨撑天，方瞳阅世，何用浮名。楹经。早贻令子，看称觞、罗拜小门生。为祝大沩山下，刘樊同乐升平。
中兴乐·东吴大学创校起十五年矣。属有高会，为依中兴乐调歌以为寿,近现代末当代初,袁荣法,双溪源与葑溪长。稻江不让胥江。海涵山负，一样风光。乐台高馆岩廊。夹松篁。弦歌声里，天风过处，时协宫商。中华礼乐始胶庠。巍巍百仞宫墙。威仪典则，经济文章。衣冠坛坫煌煌。遍家邦。还期共勉，东吴声教，弥久弥昌。
浣溪沙·夏景,近现代末当代初,王韶生,叶底桐花转午阴。碧纱窗下影沉沉。瑶琴一曲弄清音。余热未忘思饮水，羲皇高趣梦中寻。门前五柳识胸襟。
卜算子·听卫西琴博士奏琴,近现代末当代初,王韶生,好曲几回闻，白雪君持赠。天上清辉此夕多，翳翳青松影。余响入霜钟，深意谁能省。洗尽铅华媚俗心，袅袅琴音冷。
柳梢青·西村道中,近现代末当代初,王韶生,疾走雷车。流云奔月，古树低斜。夏屋渠渠，水田漠漠，多少人家。岸草欲平沙。问嫩绿、重添几些。十顷陂塘，田田莲叶，朵朵荷花。
西江月·饮酒,近现代末当代初,王韶生,花下一觞独进，天河欲曙星稀。陶然那识是耶非。颇忆无功小记。我爱竹林老阮，生平懵懂忘机。为君微醉语歔欷。自得酒中深味。
浪淘沙·感事,近现代末当代初,王韶生,风雨打帘钩。惟怕登楼。青山断续半离愁。如此忙来忙不了，浩荡千秋。人海正沉浮。恰比沙鸥。饱看后浪逐前沤。事大如天休管也，满酌金瓯。
减字木兰花·城西古刹同刘君实,近现代末当代初,王韶生,萧梁古寺。细剔苔痕认碑字。一塔峥嵘。俯瞰炎洲百座城。重游慧地。六代豪华如梦寐。联袂偕来。剩有襟怀此日开。
减字木兰花,近现代末当代初,王韶生,红尘不到。白石清泉随起卧。修竹成林。一寸清虚一寸心。电光石火。觉岸回头何不早。强自心宽。偷得浮生半日閒。
减字木兰花,近现代末当代初,王韶生,六榕那去。三界应知无觅处。书爱东坡。字迹娟媚可奈何。名山小住。欲饮曹溪真法乳。花影娉婷。有客来观贝叶经。
齐天乐·废园代作,近现代末当代初,王韶生,赏心应向园林里，芳郊又经烟晚。彩结云流，星移物换，落叶西风交战。柴门静掩。觅画栋雕梁，旧时飞燕。石径苍凉，谢公丝竹竟难辨。相传金谷富丽，那知凭吊处，垣瓦零断。绮阁尘生，清泉石乱，空惹诗情无限。古人不见。正紫菊香闻，木兰花慢。望入长天，惟愁斜晖敛。
多丽·五仙观刘薛两君偕游,近现代末当代初,王韶生,访名城。仙人旧馆同登。望参差、川原壮丽，云山画出银屏。漫相夸、吴头楚尾，又谁知、汉苑秦廷。世业成邱，华林易毁，且将棋局付閒枰。请君看、五羊化石，大梦有谁醒。空留得，池中玉趾，水藻交萦。笑频年、风尘鞅掌，几时约践山灵。菜花香、风生篱落，芳泥滑、雨足春耕。夜听霜钟，朝焚宝鸭，砚磨新墨写黄庭。问底事、无端驰逐，蜗角误微名。斯游者，共闻斯语，毋负生平。
桂枝香·榆关怀古,近现代末当代初,王韶生,金风铁雨。正塞外胡尘，震荡东陆。一片膏腴断送，远山如簇。苍头特异孤军起，要横戈、高悬大纛。擐甲执兵，策勋饮至，誓图恢复。念千古、兴亡角逐。叹锁钥北门，惊心怵目。虎帐雄师十万，误此棋局。熊襄遗事何堪说，剩残峰、废垒斜矗。至今豪侠，时时经过，骋骅骝足。
沁园春,近现代末当代初,王韶生,思发花前，望损长天，最忆玉人。念长卿游倦，文通才减，摩挲两鬓，逐逐征尘。以指当薪，春泥可喻，昔者何曾举自珍。年光转，惧修名不立，负却芳辰。挥巾。有酒沾唇。我早悟河山幻此身。幸朝攀兰桂，夕纕蕙芷，亲交姱美，转觉温存。谁妒娥眉，常施慧眼，流水停云思不群。平生意，既倾心侠隐，还愧天民。
蝶恋花·己丑赴港途中,近现代末当代初,王韶生,一夜西风凋碧树。点点孤星，又历天涯路。轧轧机声鸣铁雨。征轮踏破重关去。越陌飘灯遮宿雾。夜幕低垂，忍听寒蛩语。数遍残更山月吐。沙鸥水浅眠鸥鹭。
虞美人·海天眺望，和叔俦韵,近现代末当代初,王韶生,西风渐紧关河冷。往事分明醒。霜林红叶怯秋心。丛菊两开客里话登临。浪花卷起明如雪。四野风光接。楼台疑是梦中来。歌管沈沈一曲漫声哀。
浣溪沙,近现代末当代初,王韶生,一寸相思一寸灰。漫移花影近高台。故烧红烛泪成堆。碧海宛留明月住，幽枝时送暗香来。朱栏桥畔独徘徊。
鹧鸪天,近现代末当代初,王韶生,疏雨微云冷画图。吴绫蜀锦夜深铺。兰成萧瑟平居意，换得秋山入梦无。河欲淡，月如弧。金茎承露露成珠。朱楼一瞥惊鸿影，金井银瓶转辘轳。
画堂春·题梅景丈山楼晓起图,近现代末当代初,王韶生,疏钟清澈响回廊。海天睡起微茫。旃檀新爇鸭炉香。架上缥缃。世事木荣花放，前程水远山长。春星似带浣花堂。细细思量。
好事近双调·春日书事,近现代末当代初,王韶生,烟雨话江南，春水一泓凝碧。却闹枝头春意。渡过溪桥寻得。分教渔火到前村，野老作寒食。信道东风吹至。怅天涯消息。
好事近双调,近现代末当代初,王韶生,任绿满蓬瀛，怎管花开花落。赖有绵蛮黄鸟，打破今朝寂寞。蜂鬓蝶眼忒多情，莫践寻芳约。点点杨花萍化，转怜他飘泊。
念奴娇·忏庵丈招饮山楼，赋呈。并柬同社诸子,近现代末当代初,王韶生,蓬莱高会，伴耆英洛下，忘年刚九。四牡騑騑谁健者，精力未甘衰朽。看剑倾杯，检书烧烛，壮乞吞牛斗。歌词传遍，忝盟坛坫之后。何限万水千山，蛮陬荒艳，解唱青青柳。骏马轻裘当日事，剩有风怀如旧。梅蕊涵芬，霜筠傲雪，颇酝红炉酒。夜阑灯火，海天容与回首。
忆旧游·与元珍别二年矣，顷读新词，倚声奉和,近现代末当代初,王韶生,正东风冻雨，翠敛春山，人远天涯。绕树徘徊意，又巢高悚鹊，叶暗藏鸦。别愁共验蓬鬓，身世问抟沙。任海角飘零，卑枝怨笛，薄雾妨花。停云起天末，想新晴爱晚，风卷旂斜。便拟销魂处，总啼红飞白，堕入谁家。清词为写悲壮，东陆起龙蛇。试独上层楼，青青一发乡思赊。
念奴娇·次半塘韵望明陵,近现代末当代初,王韶生,园陵耸目，对松涛柏雨，寒增襟袖。滚滚长江留一线，付与斜阳钟阜。三界无安，六如一梦，骚客沉吟久。驱胡犹记，神京谁起雷吼。空忆尺剑戎衣，杉丛巢鹤，惯村翁趋走。野雀不知人世换，兀向南枝厮守。神武天成，山灵呵护，并酹中山酒。微茫沙草，白云飞恋若岫。
水龙吟·庚寅除夕次蒋鹿潭韵寄舍弟台北,近现代末当代初,王韶生,天涯共惜时光，来鸿去燕匆匆过。邯郸梦觉，江潮身隐，枯禅忘我。绮结窗前，寒梅花放，东风无那。任金垒浮碧，催人腊鼓，浑不管，良宵坐。横海连云弘舸。苦边城、高燃烽火。六龙急驭，人间春到，眉峰仍锁。小市张灯，卖花深巷，曰归可可。料红红紫紫，枝头消息，向帘茵堕。
念奴娇·菩苑小饮,近现代末当代初,王韶生,江山天助，正低斟浅唱，漫追黄九。欲托浮云相问讯，未是雕虫先朽。意本芳菲，词多忠爱，几辈才量斗。衣襟空翠，玉屏张自山后。曾试走马松楸，沧州残照，不尽萧萧柳。射虎屠龙归袖手，岁月峥嵘非旧。风荡鞭丝，路环车辙，笑指旂亭酒。菩提无树，万牛奚事回首。
六丑·辛卯春日作,近现代末当代初,王韶生,正阳春有脚，又目送、双丸交掷。绿茵梦湖，翩翩飞鸟翼。莫问行迹。物候偏惊际。绛桃秾李，艳冶倾江国。名姝过处闻香泽。柳拂红帏，花开紫陌。华年直堪怜惜。漫笙歌宛转，声透帘槅。云亭岑寂。对峰青清碧。水暖银鳞跃，成信息。城南未老诗客。认罗衣锦字，此情何极。壶方冽，半渐巾帻。浑不似、白石新词自谱，弄箫鬟侧。閒愁苦，趁付潮汐。恐画梁、尚有归来燕，何时见得。
一萼红·初春雅集山楼，凤老拈此题命赋，次石帚韵,近现代末当代初,王韶生,问晴阴。趁花朝未过，樽酒话朋簪。纤手调弦，新声比竹，庭院歌管沉沉。海云共、东方荡漾，有浪蕊、飞溅飐轻禽。俊赏南楼，小休东阁，佳日登临。江国眼中春事，料春花正发，怅触春心。灼灼夭桃，依依细柳，多少閒处勾寻。记曾共、名都结客，试芳郊、骢马络黄金。嗲断胸中葛藤，未抵杯深。
蝶恋花,近现代末当代初,王韶生,宝篆春销庭院静。日上花枝，瞥见娉婷影。飞絮游丝飘不定。风牵渐与珠檐近。记否危栏曾共凭。燕媚莺娇，密意成消凝。只有东风吹不尽。天涯绿减愁吟鬓。
风入松·清明,近现代末当代初,王韶生,槐烟新散入春城。燕麦正青青。杜鹃唤起愁多少，听风雨、一霎清明。芳草天涯怀远，梨花院落伤情。谁分宾主占林亭。乍暖又寒生。雕花拨柳争先著，有行人、翠袖珠凝。飞过墙头粉蝶，忙来叶底黄莺。
谢池春慢·立夏用李端叔韵,近现代末当代初,王韶生,惊聆鶗鴂，芳草路，寻春后。日暖气初和，云荡波还绉。有意逢青笠，无计携红袖。袅炉烟，消午昼。平芜閒望，新绿浓于酒。清狂得似，惭饭颗，腰支瘦。紫笋箨痕新，大麦风姿旧。痛饮从犀首。兀胜空守斋，情如昨，时不偶。问征西事，怎似恒公柳。
酷相思,近现代末当代初,王韶生,夏雪冬雷情不改。怅消息，蓬山外。叹波谲云翻，千万态。春未换，花痕在。衣未换，脂痕在。绿减红休时不再。此日泪。何人会。念连理同根，胡忍背。行去也，愁无奈。归去也，欢无奈。
渡江云·除夕花市,近现代末当代初,王韶生,浮云低巘崿，鼓声正紧，忍独抱愁归。渡江梅柳知，影淡枝横，水曲照参差。閒情漫赋，恐惹得、衣上芳菲。还记否、故园春好，绕屋树成围。凄迷。云横南岭，水暖沧波，问安排何计，看海市、夜阑灯火，映带余辉。今宵倦睫慵开了，又花明、柳暗偏宜。情切切，春光飞上桃枝。
忆旧游·伯端丈五十年前侍太夫人课读花下。适有落瓣飘坠，拾置卷中。今检旧帙，睹色转淡黄，理如蝉翼。因赋此调，约社侣同作，余漫成一阕,近现代末当代初,王韶生,溯萱庭日暖，课读花间，诗熟亲娱。一瓣随风堕，作珊瑚赏玩，子似龙驹。试题五十年事，春梦苦模糊。夸萼比红梅，根深紫竹，一例清癯。萧疏。雪蓬鬓，恨换却斑衣，欢绪今无。细检琅函里，怪纷红骇绿，烟澹云枯。赋楼况有高手，心影落红湖。想烛跋书堂，霜繁月白啼夜乌。
过秦楼·石塘晚眺,近现代末当代初,王韶生,水拖湘裙，山环螺髻，一抹彩云吹断。飘残玉树，寂寞金樽，何处曼歌团扇。多少旧事关心，长忆芳时，过如飞箭。对西风怅立，尘生罗袜，绿波人远。犹记陌走钿车，云飞天镜，细认酒痕襟染。回肠荡气，浅唱低斟，落魄几同三变。惟有轻盈依人，描黛工颦，流波娇倩。料消魂此际，银汉稀星点点。
喜迁莺·春山看杜鹃,近现代末当代初,王韶生,空山延伫。似杜宇声中，报花开处。紫陌烟凝，芳阡霞蔚，剪翠裁红无数。词客漫嗟蜀道，游子元知吾土。纵望眼，恐感时溅泪，采笺题句。无据。天莫问、沉醉东风，怎挽朱颜住。宫锦衣成，琼枝歌罢，挑起离人情绪。袅袅垂杨香草，滑滑春泥酥雨。倦游也，正海天惆怅，不如归去。
南浦·春水,近现代末当代初,王韶生,绿涨岸痕平，浴閒鸥、正是烟轻波暖。堤柳袅丝丝，燕飞来、低向縠纹新剪。斜阳曲榭，兰桡缓逐桃花片。回首陂塘清欲满。依约昌华旧苑。萋萋草色消魂，念断浦云流，孤舟旅倦。帆影落潭深，翻尘去、剩映素馨千点。予怀渺渺，不堪还听浮鹅怨。荔子湾头重过处，谁识此情难遣。
画堂春·一飞兄以小影属题，为赋此调,近现代末当代初,王韶生,閒从绿野睹新堂。翘燃飞阁流黄。花如人海赏孤芳。卸却戎装。宝剑念年飘泊，骅骝当日腾骧。胸中十万甲兵藏。一味安详。
鹧鸪天·和霜青韵,近现代末当代初,王韶生,往事萦回寸寸心。流光弹指去来今。浮名渐觉焦中鹿，密意仍珍叶底禽。鲜荔子，熟林檎。两般情味一般深。云罗万里无消息，怪底樽前事苦吟。
浣溪沙·癸巳春日有怀璞翁,近现代末当代初,王韶生,解冻风凝二月寒。扑人佳气见南山。海天无尽独凭栏。瘦损未妨衣带缓，淋漓反觉酒杯宽。清言长挹臭如兰。
鹧鸪天·悼翁青萍,近现代末当代初,王韶生,马革尸还事岂殊。北风雨雪亦愁予。中兴未觉臣精竭，入梦翻疑泪眼枯。齐作主，不为奴。大招谁赋下神巫。温温共说人如玉，设祭堪陈一束刍。
临江仙,近现代末当代初,王韶生,欲觅芳菲春晼晚，西园空忆游踪。眼前欢笑几人同。廉纤雨过，惆怅杏花风。酒入愁肠滋别泪，可怜天远山重。蓬莱清浅，何处更相逢。
碧牡丹·咏红棉,近现代末当代初,王韶生,托体灵根在。初日临沧海。晓露湛湛，漫湿旂亭车盖。乍睹赪颜，飞晕霞同叆。轶群千万雄态。事难再。拊臆徒寄慨。芳心寸寸谁解。踯躅关河，怅望霸图空改。艳笔凌云，还欠他文采。昂头应向天外。
浪淘沙慢·送春,近现代末当代初,王韶生,倚阑处，香抛麝粉，翠减红药。雏燕平芜漫掠。浮花浪蕊如昨。恁飞舞、呢喃栖画阁。有轻絮、细扑帘幕。念绣陌、钿车去何所，记曾误芳约。飘泊。绿萍点点谁托。更树底鹃啼，莺声老、苦了人未觉。教梦入愁边，莫引清酌。岁华暗促，问瞬归行锦，山涯天角。无计安排心头恶。扪襟袖、酒痕易驳。算衣带、容光同瘦削。甚临水、也照僝颜，尽寂寞，人间暗怨东风薄。
满庭芳·听艳爣度曲,近现代末当代初,王韶生,檀板敲残，银筝搊遍，一曲梁绕新声。冷意幽咽，音妙佩环鸣。暗想明妃出塞，琵琶怨、泪共弦迸。彤云幕，胡沙历乱，愁绝倩谁听。伤情。排遣处，繁华易歇，别恨难平。算珠玑堆翠，螺髻翘英。歌尽桃花扇底，秦淮碧、空说倾城。凝眸久，兰飘麝散，灯影隔娉婷。
金缕曲·次韵璞翁，题艳爣词册,近现代末当代初,王韶生,醉赏簪花格。喜词仙、流传丽句，殷勤求索。暂息屠龙怀绝技，吾爱吾庐多窄。问俗士、可殊裈虱。美誉空华同水月，笑纷纷、世论徒坚白。能御万，宜持一。琼楼宴罢无消息。想当年、赏麟怨凤，我亦狂客。崔灏题诗谁继唱，搁了缤纷词笔。恨苦雨、残英狼藉。日上枝头春睡足，写新声、恰为娇娆忆。多少事，付寒汐。
鹧鸪天·落叶,近现代末当代初,王韶生,一曲哀蝉不忍听。树犹如此况生平。霜华井砌飘零意，日暮皋亭惜别情。风振幕，雨淋铃。漫伤摇落答秋声。遥知宋玉悲秋感，九辩歌成诉不平。
踏莎行·前夕,近现代末当代初,王韶生,雪藕调冰，甘瓜浮水。华筵坐对湖山美。鸾刀犀筋两纷纶，最难抵受辛勤意。月上流云，霞余成绮。抽毫欲写心中事。前霄不饮负花枝，应教酩酊花前醉。
踏莎行·题芳园雅集图,近现代末当代初,王韶生,空谷幽兰，东墙秾李。轻淡描写都成趣。良辰美景奈何天，披图省识前游地。沧海曾经，危栏莫倚。閒愁最苦重撩起。强持酒泪寄芳樽，春风词笔深深意。
鹧鸪天·读碧城乐府,近现代末当代初,王韶生,玉树歌残苦费思。词人长逝海西涯。从今莫向黄炉过，琥珀光浮益酒悲。吟秀句，写乌丝。茫茫天运古如斯。南柯早醒婆娑舞，祗剩才名世共知。
鹧鸪天·题红棉图,近现代末当代初,王韶生,树号英雄本不多。横柯修干郁嵯峨。霸图事去留残迹，岭峤空怜说赵陀。花绮艳，瓣移那。一花一瓣影婆娑。试携酒榼花前醉，似与花容色共酡。
鹧鸪天·题鸡雏觅食图,近现代末当代初,王韶生,绘事如诗竟起予。漪漪绿竹映山居。秋来黄菊开多少，酒熟东里忆故吾。掊鸷鸟，护鸡雏。草间觅食亦区区。应知笔底含真趣，物类欣欣上画图。
鹧鸪天·题鱼游春水图,近现代末当代初,王韶生,又是春江绿满时。紫藤花发共葳蕤。眼前好景君须记，一片丹青悟化机。鱼活跃，水涟漪。相濡相沫更相嬉。当年庄叟濠梁乐，冷暖心头总自知。
鹧鸪天·题湖石牡丹图,近现代末当代初,王韶生,魏紫姚黄各擅名。点头顽石本通灵。花元解语能倾国，格自玲珑凿五丁。閒富贵，活峥嵘。觚棱旧梦尚飞腾。今朝学得徐熙笔，气韵高华有定评。
鹧鸪天·题剑兰枇杷图,近现代末当代初,王韶生,海国名葩独费寻。披图剑气挟秋心。当时若遇尼山叟，珍重停车且鼓琴。卢橘熟，褐毛侵。甘酸滋味一般深。离离实似黄金好，惭愧相如赋上林。
浣溪沙·题冼玉芳册子,近现代末当代初,王韶生,推手为琵却作琶。弦弦拨拨乱胡沙。教人怎不暗思家。低奏玉龙寻往事，轻拢金轸惜年华。相逢珍重折梅花。
浣溪沙,近现代末当代初,王韶生,海角春探听子规。声声道是不如归。问君底事向天涯。枝上落花和泪溅，樽前风味祗心知。江山红尽夕阳时。
木兰花·咏蝉,近现代末当代初,王韶生,庭阴槐影勤将护。一曲繁声谁和汝。依然高洁挹清风，漫说已无留恋处。微吟宛托骚人句。怎忍飞鸣过别树。一枝一叶有余情，莫怨玄裳沾玉露。
蝶恋花·甲午春三月凤老病殁香江，越半月余赋悼亡。匆匆已三年矣。适璞翁示新作，感事怀人，泫然不知涕泪之何从也。遂继声焉,近现代末当代初,王韶生,影树亭空人不见。岁岁花开，十里霞垂伞。暮雨珠帘谁共卷。等閒省识红妆面。风送神山疑路远。化作芳泥，不解随波转。十二栏杆徒倚遍。回肠一曲弦俱断。
西江月,近现代末当代初,王韶生,朝露花丛粉坠，夕阳芳草神伤。离愁偏共雨丝长。坐久旋飙入账。世事恍如春梦，人生合为谁忙。不堪回首话韶光。道是清狂惆怅。
小重山,近现代末当代初,王韶生,数朵娇红似恋春。疏枝斜照水，尚留痕。雨来瘴海欲飞云。清绝处，暝色入林昏。何事变凉温。山楼吹铁笛，最消魂。玉容无那怨东君。人初定，烟霭销重门。
蝶恋花·和饶固庵韵,近现代末当代初,王韶生,玉叶琼枝花结处。不解飘零，底事花田去。坐对银瓶呼尔汝。浑然物我忘宾主。词客天涯容小住。剪翠裁红，忍写伤心句。莫负浓春轻付与。任他帘外风和雨。
沁园春·幼椿先生写示卅七年前养病青岛劳山新诗一首，嘱谱入乐府,近现代末当代初,王韶生,门外青松，枕畔涛声，客梦夕酣。看新阳杲杲，齐烟点点，朝来观海，日落还山。幽涧风生，寒波叶下，吹律谁温溪谷寒。晴阴改，叹丹崖灶冷，白袷衣单。閒眠。废了芸编。抬眼望亲交各一天。对林深暝色，云封片石，穷探造化，悬想推迁。物候非秋，英灵笑我，忘却烦忧且尽年。狂澜起，不平为平也，怒吼当前。
蝶恋花·题青山草庐词稿,近现代末当代初,王韶生,铁板铜琵歌曲子。曲曲新声，删尽凄凉意。飘泊东南羁旅际。灵襟更写湖光翠。海上看羊寻远计。剩水残山，总是伤心地。谁把唾壶今击碎。仰天长啸云飞起。
浣溪沙,近现代末当代初,王韶生,薄雾笼沙暖似春。过墙弦管更披纷。红裙行酒谁为劝。祗有多情天上月，清光还照乱离人。醒来同是客中身。
凄凉犯·和固庵秋塞吟用白石韵,近现代末当代初,王韶生,古松万壑秋风起，孤城一片离索。马嘶帐外，泉流陇底，霜天吹角。羁愁又恶。听蹄足、铿然复薄。想当时、盘空一鹗，寒日度沙漠。遥想高斋里，撚手清歌，会心行乐。新声善继，到而今、漫悲摇落。尽有知音，蓄冰弦、殷勤护著。写情怀，料许载酒订后约。
鹊桥仙·丙午七夕,近现代末当代初,王韶生,明河影淡，洗车雨湿，冉冉飞星暗度。人间天上喜相逢，便饶了、冤家无数。牵牛考牧，天孙机织，怎管那番桥路。郎情妾意洽融时，又岂在、三朝四暮。
蝶恋花·丙午中秋,近现代末当代初,王韶生,望月凝思穷宇宙。谁上蟾宫，看折桂华手。谩倩嫦娥来捧酒。清辉今夕盈怀袖。下瞰川原铺锦绣。黄发垂髫，欢乐宁依旧。共此婵娟佳节又。心香但祝人长久。
蝶恋花·中秋登天台望海滨放烟花,近现代末当代初,王韶生,火箭腾空推直矢。锦簇花团，放散余霞绮。霭霭祥光雷叠起。烟云幻作神仙字。屋竖中秋人乐喜。此夕团圞，惆怅家千里。欲问青天谁主使。高楼夜立凉如水。
减字木兰花两首·丙午六月吴敬轩师由台来港，详定中文大学文科学位试卷，钟主任置酒沙田画舫，即席填减兰二首。词旨甚美，酒罢，濡笔敬和 其一,近现代末当代初,王韶生,岧峣画舫。翠巘映波平如掌。争识归舟。能为槐花更少留。神清体健。紫气黄云如拂面。欢酌新醅。万树垂杨傍水栽。
减字木兰花两首·丙午六月吴敬轩师由台来港，详定中文大学文科学位试卷，钟主任置酒沙田画舫，即席填减兰二首。词旨甚美，酒罢，濡笔敬和 其二,近现代末当代初,王韶生,侯芭谁是。横舍当年曾问字。马帐传经。劫火流离两鬓星。良朋耐久。恰似秦川同置酒。低唱新词。玉管笙簧上奏时。
踏莎行·送黄简世讲留学美洲,近现代末当代初,王韶生,枫树林边，浈江水畔。当时雁落平沙岸。念年岁月付峥嵘，今看奋翮凌霄汉。翠袂飘飘，明珠粲粲。无双江夏归婴宛。九州舞动丽风云，要凭识鉴夸青眼。
鹧鸪天·秋日登山访友,近现代末当代初,王韶生,筋力年来似弗如。驱驰只是赖坚车。秋林时有凉飔至，曲径遥閒山鸟呼。持茗椀，话樵渔。草庐同醒觉蘧蘧。批风抹月容吾辈，莫学刚峰上谏疏。
齐天乐·年前何子孟熊自日本京都来东，盛道山阴神社风物之美，宗文卧游，印象弥深。丁未初夏夜坐，爰撮取其意，谱入此阕,近现代末当代初,王韶生,湖山庙貌千秋壮，森森林柏高簇。乍动春幡，遥聆清磬，红焰一双桦烛。二三巫祝。正回雪飘风，和鸾戛玉。落日昏黄，曼声低唱降神曲。平原凭吊战迹，想纵横辙乱，锦绣旂仆。剑斩长蛇，枪挑封豕，都仗鸣尊威福。朱裳素縠。又妙舞蹁跹，鼓音轻速。门外江横，接天云水绿。
兰陵王·和固庵江户听乐用清真韵,近现代末当代初,王韶生,富山直。几案螺春泛碧。何戡在、仙乐乍扬，急管繁弦动眉色。樱花迷岛国。曾识。游梁倦客。中年入、丝竹写陶，别意幽情织千尺。芳尘渺无迹。任雪印翩鸿，香冷瑶席。齐邦三月忘鲜食。忆狛乐来献，雅音传至。边城迢递并水驿。引腔会南北。清恻。断云积。听帛裂声收，梁绕歌寂。峥嵘岁月情何极。对玉轴图记，恍聆长笛。桓伊谁是，带望眼，泪暗滴。
兰陵王·和慷烈赋梅花用清真韵,近现代末当代初,王韶生,峭崖直。疏影横投远碧。冰肌瘦、香袭缟衣，似与神人共颜色。风姿倾海国。能识。兰台赋客。遨游处、明日岁华，折得琼枝二三尺。春痕了无迹。剩水冻银瓶，花堕茵席。筵前红袖催朝食。记竹屋深锁，玉龙哀怨，乡心凭写大庾驿。但愁望山北。悽恻。旅怀积。正岛屿萦回，津馆岑寂。凝思往事思无极。想月下环佩，伴谁闻笛。窗前桦烛，暗溅泪，点点滴。
一寸金·和慷烈怀坚社之作,近现代末当代初,王韶生,州弃珠崖，下瞰炉峰是城郭。看晚霞成绮，澜翻水面，繁星有粲，光摇山脚。香澥文风作。前游在、屋梁月落。新词唱、吊往伤离，一段精神入寥廓。自叹衰迟，频年车腹，船唇正飘泊。念碧城沧海，空悲残梦，黄鸡白酒，辜负前约。存殁惊心眼，青山外、客怀易恶。期相处、濮上逍遥，更思鱼鸟乐。
望湘人·丁未初夏海角曰戒，固庵以画自适，摹写夏禹玉溪山清远图八幅。一挥而就，恍与神遇。慷烈见而悦之，获赠此卷，为赋望湘人一阕，来书告其事，倚声奉和,近现代末当代初,王韶生,信危峰赤霭，幽涧暗流，旱云高涨洲渚。地僻心清，神完气注。暇日重临缣素。日送鸿飞，手挥弦凑，溪山平楚。问故交、投赠琼琚。装值千金相许。须记欢联缟纻。似王维裴迪，辋川图注。又西望秦中，怅惆水湄洄溯。蒹葭白露，夕阳花坞。粉壁风光无数。在江湖、物我两忘，惭愧江郎题句。
庆春宫·移居,近现代末当代初,王韶生,烟艇篱东，草堂峰侧，廿年海角栖迟。应念飘鸾，还惊飞鹊，漫伤绕树无枝。敢烦生事，煮文字、瓶罍疗饥。移谈桑稚，书简筠青，且与轩眉。迁居老幼扶携，椎髻蓬头，相对依依。乐共杯盘，聊为鸡黍，亭林风物偏宜。小园谁赋，看堂坳、泉喷雨霏。放怀朝夕，静聆啼鸟，划破晨曦。
南乡子·城门水塘书所见,近现代末当代初,王韶生,环翠众山横。只见游车不见城。春涨昆明池上水，澄澄。出没东西日月明。林下午风轻。石壆峥嵘似砥平。行过虹桥双鹭立，亭亭。博得佳人一笑成。
南歌子·周末偕阿南阿圻儿童游乐场玩秋千,近现代末当代初,王韶生,扑索凝香在，中园笑语喧。珊瑚作架荡秋千。恰似云摇飙举快轻便。游子三春意，垂杨二月天。篱边绮色笑华颠。且喜风微双燕掠花前。
浣溪沙·试院监考作,近现代末当代初,王韶生,不待槐黄已赴闱。舞余杨柳早僛僛。春蚕食叶吐丝丝。喜道英雄来入彀，可无学士合时宜。少年心事晚来知。
减兰·满堂红宴集，即席赠毕业诸君,近现代末当代初,王韶生,金鞍玉勒。陡忆少年场结客。济济菁英。转徙天池启海程。诗书滋味。举世尚同容立异。老氏雌雄。笑入今宵酒椀中。
鹧鸪天·己酉端午,近现代末当代初,王韶生,蒲绿榴红胜事稠。玉醪醉我解离愁。香绵扑粉雏新浴，钗袅未符妇韵流。尝角黍，看龙舟。萤光风物一时收。当年试问同忧乐，海角逍遥得自由。
宴清都·红梅阁公宴饶固庵教授,近现代末当代初,王韶生,高阁陪华宴。觞咏处、赏心同寄弦管。行厨次第，方圆品列，错珍齐献。瓶花数朵香暖。应道是、清明不倦。更信是、玉尺量才，珊瑚网掇群彦。新来海晏潮平，交游俊侣，今夕能见。雕龙慧地，研经叔重，共推冠冕。宾鸿未许书断。喜带有、青莹巨眼。记那回、绿蚁醅芳，红梅饮晚。
红林檎近·柳存仁教授造访雍雅山房，留饮,近现代末当代初,王韶生,槛外波光绿，户前山色幽。气馥自花坞，云冷到林邱。有客清言玉屑，舌本清润茶瓯。却话四海遨游。心事付盟鸥。石道同把臂，桥畔水周流。垂杨起舞，丝丝犹绾离愁。况萍踪飘泊，翩鸿指爪，雪泥长共文字留。
思佳客·庚戌元日,近现代末当代初,王韶生,丹橘累累种满盆。水仙花放增氤氲。声沈爆竹仍悬禁，影上星光又一群。迎贺客，启金樽。裙钗诗鬓两欣欣。娇儿识得吾民俗，郁垒神荼细帖门。
思佳客·己酉岁晚忼烈招饮乐宫，坐中录示集社新词。庚戌初吉，读苏诗，爰集句奉和，并柬石禅,近现代末当代初,王韶生,江上东风浪接天。官梅诗兴故依然。入怀冰雪生秋思，把蟹行看乐事全。肌骨醒，意珠园。每逢佳处辄参禅。流芳不待龟巢叶，折得奇葩晚更妍。
浣溪沙·休沐日偕儿辈赴漆咸道花园小池放船,近现代末当代初,王韶生,不藉风帆自在行。小池春涨任纵横。孩童欢笑有余情。艇子逍遥无浪起，楼船庞大不须惊。陶然观物亦观生。
减字木兰花·题陈公达博士万里封侯图册,近现代末当代初,王韶生,西陲迈往。功业岂殊张博望。万里龙沙。缅想葡萄入汉家。丹青妙笔。画意虎头人共识。极目风云。策杖重来立大勋。
桂枝香·字纯自宝岛来书，盛道石门水库游览之美。爰将词意谱入此调,近现代末当代初,王韶生,清游耸目。恰一片秋容，靓如膏沐。千顷陂塘似镜，骛凫新浴。层峦叠嶂西风里，放中流、彩舟轻速。水重山复，花明柳暗，画图谁足。又天荡、微澜起伏。对岸芷汀兰，满怀芳馥。宿鸟投林正稳，下招黄鹄。苍然暮霭催归去，剩长林丰草凝绿。尚传高地，蛮歌宛转，玉喉能续。
台城路·送翼诒赴美,近现代末当代初,王韶生,江郎偏恨工愁赋。东风又吹南浦。渺渺沧波，萋萋草色，酒醒明朝何处。西州寄旅。怪盾墨徒磨，智囊空喻。海角栖迟，念年须鬓尚如许。相逢异时记否。共胶序讲论，商略今古。至乐谈玄，天倪指解，庄惠同矜无迕。羁怀少苦。更怅望前汀，云遮春树。莫绾离情，垂杨千万缕。
莺啼序·香港大会堂饯别固庵赴星洲主讲上庠,近现代末当代初,王韶生,琼筵夜来正启，共行觞旧雨。海天碧、绮阁轻寒，明明秋月心素。尽灯饰、舒虹烁电，繁星点缀堤边树。唱阳关、杨柳青青，顿增离绪。旧日诃林，几辈俊侣。省风幡起舞。问仁者、吹万毋同，摇摇谁动中主。骤分携、郡国旁求，纂新志、龙门才著。叹而今、韩水韩山，云迷烟雾。辽城读易，避世东墙，廿年尚寄旅。驰逸足、契文探素，汉简摩挲，径度花都，重临江户。扬云寂寞，兰成哀怨，支离漂泊车船腹。最难忘，茧纸赓词句。南飞北雁，悽然更怆离群，神州顾望延伫。茫茫下宅，许有黄魂，筚路营乐土。试记取、珠含川媚，火兆离明，独抱薪传，应辉寰宇。荆扬杞梓，培塿松柏，良工挥斤加檃栝。起楼台、齐作丹楹柱。何时依约归来，漫鼓秦筝，且歌白苎。
浣溪沙·秋兴六首和忼烈，并柬固庵 其一,近现代末当代初,王韶生,惘惘情怀未易捐。辞风落叶亦堪怜。秋花何处觅红嫣。空忆秦楼吹玉管，漫追瑶席坠金钿。霜华如水照窗前。
浣溪沙·秋兴六首和忼烈，并柬固庵 其二,近现代末当代初,王韶生,渺渺秋心却付谁。宵来形影整相依。玉阶清怨夜凉时。明月一轮生远思，朱弦三叹失春姿。云罗万里雁孤飞。
浣溪沙·秋兴六首和忼烈，并柬固庵 其三,近现代末当代初,王韶生,输与夭桃紫陌游。隐沦何意选青钱。单瓢一勺饱清泉。坐对短檠书数卷，且斟美酒价三千。醒来犹记说华年。
浣溪沙·秋兴六首和忼烈，并柬固庵 其四,近现代末当代初,王韶生,燕市秋风忆旧游。侵人霜气夕悲秋。尊前烂缦唱伊州。漫赋秋兰伤沅芷，聊将风月赏南楼。逗人一段是閒愁。
浣溪沙·秋兴六首和忼烈，并柬固庵 其五,近现代末当代初,王韶生,目注黄花酒满卮。乍凉天气未寒时。篱间络纬促添衣。叶脱梧桐还自舞，雨残荷芰忒相思。西风披拂弱条垂。
浣溪沙·秋兴六首和忼烈，并柬固庵 其六,近现代末当代初,王韶生,秋水澄鲜涤客心。山前红叶点枫林。商声过处渐秋深。齐客苦营三窟计，书生都误五噫吟。更将款曲托瑶琴。
籍亮侪先生忠寅寄示任公挽诗，感赋1929,近现代末当代初,缪钺,独从乱世惜真才，迸泪诗章郁百哀。老子犹龙脱生死，高丘无女叹蒿莱。青萍宁掩丰城气，赤县谁能厄运回。举世争伤书种绝，岂徒朋旧泣岑苔。
送培德中学第二班诸生卒业1929 其一,近现代末当代初,缪钺,国运悲花落，横流嗟水深。危舟期共济，世网莫同沈。洛下治安策，隆中梁甫吟。高踪怀二子，勖尔百年心。
送培德中学第二班诸生卒业1929 其二,近现代末当代初,缪钺,贞节思元亮，清狂叹牧之。千秋空自许，四载愧人师。论学忆寒夜，含情伤路歧。勉持敦厚教，长与古人期。
夜读蓝穆伊黎亚集二首LAMB’S ESSAYS OF 其一 ELIA,近现代末当代初,缪钺,蟹篆旁行绝妙辞，意含言外耐寻思。彦和隐秀谁能解，仿佛灯前一遇之。
夜读蓝穆伊黎亚集二首LAMB’S ESSAYS OF 其二 ELIA,近现代末当代初,缪钺,幽默为文世所珍，几看风趣出清新。居然绰约如姑射，始信西方有美人。
奉送马一浮先生入蜀讲学,近现代末当代初,缪钺,山城三月道相亲，岁晚临歧意未伸。亡礼久嗟车弃辅，惊心真见海扬尘。寒凝粤徼荒途远，气转巴山万卉春。绝学兴衰一身系，他年鹿洞即峨岷。
出门1939,近现代末当代初,缪钺,出门便有临歧意，观物常存独往情。忧与生来宁自遣，境虽初接似曾更。回潮涤浊怀新世，高鸟鸣秋喜远声。能化天星照灵躅，不辞永夜向君明。
都匀客舍见盆兰作,近现代末当代初,缪钺,客舍残英亦可怜，淩寒憔悴不成妍。故园佳色今何似，流转遐荒又一年。
贵阳旅舍遣闷,近现代末当代初,缪钺,岁晚黔山道，栖遑岂定居。侵霜思白雁，如燬惜赪鱼。国望中兴日，人怀未乱初。明夷如可卜，敢负箧中书。
奉和马湛翁先生上巳寄诗原韵1940,近现代末当代初,缪钺,湖外云山旧结邻，飞来鱼鸟亦能亲。高丘反顾哀无女，空谷相闻傥有人。盈袖馨华遗远者，当门五柳似嘉宾。匆匆又过清明节，听雨听风未是春。
偶成1940 其一,近现代末当代初,缪钺,隔院依稀听玉笙，银缸遮雾梦难成。西园碧树禁风雨，多少羁禽此夜惊。
偶成1940 其二,近现代末当代初,缪钺,南来不见柳吹绵，曾记清波照影妍。梁燕未知人意嫩，殷勤犹为说春前。
偶成1940 其三,近现代末当代初,缪钺,偶闻剥啄叩门深，延客中堂话素心。隐几醉醒原异趣，晚风吹雨过桐阴。
偶成1940 其四,近现代末当代初,缪钺,野鸟飞飞去复回，荆花一树映窗开。奇怀经乱归平淡，犹喜西山爽气来。
百念1941,近现代末当代初,缪钺,百念沈绵积未宣，无端风雨发烦冤。已甘草弱难言命，为底楼高易断魂。沙上枯鱼犹呴沫，梦中残黛愧温存。劳生多难宁如此，拟唤巫阳与细论。
槃庵寄题拙作，赋此奉酬,近现代末当代初,缪钺,自愧巴人曲，何来琬琰章。国风哀窈窕，楚赋假兰芳。揽茝荷衣洁，扬灵极浦长。玉炉香未灭，灰印已回肠。
移花1941,近现代末当代初,缪钺,移植经时节，相期愿不违。受风偏特立，滋露渐能肥。永日徘徊久，雕栏护惜微。轻尘纵无害，莫令近芳菲。
夏历八月十四日，遵义教堂赏月，呈杰人司铎1941,近现代末当代初,缪钺,黔徼难逢月，今宵喜照临。山城哀画角，圣地洁尘心。龙战终无已，蟾辉恐又阴。福音拯世意，相与一沈吟。
奉酬槃庵兄原韵，兼呈贞一先生,近现代末当代初,缪钺,蜡炬几惊灰，登临怯废台。冬寒兰自活，天重雾难开。宁必花前见，真如梦里来。亦知齐得丧，触物又生哀。
书怀1942,近现代末当代初,缪钺,年来忧患意千端，超物观生境自难。袖手倚阑人尽小，携筐采药路常寒。读书每似临崖返，徙宅惟求容膝安。已解据梧非道要，故凭诗句遣悲欢。
客有游湄潭归者，赋赠1943,近现代末当代初,缪钺,七日湄潭去，归来翠满襟。一江清绕郭，千翼晚投林。已慎麻阳路，宁劳却曲吟。且将幽隽意，收拾入灵心。
偕李源澄少城公园绿荫阁茗话1946,近现代末当代初,缪钺,为避街尘日夕喧，名园茗憩傍风轩。已劳五载沧桑别，喜共今朝斐亹全。治学渐探空曲际，经冬未及雪霜繁。灵山早定明年约，欹石听泉待细论。
十年1947,近现代末当代初,缪钺,十年涉世惜知难，一札沈吟慨万端。敢说滋兰花易发，勿忘采药路常寒。风前拾蕊春犹昨，梦起推枰局已残。他日相逢蓬岛路，沧波回首尽漫漫。
与稚荃论小山词1947,近现代末当代初,缪钺,绝代论词境，谁如晏小山。不容世轩轾，自与古跻攀。托意芳馨里，观生卓荦间。秋窗一商榷，仿佛彩云还。
病中作1947,近现代末当代初,缪钺,劳生蓬累知何巳，一病能消十日闲。梦听鸟声疑奏曲，卧观云影当游山。人间醒醉都无与，世事成亏各好还。流幻百年多变劫，愿持一静息千艰。
院系调整，余专任四川大学教职，为赋一绝1952,近现代末当代初,缪钺,铅椠勤劬枉废材，流光一逝不重回。东风吹绿新园地，愿种繁花处处开。
题周汝昌先生所藏顾二娘制翔凤砚1956,近现代末当代初,缪钺,荒肆搜寻砚一方，昂头俊眼凤如翔。人间绝艺今零落，谁识前朝顾二娘。
述志1956,近现代末当代初,缪钺,礼经曾寄大同思，原始初民仿佛之。社会千年论发展，应从今日说明时。
苏联火箭到达月球，喜赋二首 1959.6其一,近现代末当代初,缪钺,火箭乘风去，长空任漫游。嫦娥迎远客，樽酒话清秋。已悔偷灵药，争禁碧海愁。人间方大庆，同驾返神州。
苏联火箭到达月球，喜赋二首 1959.6其二,近现代末当代初,缪钺,织女居何处，传闻银汉旁。愿来学机杼，非仅乞瑶浆。云洗罗衣薄，风生翠带长。支机石畔坐，仔细说耕桑。
仲华兄出示《放筏图》，嘱为题句，并云此图乃昔年与赵望云先生同游灌县，赵写以见贻者。灌县为余旧游之地，江边放筏，亦曾目击，今睹此图，宛如旧识。爰题五律一首，即乞仲华兄两正,近现代末当代初,缪钺,玉垒峰峦峻，岷江日夜流。榜人齐放筏，天地正清秋。击楫心常壮，回滩力自遒。但凭弘毅志，新建古神州。
题茅于美《海贝词》 其一,近现代末当代初,缪钺,能从旧体发新思，此是人间绝妙辞。格调不论南北宋，芙蓉出水即清姿。
题茅于美《海贝词》 其二,近现代末当代初,缪钺,卅年磨炼见真淳，写出神州面貌新。漱玉才情犹局限，积薪何必逊前人。
赴京出席民盟第四届代表大会，口占一绝,近现代末当代初,缪钺,十载沧桑一梦中，梦回征雁尚惊弓。喜逢盛会开言路，天半朝霞照眼红。
一九七九年十月，余以事至京，志岳兄南游沪杭，将返哈尔滨，道出京华，相逢话故，并出新诗见示，归后赋此奉寄，即乞郢正,近现代末当代初,缪钺,居然千里御风行，小聚京华日照明。伏胜解经惟口说，桓谭新论见高情。十年桑海惊多变，七字诗篇更老成。锦水松江万里隔，同看朗月海东生。
论词绝句 论张惠言及常州词派,近现代末当代初,缪钺,争言寄托费疑猜，词论常州别派开。欲识茗柯幽约意，疏帘春晓蝶飞来。
《文献》杂志创刊十周年，爰赋小诗，以志祝贺,近现代末当代初,缪钺,中华典籍数千年，考献徵文赖此端。学术商量通世界，鸿篇岂止万人传。
鹧鸪天 壬申除夕前一夜，留鹤铨小饮1933,近现代末当代初,缪钺,一载垂垂向尽时。樽中有酒不须辞。知君久识江湖味，岁晚天涯未觉悲。高秉烛，缓倾卮。今宵无醉且无归。漏舟共载沧溟阔，来日风波岂可知。
蝶恋花1933,近现代末当代初,缪钺,何处幽兰生小圃。无意相逢，当日频回顾。翠叶朱蕤香乍吐。人间百草如尘土。常恐西园蜂蝶妒。移植三年，颜色犹如故。护惜不辞心力苦。凭君留取芳春住。
浣溪沙 友人有书询近况者，赋此答之1933,近现代末当代初,缪钺,握椠怀铅已可怜。更堪忧患送流年。灵均哀郢有新篇。常惧榱崩侨亦压，几看巢破卵能全。春来何处觅清欢。
蝶恋花 和石荪原韵1935,近现代末当代初,缪钺,三月芭蕉犹未展。作意东风，乍冷还微暖。莫叹音尘千里断。谁知咫尺天涯远。五载花阴常会见。失悔当时，轻放韶光转。杨柳千丝难系绾。梦魂飞去无拘限。
忆旧游 乙亥丙子之间，余客广州，颇极游赏之乐。戊寅秋日，违难粤西，风物有相似者，而粤东已化为异域，怆然不能已于怀也1938,近现代末当代初,缪钺,记榕阴觅句，荔浦嬉舟，梅岭探春。多少清游兴，惯晨呼快侣，夜款芳尊。水楼竹绕花径，桄绿暗閒门。叹万里重来，风光感旧，烽火惊魂。殷勤问来燕，道古塔名台，都没胡尘。也拟登楼望，奈层山遮眼，凄雨愁人。隔墙飞过残叶，无语对黄昏。听几处清笳，西风竟日吹泪痕。
鹧鸪天1939,近现代末当代初,缪钺,半卷舆图掩泪看。蛮乡强觅一枝安。巢移客燕秋将尽，风折疏荷露未乾。贻远者，采芳兰。扬灵江渚路犹难。纵教幽梦来能准，争抵天涯此夜寒。
卜算子1942,近现代末当代初,缪钺,花亦有心期，人世谁相晓。只见因风烂漫开，又被风吹了。一点点馨香，未肯同凡草。要借东君护惜心，说与天知道。
蝶恋花1946,近现代末当代初,缪钺,哀乐深时难自辨。赢得凄迷，陡觉人生倦。拂面飞萤光一闪。回头已向花阴远。欲向高山醒睡面。天地悠悠，怆涕无人见。吐尽柔丝空绚烂。惟馀自缚成孤茧。
水调歌头1947,近现代末当代初,缪钺,冰雪久凝冱，日日望春来。谁知二月三月，风雨苦相偕。莫数明年花信，且问今春景色，何计好安排。芳径一蹉跌，咫尺即天涯。东皇说，愿与汝，暂徘徊。灵妃相顾一笑，人世几欢哀。斟酌流霞千顷，俯仰明星万点，宇宙属吾侪。陵谷偶成毁，何必挂君怀。
戴妃曲,近现代末当代初,刘逸生,天鹅只合银湖住，天风海雨随来去。莫教化作凤凰飞，迷入深宫不知处。深宫自是栖龙凤，芦中雪羽谁家种？百斛明珠聘苎萝，今朝始讶倾城宠。倾城多少夸尤物，容华转瞬成萧瑟。是谁赋此倾国身，一死声名碎皇室。子爵旧衔身世微，阿爷阿母早分飞。城中车马奔腾日，空屋寒灯静读时。儿时已谙人间苦，众里谁闻异世姿。柔肠空向新苗绾，落寞幽怀暗自知。珠帘绣闼春风软，漫舞轻歌忘夜倦。一夕翩然帝子来，一寸芳心从此乱。帝子翩翩非妙年，情关如水惯回旋。红榴裙溅珊瑚酒，宝石宫开玳瑁筵。如何偶堕天鹅梦，遂网西施到日边。当时百万臣民贺，七亿众看电屏播。争言织女化天孙，天注姻缘定无价。瑞士湖光山婀娜，郁金香喷红如火。花间叶底暗携时，鬓边夫婿偷香唾。几人羡杀向阳花，几人妒杀双星座。容易生儿胜阿侯，娇痴爱入怀中卧。谁知暗里伏寒鸱，屋角城头夜夜飞。潜移暗盗郎情去，一去郎心不可追。嫫母能移白马心，建章宫殿变晴阴。去日未夸元后梦，此时先赋白头吟。人道侯门深似海，深宫翻在愁城内。谁堪憔悴闭长门，长门白骨高于垲。灰姑娘是自由人，阊阖重重强置身。画屏无语金鹦鹉，绣幕空怜小爱神。威士倾残不解愁，也知愁苦遍街头。愿借爱心柔似水，愿洒春温遍五洲。五洲谁不识妃子，慰病扶孤伤者起。至诚何畏艾滋凶，勇者能驱二竖死。侧目皇家大有人，望重名高鬼神忌。“童话婚姻”付幻缘，天鹅本性故依然。还我长天旧时侣，还我江湖秋水边。此际翱翔任吾意，一笑皇家值几钱？泰晤滔滔昼夜奔，早潮才落晚潮喧。谁知抛却王冠后，更使蛾眉艳史传。传媒偏爱莫须有，偷窥追蹑称群狗。一颦一笑尽堪疑，骑士球师俱面首。当初悔不嫁黔娄，遂使逃名同避寇。觌面新欢百般好，芳魂默许终偕老。爱火重燃劫后灰，不学嫦娥怨枯槁。抛却宫妆金缕衣，与郎共赏闲花草。仳离岂得自由身，终是白金宫里人。莫问孤鸿向何处，须知薄命已沉沦。伤心奚独两亲儿，撒旦来窥尔未知。花都自古风流窟，异国情花空上枝。乍传噩耗惊寰宇，为问谁悲复谁喜？旷代难寻绝艳才，空嗟一命同西子。西子一沉消息沉，宫墙却涌万花深。五洲炯炯伤情眼，尽是人间真爱心。天上娇魂尔勿悲，尔今仍是黛娜妃。若教嫁作商人妇，那有风前玫瑰诗。
四十初度宴国立西北大学诸同事即席,近现代末当代初,张北海,齿冷羲和转日车，朱颜已逝更焉加。推排任客称前辈，萧瑟何心念岁华。山国稻粱肥雀鼠，海天风雨混龙蛇。沉思四十年间事，付与深杯一笑哗。
陈仓道中寄城固诸友,近现代末当代初,张北海,廿年腰脚疲江海，三界烦冤付劫灰。秦岭横云寒自献，石门沙浅鸟飞回。心无一事成今日，情遣千丝入酒杯。遥想乐城明夜月，笑谈应共故人来。
尊前,近现代末当代初,张北海,春光如酒自醰醰，柳眼花须两不堪。聚散何因君亦醉，悲欢无据我犹耽。情知咫尺同千里，应是全辛话半甘。相与悠悠付禅寂，不须惆怅忆江南。
秋风,近现代末当代初,张北海,秋风转盼着庭柯，人事宁须劳者歌。狂笑无端成放浪，浮生如寄感奔波。昨非未信今皆是，世短徒伤意孔多。有限芳醪落吾手，无穷醉眼看山河。
坐叹叠归舟韵,近现代末当代初,张北海,抱瓮百年同过客，稽天大浸入穷途。桃源恍隔人间世，蝶梦亲窥镜底吾。尚想中山千日醉，不辞业海一身孤。艰难怀药劳洴澼，敢虑瓠尊泛五湖。
十二月十六日偕曼君重游六三园,近现代末当代初,张北海,旧欢风雨共追寻，泉石蛩然省足音。翠袖歌摇过花榭，珠辞丸转动林禽。关山暮雪频年感，诗梦春酣此日心。来岁牡丹如有约，亭西开遍一车临。
重晤曼君金陵寓楼,近现代末当代初,张北海,花落无言影不留，馀香缥缈五更头。燕含鱼嚏元非分，苔掩泥封各有由。蝶梦易沾醒后枕，雁书虚拟浪前舟。江城寂寂惊相遇，万古离思簇一楼。
步鲁实先教授朱梅四绝原韵 其一,近现代末当代初,张北海,嫩蕊窥窗带醉红，麝薰缥缈入江风。梦回一翳沦千劫，剪取须弥芥子中。
步鲁实先教授朱梅四绝原韵 其二,近现代末当代初,张北海,褰裳归去撷菁华，漠漠怀柯剩镜花。合伴垣娥添月色，断无消息五侯家。
步鲁实先教授朱梅四绝原韵 其三,近现代末当代初,张北海,无为曾记我生初，掠粉飘香事可虚。天办新妆遮老眼，凌波微步影疏疏。
步鲁实先教授朱梅四绝原韵 其四,近现代末当代初,张北海,露演蔷薇丽紫清，胭脂点罢态轻盈。落花风过春难在，倦羽魂归恨未平。
杂忆,近现代末当代初,张北海,一碗清茶手自斟，天风解我此时心。蘧然一觉非人世，应是瑶台梦里寻。
待渡,近现代末当代初,张北海,天风吹散一江云，郁雨还晴日向曛。未了形骸忘自渡，好随花径挹清芬。
归舟,近现代末当代初,张北海,一篷寒日江如画，万里归心客载途。乍听乡音疑隔世，好从辽鹤认真吾。流行坎止天无碍，家散瓢空道已孤。舟过南津亲舍近，几回照影忆西湖。
龙园早春三首录一,近现代末当代初,梁耀明,城树青新簇晓楼，初晴春气爽于秋。护巢谁似归来燕，尽日衔泥未肯休。
鸿社诸子来集听晓山房,近现代末当代初,梁耀明,鸡黍三秋一约坚，海天风雨故人船。食惟求简存乡味，客至能常亦胜缘。已惯虚盈觇水月，不妨歌啸共云烟。小园拓土依林壑，种得山花待晚妍。
村居闲坐赠内结缡五十年前夕,近现代末当代初,梁耀明,藜苋平生喜共甘，清吟近日兴弥酣。一湾秋色尤妍柳，半百柔丝尚似蚕。白首未孤先母祝，青春欲挽老奴贪。多君不减殷勤意，种得黄花绕径三。
丙子花期,近现代末当代初,梁耀明,有酒花朝一笑倾，未须得失问生平。勇犹可贾宁衰老，诗爱由衷出性情。功罪岂应从世论，儿孙惟望起家声。楼头月色清如许，赢却风光付小明。
还乡杂咏,近现代末当代初,梁耀明,八月禾虫六月□，故乡风味老弥思。南山古庙门前过，谁识当年小学儿。
岛归预赋,近现代末当代初,梁耀明,事无全丑或全妍，论世真怜器度偏。谅让能同心力出，声名自见史篇传。何妨委曲谐家国，莫避艰危上己肩。一念之间兴替系，看谁道义肯当前。
过厓门,近现代末当代初,梁耀明,浪啮厓门暮未平，依稀沉帝有哀声。一丝宋脉归奇石，百战军魂剩溃兵。兴废独嗟吾夏惯，颠连人俟大河清。慈元殿外无情柳，醉煞东风绿自成。
访雨花古寺,近现代末当代初,梁耀明,白发归来认旧题，流花桥外古村西。稚梅初种殷望雨，新笋犹藏未破泥。入座已非前默对，看山今喜得相携。胡麻欲熟僧家饭，篱落东边唱午鸡。
读小山草堂诗稿车尘集续呈新安,近现代末当代初,梁耀明,楼静灯深月上迟，读君续集小山诗。玉堂人物东篱致，公子风怀北海卮。一字不从闲处著，馀生好与淡中持。吾庐岛外原偏远，浪得因缘入妙辞。
鹧鸪天 奉题公渚吾兄碧虑商歌，即正，伯驹,近现代末当代初,张伯驹,人物一时重雁行。君家声誉旧无双。忆从南国愁江浦，不许东家觑宋墙。惊草阵，擅词场。座中年少数潘郎。西风玉骨秋如许，莫更投诗赋吊湘。
杨柳枝,近现代末当代初,张伯驹,征西大将凯歌还，种树秦川连陇川。绿荫多于冢上草，春风一路到天山。
玄黄,近现代末当代初,刘逸生,玄黄龙战九天腥，又见关河动鼓钲。倒著冠裳看硕鼠，旋移砥柱坏长城。逃尧我愧箕山客，哭路谁为阮步兵。九死此身知可废，独怀禹甸恨难平。
壬子长至日有寄,近现代末当代初,刘逸生,仙佛茫茫两不耽，敢嗟文字落潮儋。向来忧患难占鵩，未作缠绵悔化蚕。孤影微微观淡荡，数星历历落东南。汉津奇气分明在，呼起犹能照夜龛。
读陶二首 其一,近现代末当代初,刘逸生,我居未湫隘，门临大车道。车声日夕喧，俗尘不可扫。十载忽已过，人与声尘老。偶忆陶彭泽，庐前同扰噪。
读陶二首 其二,近现代末当代初,刘逸生,心远地自偏，采菊盈怀抱。有子贤自佳，不贤安足忧。陶公亦蒙蒙，胸底生戈矛。愚者蕴奇智，所用非常俦。古人重福将，安坐致公侯。绝圣与弃智，至道闻聃周。
有感于二十世纪思潮四首 其一,近现代末当代初,刘逸生,炎黄早歇百家鸣，却向西风借救兵。鸦片换形狂嗜后，庙廊一样害苍生。
有感于二十世纪思潮四首 其二,近现代末当代初,刘逸生,挥斥陈编引外编，新翻魏晋又谈玄。乱华终借犁锄手，倒退今超五百年。
有感于二十世纪思潮四首 其三,近现代末当代初,刘逸生,小智夸夸大智藏，当年韩柳焕文章。炎炎赤日群芳尽，应悔彤云捧玉皇。
有感于二十世纪思潮四首 其四,近现代末当代初,刘逸生,滚滚思潮乱假真，不随代变即陈人。老来悟道应嗟晚，放眼风前路已新。
纪念抗日战争胜利五十周年,近现代末当代初,刘逸生,踏破长城迫旧京，汹汹狂寇势吞鲸。全民奋起从兹始，响彻芦沟第一声。平型战罢战台庄，双剑龙飞士马昂。四亿同仇坚铁壁，锋摧顽敌胆先降。白山黑水伤沦落，挺战孤军雪满鞍。壮气已吞辽海日，将星如炬朔云寒。万马中原遍鼓烽，残阳撩乱战旗红。民心不死天难死，处处高歌易水风。尸填城阙血填江，痛史金陵踞虎狼。东北儿皇南傀儡，万人冢上鬼成伥。一波才动万波随，欧陆西洋尽鼓鼙。回首东涛看毒日，更从劫火识狂痴。百战功成祸首擒，人间正气亦天心。国魂铸就煌煌训，一寸山河一寸金。荐罢轩辕吊国殇，黄河春暖黑山长。百年一页沧桑史，生死恩仇岂可忘。
清平乐,近现代末当代初,刘逸生,那回邂逅。雨后风前酒。一树红樱吹未透。还是轻寒时候。沙头小立昏黄。片帆烟际孤光。只有啼鹃天畔，难销这度斜阳。
蝶恋花,近现代末当代初,刘逸生,天际秋云凝远目。一箭征鸿，漠漠微阳逐。无限平芜催落木。红罗掩面伤蛾绿。四面楼台高插玉。倩影灯前，共舞纤纤足。尽日歌台喧肉竹。管弦那解悲华屋。
浣溪沙二首 其一,近现代末当代初,刘逸生,薄薄秋云夜转长。依然牛女冷相望。阶前已怯碧罗裳。锦字两行闲涕泪，冰弦一弄古潇湘。更无人处自回肠。
浣溪沙二首 其二,近现代末当代初,刘逸生,新月纤纤下彩云。梦回人在碧荷村。瓶花相倚自温存。摇落未禁风雨鬓，飘零拚付浅深樽。乍闻跫咽人篱根。
望海潮 斯奋自海南暂归,近现代末当代初,刘逸生,新晴呼酒，华年如水，花前莫漫凭栏。风雨留痕，相逢一笑，飘零何必关山？春暖意还寒。看诗情飘絮，墨影浮澜。杯底帘前，依然国色在眉弯。重来桃萼无言。念当年司马，梦也阑珊。回首浮名，从渠去住，马蹄怎数长安？崖海径须还。怕筑歌长引，止泪无端。抛却相思，多情谁问海天宽。
水调歌头 与斯翰夜话,近现代末当代初,刘逸生,我有一瓯血，磊落肺肝边。昆仑欲踏千丈，一呕向轩辕。闻道穷荒冻泽，中有凤呻鹤怨，百怪舞蜿蜒。拔剑苍茫出，迸泪忽如泉。抚白发，看终贾，正华年。云垂海涌，四顾漠漠一灯寒。放步雷霆深处，挽起长沟堕月，白眼睨霜天。此亦细事耳，归去再耕田。
菩萨蛮 冬日四首 其一,近现代末当代初,刘逸生,年年都觉人添老，老来情味谁能道。回首旧征鞍，关山长路难。花开花又落，岁月抛人却。雨过倚危栏，湿云催晚寒。
菩萨蛮 冬日四首 其二,近现代末当代初,刘逸生,秋痕易老情难老，无情最是天涯草。伫立望黄昏，思量一代人。悠悠人已暮，剩有凝情处。忆得少年时，何曾伤别离。
菩萨蛮 冬日四首 其三,近现代末当代初,刘逸生,晚帘乍卷轻寒落，一星初上阑干角。悄悄问星星，一生多少程？楼高遮四面，对望何曾见。天上自多情，红尘醉未醒。
菩萨蛮 冬日四首 其四,近现代末当代初,刘逸生,闲时况味如清酒，偶然似浪轻轻逗。杯里望群山，千重乱石滩。无边哀雁落，鹰隼窥林薄。去日路如何，江湖雨雪多。
莎士比亚招隐词 Shakes Peare “Under the Greenwood Tree”,近现代末当代初,徐震堮,青林之下，谁与偃卧。载歌载谣，好音相和。盍来乎，盍来乎。子之居此，无有寇患。惟有风霜逼岁阑。有违势要，负暄是乐。力田赡身，不跂过足。盍来乎，盍来乎。子之居此，无有寇患。惟有霜风逼岁阑。
减字木兰花两首·丙午六月吴敬轩师由台来港，详定中文大学文科学位试卷，钟主任置酒沙田画舫，即席填减兰二首。词旨甚美，酒罢，濡笔敬和,近现代末当代初,王韶生,岧峣画舫。翠巘映波平如掌。争识归舟。能为槐花更少留。神清体健。紫气黄云如拂面。欢酌新醅。万树垂杨傍水栽。侯芭谁是。横舍当年曾问字。马帐传经。劫火流离两鬓星。良朋耐久。恰似秦川同置酒。低唱新词。玉管笙簧上奏时。
浣溪沙·秋兴六首和忼烈，并柬固庵,近现代末当代初,王韶生,惘惘情怀未易捐。辞风落叶亦堪怜。秋花何处觅红嫣。空忆秦楼吹玉管，漫追瑶席坠金钿。霜华如水照窗前。渺渺秋心却付谁。宵来形影整相依。玉阶清怨夜凉时。明月一轮生远思，朱弦三叹失春姿。云罗万里雁孤飞。输与夭桃紫陌游。隐沦何意选青钱。单瓢一勺饱清泉。坐对短檠书数卷，且斟美酒价三千。醒来犹记说华年。燕市秋风忆旧游。侵人霜气夕悲秋。尊前烂缦唱伊州。漫赋秋兰伤沅芷，聊将风月赏南楼。逗人一段是閒愁。目注黄花酒满卮。乍凉天气未寒时。篱间络纬促添衣。叶脱梧桐还自舞，雨残荷芰忒相思。西风披拂弱条垂。秋水澄鲜涤客心。山前红叶点枫林。商声过处渐秋深。齐客苦营三窟计，书生都误五噫吟。更将款曲托瑶琴。
友人为画“红雨轩爬子图”自题,近现代末当代初,田遨,画中我何似，大似抱窝鸡。未必卵金蛋，不辞啄冻泥。鹏抟驰想像，凤德待来栖。雌伏君休笑，胸藏万丈霓。煮字疗饥否，无言酒自斟。牵缠真似茧，樗散不堪琴。风雨无端梦，江湖未了心。明朝看花去，预问是睛阴。
无题,近现代末当代初,田遨,欲抚瑶琴独自伤，回思旧梦总荒唐。朝朝歌管雷同调，处处文坛月旦狂。打鬼拜神沿陋俗，锄兰笯凤等寻常。佳人都是搬姜鼠，那有闲情绣紫凰。囚住姮娥月一丸，行天容易自由难。频年空盼乌头白，此夜争传塞马还。绿酒红灯狂泼墨，惊才绝艳笑凭栏。座中也有吴刚在，金粟花前斧影寒。华林红紫乱啼莺，桂影婆婆梅影横。文酒偏多名士贼，剑歌几见可儿卿。频年旧劫还新劫，历史无情却有情。底事梦回还怅怅，朦胧过也转分明。
登泰山（录二首）,近现代末当代初,田遨,一家来仰泰山尊，分手相期候一门。觅向天街纷笠屐，回看尘世莽乾坤。两千年碣云俱冷，十八盘头雾又昏。一日小游成聚散，人间何处不销魂。陡觉苍茫百感生，名山事业竟无成。一心报国终投老，此次登高正晚晴。心旷自看天下小，神游常盼大河清。无穷世事无穷愿，也似山泉日夜鸣。
白玉兰 和琴翁,近现代末当代初,田遨,冠冕群花独出墙，选家相选意深长。天然文字真高格，绝代容华总淡妆。玉笔朝天天作纸，银灯照夜夜生香。信知花品关人品，欲唤冰姿共一觞。花倚东风人倚栏，相看端不怯春寒。未延月色明如许，伸向天光意自宽。舞榭早知清唱好，画家也觉白描难。信知文事花能解，欲挹清芬到笔端。曾住愚园花映门，幽居恰似市兼村。濛濛香雾人如玉，脉脉春光梦有痕。过眼韶华随逝水，断肠风雨易黄昏。信知聚散关花事，多少悲欢莫细论。宛然佛焰吐银缸，朵朵流光照绿窗。大块文章谁第一？市花品调自无双。预知明日春如海，且喜今宵月满江。花事也应关国运，兴来击节试新腔。
读报感事 一次会上，杨冷老出题命诗，次日奉寄,近现代末当代初,田遨,猎猎红旗七十年，一朝风雪竟迷天。长城自坏谁家罪？野火频烧几处烟。饮酖那能充妙药，拜金未必重人权。变中有变终难了，多少风霾到眼前。惊说雄邦乱一团，黄梁未熟已丢官。版图破碎分兵急，物价扶摇吃饭难。化国为私成畛域，向人学步失邯郸。浮云西北谁能料，明日阴睛拭目看。
偶成,近现代末当代初,田遨,寻常日脚不寻常，闲里真成无事忙。三折肱时解医药，一弹指顷见沧桑。手勤渐觉香盈掬，目暗欣看月照床。不为世情名利累，眼中心底自堂堂。老去生涯岁月宽，偶然笔底写心澜。一千年后谁知我，三百行中士最寒。不耐邻家猫狗闹，那堪街道柏桐残。江东曲好无人会，抱起铜琶又罢弹。
答喻蘅兄赐和,近现代末当代初,田遨,辞章取舍亦何常，为探骊珠入海忙。立意欲高求白纻，与时俱进验红桑。未穷诗道中西理，更苦骚坛上下床。厚古薄今吾岂敢，不知时辈几登堂。谁道诗人思路宽，几曾应制笔生澜。已怜蹀躞泥中窘，又觉扶摇高处寒。潜蛰无闻愁散佚，虫鱼欲注惜丛残。听琴渐觉移情少，幸有成连为一弹。
砚边杂言,近现代末当代初,田遨,无情诗莫作，无香花莫养。纸花犹可玩，枯诗有谁赏。情贵高与真，尤须通灵爽。安得共登临，一唱千山响。同是天上星，作喻可殊类。或道明似眸，或道似苦泪。或道如火荧，或道如珠碎。或道红豆抛，或道繁灯缀。或道大小熊，或道仙姊妹。譬喻本多端，臆想生向背。莫笑尽跛脚，跛脚含精粹。治印可刮角，作字可稚拙。世有残缺美，此理待评说。人物高大全，要美转成丑。黄金无足赤，水纯不可口。或以甘为佳，或以涩为贵。说诗有两端，此理宜领会。深语须寻绎，浅语不待赘。太生意多晦，太熟殊少味。不生不熟间，可餐亦可醉。要随意所需，偏至究茫昧。
《杨度外传》将出版，自题,近现代末当代初,田遨,一时成败本寻常，谤大于身信可伤。自古文人感知己，何须深怪蔡中郎。前贤心迹剖明难，褒贬随人意未安。写到子云投阁恨，千秋谁与洗沉冤。
游蜀杂诗 杜甫草堂,近现代末当代初,田遨,草堂门闭走旁门，堂外风光失旧村。犹记浣花溪水碧，无边花树护诗魂。重寻名刹碧琳琅，玉垒山前草树香。踏上索桥难矩步，老来也学舞郎当。
己巳春日杂诗（录十六首）,近现代末当代初,田遨,堤后楼台杨柳风，堤前浊浪远连空。此间信是黄金角，万亩桃花照海红。少年有梦总拿云，壮岁痴情梦也温。莫道老来无好梦，宵宵突兀见昆仑。情天恨海放翁词，唱出人生缺陷悲。凑合自多老夫妇，一生厮守有谁知。不贪不吝但凭心，我为凭心误到今。一染书痴痴到骨，老犍相对坐弹琴。羚羊挂角迹难寻，岩壑无人偶一吟。数载疑团今始解，祇应云外證清音。筹款艰难费九牛，而今挪用自优游。人间莫怪黄金少，尽被仙人铸作楼。
己巳春日杂诗（录十六首） 其二 题画,近现代末当代初,田遨,雪里芭蕉造境遒，诗情画意两风流。意高不作逼真想，红是春光黄是秋。碧天无际草萧萧，画笔峥嵘意气骄。恍在长城最高处，秋风古堞看盘雕。湖上侵晨烟水昏，沿堤新草没潮痕。雨天洗出无边翠，一树海棠红半村。皓齿明眸林下风，才通笑语又匆匆。蓬莱宫阙无缘到，仙梦时时一闪中。道路依稀认旧村，数间破屋闭重门。老槐有意筛斜照，筛碎荒阶旧梦痕。枉说身如不系舟，黄埃眯眼只生愁。会当独立银河畔，摆脱尘缘看地球。康桥月色记依稀，西子湖光照袷衣。画出平生潇洒意，诗人到死挟诗飞。京华云暗夜风寒，消息传来愁暗添。畏乱心情随处是，邻家争买米油盐。忧天心事有谁同，巷议街谈验世风。欲杜乱萌应早记，莫教风雨泣残红。不曾廊庙不江湖，未摘骊龙颔下珠。时一冥心寻自我，悠悠默写海天图。
黄昏,近现代末当代初,田遨,夕阳冉冉近黄昏，暮色苍然失远村。缕缕残霞明转暗，一天此际最消魂。满天风雨易黄昏，深巷人家早闭门。明日出门天霁否？楼头小立望烟痕。双双儿女倚凉亭，坐看朦胧烟树青。目语眉挑都不见，更多情话用心听。车上高原望夕阳，晚来幽怨转苍凉。诗中自有黄昏美，梦境迷离唱晚唐。
秦国《国风吟苑》诗刊主编王诚以论诗七绝征和，因步韵,近现代末当代初,田遨,诗通禅理入非非，时复拈花香满衣。一片灵机瑩彻处，月光如水照心扉。此情此语喜相符，妙写人天事万殊。莫怪诗人偏爱美，美中真假不含糊。月下爱看梅影斜，还看岚气似笼纱。鲜明不废朦胧美，梦里华胥便是家。好诗何患少知音，伪体流传诗道沉。但愿风云通指顾，松筠不改岁寒心。欲上昆仑一振衣，伟词独铸扫因依。江山如画增狂想，自有诗情壮欲飞。悲歌天宝感苍黄，更有骚音溯远湘。爱国诗篇垂万古，诗怀磊落笔堂堂。诗如天籁发清商，隽永清新兴未央。情系云天心在水，诗乡深处即仙乡。
意有未尽 再步韵,近现代末当代初,田遨,台阁唱酬诗道非，又怜寒瘦叹无衣。富痴总逊穷生慧，持较朱门与白扉。汉字音符兼义符，形成格律美中殊。最能抒写心灵美，心似明窗纸不糊。或如壮士守褒斜，或似西施自浣纱。笔挟风霜针线密，能臻此境是方家。知他鲎豰不成音，才欲转喉声已沉。扭曲诗行还凑句，不知何处著诗心。谁能妙手制天衣，总觉阳秋失所依。我道打油兼雅调，不妨展翼各争飞。泛论杨陆与苏黄，更把诗风向粤湘。纵少峥嵘唐气象，清深细密亦升堂。何处寻诗可细商，诗情宛在水中央。此情超越时空处，四海风烟绕梦乡。
仍有馀意，三步前韵,近现代末当代初,田遨,诗无达诂是耶非，风马云车芰作衣。写到神光离合处，群龙跃水破天扉。诗家也自有阴符，触动心兵意自殊。老杜雪莱能预见，洞穿多少锦漫糊。诗佛诗仙路不斜，玉溪绮丽似堆纱。三唐各有新风格，不似明贤忘自家。掇拾方言与土音，混淆韵律乱升沈。创新贵质非形式，大巧能传现代心。挦扯前人自缀衣，西昆纵好失凭依。不如径作嬉春体，铁笛一声孤鹤飞。端阳雅集早相商，蒲酒联吟乐未央。隔海相逢成一笑，当年尔我共山乡。
四步前韵，专论清诗，因韵脚关系，诗人时代前后，不复诠次 黄仲则 洪稚存,近现代末当代初,田遨,都门恨未剪寒衣，除却江东无所依。两鸟翱翔天不许，只能哀叫不能飞。仓海名齐人境黄，粤闽风气压湖湘。神州板荡诗偏健，风雨龙吟万木堂。或倡革命谱宫商，或煽同光唱未央。成败殊难凭一语，不应浸润罪湘乡。孝陵哀祭有唐音，仕隐低回感陆沉。后世谁为疏凿手，请听剑胆与琴心。门户殊难定是非，百家各整百家衣。江河切莫讥瓶水，万古烟霞自有扉。定评确与实相符，爱好贪多格调殊。诗内无人偶成画，不嫌云水半模糊。或习淫哇趋向斜，或矜官气重乌纱。末流不必矜新异，箨石仓山是旧家。
与客闲话 十首,近现代末当代初,田遨,熟客常来坐小轩，神聊瞎侃有真言。灯前叹息兼狂叫，似听荒山啼夜猿。改革花开分外红，国门开放万航通。但求沿路除丛莽，根绝人间不正风。大炒地产兼炒股，挟势多成暴富人。知否贫家出无裤，沂蒙山色不成春。燕窝鱼翅佐茅台，大似蝗虫结队来。吃掉公家近千亿，扶贫又报绮筵开。深圳扬州事未遥，偎红倚翠醉阿娇。牧之自付缠头锦，不及而今可报销。艰难创业奢华少，坑骗生财节俭难。不见局中人斗富，对烧钞票作狂欢。闻所未闻多可哀，集资处处自生财。真真假假鸦充凤，岂止商家有冒牌。八百诸侯根系深，地方主义患无垠。以邻为壑寻常事，更怕山头种祸根。是非心在尚能强，道德滑坡殊可伤。卖女作娼还卖母，滔滔多少拜金狂。老人忧患感沧桑，事事翻新年少狂。悲悯情怀人不解，纷纷有奶便呼娘。
赠寿荪,近现代末当代初,田遨,自甘冷淡作生涯，赢得良朋笑且夸。抄股赚钱人逐热，何如诗国足烟霞。非介非鳞下海难，人间万苦若翻澜。自嗤心理平衡处，不摘葡萄说味酸。图书乱放不成行，贤哲名家上下床。中外古今听调遣，小楼一统自成王。先生字字费经营，定要全诗铁铸成。推此精神可医国，不教一著误苍生。
书斋三咏,近现代末当代初,田遨,我有数幅画，差可光蓬荜。宋明及近贤，写意兼工笔。或写十二楼，仙山迎海日。或写采芝翁，春风吐茧栗。数画自珍藏，重如金千镒。偶有佳客来，始出封题密。有客指数画，赝者三之一。有客不谓然，说赝殊难必。而我却澹然，不以患得失。赝古亦何妨，虽赝存古质。所恨是赝今，弄假乱名实。安得有慧眼，一望辨凫乙。我有万卷书，现存不及半。没收到发还，好书多失散。整旧兼购新，珍本尚一见。线装与精装，罗列盈几案。老来书伴我，昵于黄昏恋。寝馈于其间，浩如倚银汉。有时抱书眠，似闻书浩叹。自言遭劫时，人书同获谴。堆置破墙角，鼠迹蜗涎乱。不料智慧珠，竟同泥沙贱。主人厚爱我，理应同忧患。请看暴发户，何曾亲笔砚。我有十方砚，可作案头供。大小形制殊，佳者色如冻。磨墨乌云飞，濡笔涛声送。文情括海岳，辞采舞鸾凤。斯时策砚功，封为石供奉。默默砚不受，似嫌我嘲弄。古封即墨侯，万石相伯仲。时移价自殊，虚名亦何用？钢笔代毛笔，砚田无人种。失去好风光，谁复相歌颂。惟我与主人，情义还相重。愿订金石交，共做名山梦。
沁园春,近现代末当代初,田遨,老马嘶风，老树无言，此意苍凉。念马齿徒增，自应伏枥，树头渐秃，已惯凌霜。踏遍崎岖，饱经雷火，劫后欣闻草木香。江山好，余年年岁岁，负了秋光。平生痴钝疏狂，幸材不材间差自强。况阅人老树，略知今古，识途老马，犹恋疆场，处处芳菲，人人英发，拨正乾坤试手忙。中有我，恰诗情未减，发短心长。浪掷光阴，六十六年，感慨如何？算南腔北调，读书恨少，东涂西抹，涉笔嫌多。报国有心，补天乏术，只合彷徨绕屋歌。无穷意，愿长绳系日，补我蹉跎。细思忧患中过，较安富尊荣倒好些。尽酸甜苦辣，何妨尝遍，青红皂白，恰好研磨。干校生涯，牛棚梦影，不死还应作走驼。重揩眼，正青山不老，碧水新波。
翠楼吟,近现代末当代初,田遨,蜀国山川，蜀宫才貌，宫词首首堪诵。当年残碣在，又琢做砚材清供。沧桑簸弄。竟纷纷解甲，男儿无用。千古梦。多少才媛，这般断送。珍重。紫砚一方，历恒河沙劫，烟痕浮动。几行娟秀字，又印證芳情种种。高斋供奉。是君家宝物，琴书可共。重吟讽。情天不老，情波常涌。一卷宫词，数行翠墨，千秋犹剩芳砚。昔年游乐地，都变了蓬莱清浅。摩诃池畔，想桨声拍水，花光浮岸。匆匆换。荒驿词悲，杜鹃声怨。试看。题壁昭仪，与回心院里，一般凄断。夫人差胜处，多几许聪明才辩。幽怀难遣。又故主情深，张仙相伴，人已远。砚中尚有，云光舒卷。
一剪梅,近现代末当代初,田遨,底事长吟又品评。半是闲情，半是痴情。迦陵磊落纳兰馨。才也纵横，泪也纵横。爱国诗篇照眼明。人自峥嵘，词亦峥嵘。词如明镜照人生。时代阴晴。人意阴晴。紫蔗青梅甜与酸。味有多酸，美有多端。柔肠侠骨入词笺。红豆情牵，宝剑光寒。最爱清词境界宽。青藏征鞭，台港归船。而今一洗旧山川。春水添蓝，秋叶添丹。
前调八阕·续遐想曲,近现代末当代初,田遨,倘使身为大富翁。万金合与友人同。不教眼底有贫穷。点石成金吾不羡，拜神求福总成空。多财应建济时功。倘使身为无冕皇。是非美丑有平章。诡辞邪说等寒螀。有似燃犀明夜渚，还如飞剑斩魔王。无端捧骂太荒唐。倘使身为老技师。山崩地裂可先知。仙丹一粒足充饥。阆苑晴光皆入画，人寰正气总成诗。一花能放四时枝。倘使身为不系舟。江河湖海任漂流。已过弱水到瀛洲。自有清风常载鹤，从无猜意不惊鸥。与人同乐最优游。倘使身为小浪花。飞湍溅雪喜喧哗。一心泽被万千家。进士斩妖忙洗剑，仙人种枣大如瓜。奔流到海浸云霞。倘使身为小石桥。每逢客至一弯腰。更迎情侣上兰桡。七夕会星欣助渡，一虹登月喜通宵。征途流水两迢迢。倘使身为北海鹏。定教巨翅簸沧溟。走私绝迹海天青。电脑储存书万卷，激光射透甲千层。当前水石尽通灵。倘使身登天外天。一双飞舄上飞船。下看九点是齐烟。涉足太空才几日，回头世上已千年。要回日驭一扬鞭。
还湘侍母疾，不旬日母愈，又将别家去桂，书怀,近现代末当代初,田翠竹,此别又何去，一舟湘水滨。芦花已似雪，枫叶最愁人。世乱文章贱，家寒骨肉亲。吾才适南域，不用诉艰辛。圣哲不可作，世情良足哀。笙歌满廊庙，人物在蒿莱。浊酒化酸泪，新诗生别才。名山千古思，奔向笔端来。
中秋后还家小住，再去耒阳,近现代末当代初,田翠竹,暮色伏大野，孤蟾高在天。红烧鱼市火，白袅竹林烟。江水平无语，秋梧瘦可怜。西风送行客，端趁雁来先。病里经残夏，匆匆又暮秋。未存廊庙想，徒有稻粱谋。星斗光辉夜，乾坤浩荡愁。凭窗寄乡梦，又落小楼头。
重游岳阳楼,近现代末当代初,田翠竹,前游伤落拓，尘垢满衣襟。一啸楚天碧，孤吟湘水深。鱼龙嘘紫气，兰芷吐骚心。策仗寻幽径，浑忘白发侵。西风振双袂，重上岳阳楼。湖水连天碧，君山拥翠浮。希方挥健笔，子美系孤舟。坛坫论人物，千秋第一流。
家居,近现代末当代初,田翠竹,多情底事恋乡邦，玉笛吹来塞上腔。壮志未能酬海岛，狂名已愧满湘江。诗中偶语工无敌，竹里骄阳败欲降。妒煞鸳鸯池畔立，豆条垂处也成双。四野清歌起老农，闲居照见雪冰胸。去家身似离巢燕，厌乱心如触网蜂。翡翠黛施枝上羽，芙蕖粉傅水中容。寻诗偶步菰蒲渚，独听斜阳古寺钟。
纳凉杂咏,近现代末当代初,田翠竹,聊借新诗养性灵，崎岖世道几曾经。眼中人物空皮相，战里河山遍血腥。出水荷花擎露白，受风梧叶逼窗青。晚来湖上凉堪纳，閒看群鸥落远汀。卧尽骄阳昼正长，井梧禅榻静山房。扇风凉透骄儿梦，石砚诗争碧稻香。烽火未荒歌舞地，牢愁欲负少年场。巢由今世将何用，空忆貔貅镇四方。莽莽中原起战埃，疏狂却愧济时才。窗含碧柳听蝉唱，帘卷飞云看雨来。竹径人归新月上，莲塘风静野船开。湖山到眼闲如此，诗思樽前费剪裁。未许挥戈上战场，闲居景物细平章。萍因岸障风难散，荷为花娇叶自香。竹影半窗清画绝，桐阴遍地碧云凉。新诗写就浑无事，卧听邻鸡唱夕阳。
漫江冬日，得香港大风杂志主编陆丹林先生手书，赠诗奉答，兼呈柳亚子、叶恭绰、杨云史三先生,近现代末当代初,田翠竹,冻云凝墨水笼烟，塞上轻寒欲雪天。早识文名夸洛下，喜传诗礼到梅边。梦中香岛情千里，血里春光恨四年。极目万方烽火里，大风高唱一潸然。卅年南社兴亡感，万里诗名万里楼。百战河山文似虎，一江风月客如鸥。移家何必陶潜柳，浮海终须范蠡舟。流涕天涯人莫问，孤怀不尽少陵忧。
三度还家别家感赋,近现代末当代初,田翠竹,一年三度走风尘，休向樽前问宿因。作宦只馀寒与饿，辞家况值病兼贫。新诗短剑终随我，肥马轻裘不羡人。别有夫妻辛苦处，两番离别在生辰。骎晓鸣禽集树枝，离愁撩乱一丝丝。自知白雪难成调，多谢黄花傲入诗。生计逼人休怨别，真情刻骨不妨痴。临行恐惹牵衣苦，趁著娇儿未醒时。
荒村漫步,近现代末当代初,田翠竹,薇蕨山腰雨后肥，提笼儿女笑成围。草深牛巷喧铃语，柳老春心酿雪飞。卖酒船移花坞去，趁场人踏夕阳归。茅屋想是诗翁卧，竹影鸡声半掩扉。渔樵多傍荻芦居，明媚风光画不如。露顶涧松红独鹤，串腮溪柳白双鱼。孤汀晚笛听时断，远水归船望渐无。行遍村前村后路，碧天纤月展眉初。
麻姑石感怀,近现代末当代初,田翠竹,娇儿携手在征途，亲老还须竹杖扶。共向山中逃海寇，却从石上拜麻姑。难消浊世千回劫，谁写流民一幅图。剩有旧情能迈古，短檠闲读未烧书。仓皇尽室避兵戈，破甑残瓯补涧阿。山稻缓开花蕊细，池塘独酿雨声多。荆榛遍地藏豺虎，鱼鸟无由脱网罗。我自悲歌人自哭，不堪凭吊此关河。苦把艰危托短筇，茅檐绿倩密罗封。门前溪水澄双璧，树杪衡山露一峰。凉月半林惊宿鸟，深潭午夜吼潜龙。灯前忽听妻儿语，明日厨中甑又空。危幕终非燕所栖，秋初风雨更凄迷。炊糜破釜多为砾，汲水深塘半是泥。钝剪夜窗裁蜡炬，轻盐古瓮捣霜齑。诗心不共年华换，离乱生涯掩泪题。
潭州秋兴六首录二,近现代末当代初,田翠竹,匝地妖氛卷垢尘，十年犹惧说前因；门墙互对同天堑，骨肉相逢是路人。欲语性情忧禁锢，偶吟词赋彻沉沦。桃源渺渺无寻处，辛苦刘郎莫问津。不肯低头向草莱，也曾坛坫逞诗才。龙标自诩翻新调，鹏翮无由展壮怀。逝去年华催发白，重来襟抱为民开。应知言者原无罪，但冀甘棠夹道栽。
谒屈子祠,近现代末当代初,田翠竹,江上巍巍屈子祠，光争日月大名垂。芰荷万顷明心迹，兰芷千丛寄梦思。哀郢独挥迁客泪，怀沙永系楚人悲。试听夕照龙舟鼓，竞为冤魂噪一时。招魂举国更倾城，湘水无情却有情。楚些自承高格调，江波惯作不平鸣。幽怀谁解民心在，遗像重光蜡炬明。历代兴亡君莫问，帝王宫阙草莱生。
抗战百咏 其二,近现代末当代初,田翠竹,才喜言和议未终，忽闻胡骑入城东。寒鸦不解河山异，犹背斜阳恋故宫。杨柳枝头杨柳青，杨花和泪点离亭。行人莫折杨枝去，枝上啼鹃不忍听。临危生死见分明，千古争传大令名。莫把英雄比儿女，坠城身重坠楼轻。扬州今古极欢娱，小杜风流孰与俱。销尽繁华遭尽劫，可怜明月一分无。铁锁千寻亘大江，将军不战走仓皇。霜天剩有孤飞雁，明月芦花过马当。皑皑白骨垒城高，秋尽金陵鬼夜号。四十万人飞碧血，招魂谁与酹江涛。
抗战百咏 其七 广州陷落,近现代末当代初,田翠竹,酴醾废垒发花迟，南国风光异昔时。红豆经年零落尽，人间无地著相思。南宛兵哀未解围，将军战血满征衣。黄龙未饮西台哭，空见沙场马革归。飞弹巨炮满吴淞，以卵投岩计亦穷。李牧无言廉颇泣，残烽散入夕阳红。一火咸阳慨劫痕，粉墙朱邸荡无存。项王欢笑书生哭，各有心肠莫细论。
白门歌女王熙春来长沙献艺，观后志感,近现代末当代初,田翠竹,送春才了又迎春，春去春来总怆神。不信已无亡国恨，歌娘亦是乱离人。国破家亡旧梦醒，白门又见柳条青。后庭一曲歌重起，多少流人带泪听。
长沙大火后，旧友咸集湘潭，共饮市楼，借销块垒，席间有征歌者，赋赠,近现代末当代初,田翠竹,灯正明时酒未阑，忍从劫后觅馀欢。樽前忽忆关河破，血样朱唇不忍看。刘郎非为看花来，况复花从异地开。别有牢愁人不识，歌声我当角声哀。
从湘潭市去古塘桥道中,近现代末当代初,田翠竹,江上杨枝袅碧烟，江心细浪稳轻船。东风中酒娇无力，未饱春帆瘦可怜。浅草犹留旧履痕，观鱼犬吠隔溪村。夕阳飞上柳丝碧，一路菜花香到门。
甲辰杂诗,近现代末当代初,田翠竹,胡骑奔驰咽暮笳，遗黎流徙类虫沙。河山破碎无人管，挥泪仓皇别旧家。江汉茫茫起战歌，抚军遁去剑空磨。孤城紧闭残阳里，黎庶家家涕泪多。挈妇将雏趁夜行，泥炉瓦缶弃倾城。云愁月黑荒村冷，前路如闻鬼哭声。奔走哭号剧苦辛，白头黄口没烟尘。轻车一日驰千里，争羡将军是解人。依山傍水即为家，赖有修篁屋角遮。永夜惊魂催坐起，窥窗已是月西斜。古道旗翻夕阳西，村前村后有人啼。“皇军”笑落秋风里，乱血凝红溅马蹄。山头草寇自称王，烛影摇红惨洞房。难得当筵歌一曲，隔墙弹出泪千行。
洞庭碧血,近现代末当代初,田翠竹,兵车彻夜如雷吼，三车径向湖滨走。瘦马含枚别古城，霜蹄踏石石作声。衰柳抱微月，清光生嫩寒。壮士怀忠心，临风忘衣单。腰悬短剑一尺许，剑锋触鞘各自语。野犬惊吠篱落间，昂首注视目如炬。行经茅亭畔，永夜何凄其！山翁尘梦醒，睡眼撑迷离。启扉独瞻望，长揖前致辞：“借问行役人，此去将何之？曷留蓬荜中，品茗谈移时。”官兵答曰“可，”纷坐无一遗。山翁挈瓦壶，小儿灼明火。清涕悬鼻端，欲试终未果。火裂泉渐沸，泉沸茶乃香。分暖各一斟，新暖生离肠。堆面笑可掬，拱手谢未遑。扬袂一为别，前路浑茫茫。山翁凝睇久，无语自太息。携儿入闭关，断梦续不得。欹枕拾闲愁，愁多压满腹。星繁天未明，荒鸡唱茅屋。牧儿初自西南来，霜风猎猎吹笳哀。连宵不寐客途苦，睡眼萧瑟凭谁开。行军湘水滨，双趺乃少息。牵马上草原，草衰褪秋色。疏林缀红叶，白日生晴光。马以草为食，人以草为床。左手曲作枕，右手直握缰。缰稳马不驰，草深味亦香。马儿啮草不啮梦，梦随风向沙场送。黄沙漫漫飞满天，洞庭波浪愁无边。巨弹裂空散星火，杀声遍野酣烽烟。暴白骨，流碧血，手挥刀，身衣铁。王师忠义弥宇宙，誓扫妖氛探虎穴。虾夷原是东海民，甫战即败湖之滨。残阳半轮没山麓，暮鸦悲啼何怆神！马腹既果意远适，长鸣破梦梦无迹。白鸥飞入荻芦花，湘天万里无云碧。昨宵亭长叩门语：“速往滨湖迓军旅。天下兴亡责匹夫，皇皇之令不得拒。”天未晓，月如霜，霜华遍野凝寒光。披衣扶侣向遥路，未有离思生柔肠。万山吐朝日，逶迤入沩水。水深塞雁飞，秋老枫林紫。逢著负伤人，行脚水边止。竹作帐，布为床，床在肩，人欲僵。呻吟之声何凄楚，缕缕入耳如丝长。低声问壮士：“战争诚太苦，卫国全恃君，吾侪愧无补。”壮士忍痛言：“守土责在身。忆余赴战初，满目咸烟尘。湖水作人立，寇焰骄未驯。孤城寂寂罕人迹，城头累累砌白骨。昼不睱寐夜不眠，枪锋距敌数百尺。巨弹毁屋声萧萧，砖飞石走椽楹烧。馀火未尽明中宵，马蹄送响来林梢。杀敌之声高未已，腥风吹寒袭危垒。但求战胜不知败，不求苟活只知死。何期负创皮肉间，讵获生还亦耻耳！”壮士作壮语，语语怀精忠。裹身尺布素，旋看色转红。吁嗟乎！男儿自有身如铁，沙场故事从头说。一行涕泪一行书，一寸河山一寸血！水星楼上星可摘，水星楼下水光碧。楼上星辰楼下水，星水辉映自朝夕。此楼之高高矗天，豋楼四顾心茫然。人民城郭尽如此，凝睇东望多烽烟。烽烟浓压洞庭水，水阔天寒八百里。孤月空照乌鹊飞，战船欲逼鱼龙死。楼头猛士二十人，居处有如兄弟亲。守土报国复何有，三尺短剑七尺身。昨宵敌骑来城下，炮堕城垣弹碎瓦。临难不苟勇莫当，独木乃能支大厦。胡笳急，啼猿哀，血花遍地和霜开，白骨暴街寒作灰。危楼不禁风雨摧，摇摇欲堕城之隈。歌声蓦地惊寰宇，孤军清泪纷如雨。楼与人身毁一时，人与楼名照千古。楼头向有夜半钟，此时破碎楼相同。顽铁无灵长苔藓，东涂西抹苏僵虫。吁嗟乎！元龙豪气悲陈迹，休向楼头寻蜡屐。残钟不语夜漫漫，星影水光仍似昔。武陵城头乌夜啼，武陵城上喧鼓鼙。胡儿登城高未得，城畔架以百尺梯。梯百尺，人五尺，一人攀梯百人继，百人手各持刀戟。城头壮士龙虎同，御敌首藉炮火攻。炮火既尽拔短剑，枭首截腰无不利。剑折复以顽石投，石花血花相交流。此时敌死以千计，尸骨欲与城相侔。城头战士石亦罄，楼上胡儿顶连胫。纷纷争上城头来，城危势破心不灰。双手握梯城北推，梯倾敌陨啼声哀。一梯初堕去，一梯忽又上。城头战士剩一人，迎敌击以巨灵掌。敌乃伸两臂，坚抱战士身。战士压敌头，力斗未肯驯。蓦然失足立无据，苍茫坠向城低处。忠骨碎入瓦砾堆，幽魂化若风前絮。城头乌声啼未休，梅边月落寒江曙。秋尽原野空无人，林木脱叶山嶙峋。岩花损色见寒泪，衰草没径生烟尘。瘦马四十匹，力疲耸硬骨。一步一点头，摇摇势欲蹶。鞭之不疾行，怒目徒吞声。背同布囊比石重，古道曲折且不平。牧马老苍头，齿落作俘虏。尝遍辛苦味，日夕思遁走。偶憩茅亭畔，人首傍马首。窥敌左右散，以目探囊口。赫然心怦怦，塞囊佥断手。想是胡儿死战场，埋骨未得留斯囊。间关浮海归故乡，千家万家啼断肠。憩久忽前去，芒鞋宿何处？颓垣破瓦遍荒村，残骸乱血迷遥路。昏鸦野犬自去来，夕阳冷堕江边树。
玉楼春四首,近现代末当代初,白敦仁,吴侬那识春风怨。出意钩帘惊乍看。晚风发薄不胜梳，初月眉弯新却扇。绿云帐底眠葱倩。黄鸟枝头春睍睆。一场愁梦雨兼风，落尽夭红君不见。楼前咫尺春江水。弱柳拂波吹暂起。短书难寄恨休题，好梦欲留醒不似。琴丝怨入闲宫徵。不尽春心堆玉指。叠澜风急乱红多，何忍将身同恨蕊。楼头短笛凄关塞。柳色依依春叆叇。好天良夜月重圆，香径何人双展拜。萦帘风絮愁无奈。弹泪单衣宽几倍。碧桃花落发红桑，谁与春人填恨海。江南柳色休重赋。笑底深杯花下注。争知此日断肠丝，只在当时携手处。天涯沉恨伤幽素。自剪春罗裁恨句。繁红总是不禁风，只有缀幡人意苦。
鹧鸪天二首,近现代末当代初,白敦仁,覆水年华照鬓觞。樽前无泪与红香。黄梅时节千家雨，一叶相思到小廊。烧烛短，引杯长。愁边得句不成章。金猊香烬银荷黯，帘外轻雷送晚凉。照眼花枝冷似禅。逢春好梦一楼宽。刺桐开落池莲小，闲到吟边十二栏。红烛泪，紫箫烟。无多哀乐换华颠。纷纷过却黄梅雨，润逼琴丝欲改弦。
南乡子六首 村居杂咏,近现代末当代初,白敦仁,桤日上，槿篱斜。村童设钓候溪沙。白水青田龙骨动。催耕种。隔树炎禽时一弄。新堰水，别家庄。看人艺稻午风凉。薄晚烧畲沙户火。昏烟锁。一犁相从归去呵。茅店酒，豆棚花。多君欢计淡生涯。饭了看云篱下坐。无功课。时有浮溪犊鼻过。尘味绝，道心清。无因遁世可忘情。媚不成羞娇未艳。随处看。红白溪花村女面。新竹径，旧年居。打头茅屋俯窥书。古鬲生烟蟠籀篆。烧烛短。文练光垂溪月转。三亩宅，足桑榆。隔墙为卜故人居。即此林泉堪寄傲。微一笑。卖剑买牛吾欲老。
高阳台 绿阴,近现代末当代初,白敦仁,倦蝶迷枝，新蝉抱叶，落英犹恋芳根。乱碧池台，寻常易扫春尘，残鹃不解红香改，傍虚檐、啼到黄昏。叹匆匆，过了斜阳，谁与温存。天涯别有凭栏意，算江关赋笔，从此无春。旧国年芳，换将断雨微曛。青青不辨兰和艾，仗西风、为刬愁痕。怕东君，隔岁相欺，不返花魂。曲槛招凉，虚檐借影，谁家飘麝池台。无限离愁，斜阳楼下新灰。朦胧几树暄禽弄，是当时、手种官梅。任暄风，换叶移枝，犹梦花开。云阶月地从伊阻，叹无春院落，更费安排。苦雨凄烟，天边消息难猜。伤心最是垂杨陌，燕辞巢、客未归来。近窗纱；怕听商歌，寒水楼隈。
鹧鸪天四首 壬午秋词,近现代末当代初,白敦仁,梦熟帘波第几重。楼高人迥夜相逢。琴收座上心先许，雨迸灯前曲未终。一叶落，五更风。昨宵言语太惺忪。瑶台碧海浑闲事，只隔幮纱便不同。淡淡梳栊薄薄妆。眼波眉意费商量。熏香可是怜荀令，梦雨何曾到楚王。欢易歇，夜何长。今番愁味是亲尝。早知欹枕还无奈，拆却鸳鸯不令双。直与秋人事有关。盈盈一水隔银湾。五更风露初七夜，一日相思定几年。人寂寞，泪阑干。水蘋风起蜡枝残。红楼便是伤心地，星月当头不拟看。未必萧娘定有书。江天漠漠渺愁余。鸳鸯文彩合欢绮，真得红鳞寸鲤鱼。墨淡淡，意疏疏。相思两字定何如。从今绣被无眠夜，长得灯前一觑无。
蝶恋花八首,近现代末当代初,白敦仁,黄菊枝头秋意晚。一晌沉吟，几阵南飞雁。天阔云闲谁是伴。眼前风物何曾惯。往事乍怜秋后扇。蠹损梅花，瘦了真真面。罗袖寒温劳缱绻。蛛丝午夜牵别院。蜜炬烟轻秋影灺。竹露风窗，点滴清如泻。曲罢玉箫生醉也。依稀坐近越罗衩。枕面盘丝霜后瓦。一种鸳鸯，此是他生话。说恨说愁浑不暇。匆匆记听寒更打。众里关心罗袜步。来是因风，去是因风絮。落叶晚阶惊乍数。误他小靸登楼处。欲采蘋花遥寄与。凤阁龙楼，缥缈非烟雾。南雁又将归信误。黄昏庭院廉纤雨。楼阁秋深寒乍切。却下珠帘，闲看玲珑月。槛外木樨黄喷雪。樽前笑倩阿侬折。煮茗翻书侬自别。遥夜深心，直恁低声说。早是回肠怜断绝。棂纱影淡金波灭。晓日栏花红欲出。曲里长眉，细扫春烟碧。十八鬟多无气力。镜边不放珠帘隔。未必目成堪永忆。对影闻声，欲罢争忘得。妆罢只言天气热。惺忪一语非明晰。柳外池塘花外雨。鸂鶒鶄，两两栖香语。密叶晚风青似雾。藕丝不断莲心苦。璧玉湘栊天几许。隔水高楼，望尽斜阳暮。远镜山眉横翠妩。秋光畅好独寻处。莫道闲情抛易得。绿鬓黄花，身是悲秋客。楼外雁音低落日。眼前莫个双飞翼。迟月花阴浑易识。能几勾留，换到苍苔迹。后不如今今异昔。无言有泪空相忆。凤幄秦筝声断续。转轴悲欢，一往商弦促。杂体江淹三十六。为伊翻遍人间曲。细雨檐花红簌簌。不道樽前，点点凄心目。看尽成阴芳树绿。人天始信孤怀独。
双调南柯子二首,近现代末当代初,白敦仁,湘竹初成笋，吴蚕倦吐丝。斜栏凭损缕金衣。却向落花深处、立移时。浅语常推病，长愁不上眉。十分矜重向人痴。自由横波足遣、沈郎知。会意知凭眼，妨嫌莫并肩。十分打叠向春妍。几度薄羞浅恨、更无言。酒失憎应惯，琴心理又难。任人看画小眉弯。知道者般新样、定郎怜。
浣溪沙六首 甲申感春,近现代末当代初,白敦仁,爇尽盘心一篆香。空将罗帕赠萧郎。而今年少说王昌。拾翠汀洲花胜雪，吹箫帘幕月如霜。贪天一念薄温凉。两字心关易遣知。相看双袖万行啼。暂逢花月莫寻思。似我情怀甘自减，从他风雨觉来时。夜阑独理旧书辞。无限人间重晚凉。直缘离决恐情伤。含愁不语弄丝簧。弦绝易关徽外响，歌深不是枕中方。两年辛苦一声狂。谁信重逢未有期。经秋风雨再来时。占人怀抱误人思。曾是牡丹输解语，断无杨叶永如眉。三生花草梦西溪。小阁凝寒夜帐幽。烘帘眉月易成秋。天生江水不西流。无可奈何甘薄倖，最难消受是温柔。清欢一往挂帆舟。绮语难删静志居。沉思何事苦关渠。痴根寻向古人书。负手英雄看过鸟，惊心琴瑟悔为鱼。真成独坐恼花初。
三台令二首 和石帚师,近现代末当代初,白敦仁,秋草。秋草。原上离离红烧。斜阳尽处青山。山外半骓未还。还未。还未。南苑西风流水。秋柳。秋柳。头白昏鸦栖久。寻常斗罢宫腰。可奈西风覆巢。巢覆。巢覆。愁到先生五斗。
相见欢 二首,近现代末当代初,石声汉,无言怯卷重帘。晚秋天。自是多情长日病相牵。相思泪。和筝坠。自堪怜。莫向金绡红豆数流年。无聊细数行云。晚风轻。试问秋来何事不销魂。漫漫路。家何处。倍伤情。天把相思尽付可怜生。
菩萨蛮 回文二首,近现代末当代初,石声汉,苦思相见翻无语。帘卷晚晴天。白影横窗月。篱菊粉墙西。树归鸦噪环孤戍。钟寺远霞红。酒病怜寒瘦。残蕊共眉攒。
谢秋娘五首,近现代末当代初,石声汉,歌舞散，惆怅惜余春。锦样年华随逝水，梦中情事逐芳尘。寂寞想前因。庭院静，辜负旧芳春。花鼎水消沉落絮，珠帘钩亸浥轻尘。寥落更无人。珠泪冷，还数别来春。兰气已迷衣上褶，指螺犹印镜边尘。长忆影中人。离恨重，何处觅残春。罗袂分明凝绀唾，宝奁萧瑟络陈尘。谁是昔年人。情不尽，长忆可怜春。旧梦已荒花上露，新愁难绾柳梢尘。絮果泣兰因。
水调歌头三首 戊寅春日长沙乡居，寄张小柳、王望楚,近现代末当代初,石声汉,回想去年事，一出续黄粱。相逢但问研究，风格恁张扬。桌上红蓝墨水，架上英法日语，事事尽堂皇。天平显微镜，棋列极辉煌。英文过，植物毕，国文忙。晚来犹有，专家会议两三场。坐看主任员长，西装纸烟手表，跻跻复跄跄。开发西北者，意气总轩昂。烽火漫云急，道远正无妨。须知抗日救国，正好做文章。胡桃国防树也，萝卜国防菜也，慷慨说周详。热血俨如沸，讲演声琅琅。飞机过，大炮响，始匆忙。太太细软文件，偷向四川藏。练习话剧歌咏，组织宣传大队，出发赴穷乡。救国募公债，遍解他人囊。日暮电灯黑，独坐静思量。不才如我之物，何苦亦装腔。欺人自欺而已，于我于人何补，愧汗湿如浆。附和事容易，难在泯天良。人才事，百世计，许荒唐。廿年卅年以后，粉骨岂能偿。人生糊口而外，尚有其它可贵，长叹起旁皇。聑耳服辕久，风起忆穷荒。
临江仙二首,近现代末当代初,石声汉,午夜无眠经久惯，闲愁不怨更长。惟将琐屑转柔肠。家贫偏米贵，亲老值年荒。富贵早知非我事，近来都不思量。投荒弃远正何妨。酒边新白发，众里旧清狂。不寐已甘聊蜷伏，短衾历试温凉。静听风绪绕回廊。小窗鸣败纸，饥鼠啮空箱。漏尽旋闻鸡唱起，轮声喧过高墙。起来寒意涩如霜。晓星看泯灭，残月惜微茫。
鹧鸪天 寿细君,近现代末当代初,石声汉,自嫁黔娄百事乖。春风纨绮尽蒿莱。岁朝羁旅伤憔悴，九月寒衣未剪裁。儿女累，米盐灾。七年犹著嫁时鞋。鸳盟若许前生约，后世为君作妇来。冻馁驱人剧可哀。鹧鸪牵上凤凰台。恭签誓约真无耻，不发牢骚假学乖。浑是戏，更休猜。任人提线不关怀。自从羞恶都忘后，俯仰人丛当活埋。
虞美人 有浴而非命死者，因为清浊冷暖之辨数章,近现代末当代初,石声汉,丁宁底事劳汤沐。质洁何须濯。可怜才浣世间尘。已教众人含恨悼芳魂。试看菱藕中如雪。不洗依然洁。再休珍重辨苍黄。且向藻根繁处自埋藏。寒潭止水如明镜。惯照幽兰影。出山溪涧渐漫漫。欲擢青莲须莫到人间。晶莹争似冰凝雪。冷澈刚能洁。无端一夜软东风。又见明朝波涨绿溶溶。泠泠止合藏幽涧。莫许人相见。华清池水恁涟漪。才到临潼山下已成缁。秋河汛溢泯牛马。纳浊方能大。急湍清浅不容濡。长铗便教弹破也无鱼。
浣溪沙 嘉州自作日起居注六首,近现代末当代初,石声汉,五鼓敲残露薄曦。匆匆推枕起寻衣。渐闻啼鸟弄晴晖。汲罢井华僵指活，烧明冷灶倦眸眵。营门吹角报升旗。白足提篮上菜场。残瓜晚豆费周章。信知菰笋最清肠。幼女迎门饥索饼，病妻扬米倦凭筐。邻厨风送肉羹香。十号才能几日过。频翻挂历待如何。纵教发放也无多。寄卖行前低问讯，旧书摊畔再巡逻。近来交易有成么。双袖龙钟上讲台。腰宽肩阔领如崖。旧时元是趁身裁。重缀白瘢蓝线袜，去年新补旧皮鞋。羡它终日口常开。课罢归来喘未纾。襁雏蹀躞扫庭除。添薪落叶也都疏。脱粟饭成儿女乐，涤盘水竭病妻呼。一灯先课大儿书。骤雨惊传屋下泉。短檠持向伞边燃。明朝讲稿待重编。室静自闻肠辘辘，风摇时见影悬悬。半枝烧剩什邡烟。
望江南·春蚕梦十二首·道,近现代末当代初,石声汉,无限意，渊默自堪传。未著迹时皆妙谛，一成行处便陈言。春梦几时圆。舒造化，生意谢天工。素壳晶莹留旧梦，黑头攒动醉春风。辛苦种无穷。揉墨浪，阑格任欹邪。纸响低沉风飐柳，梦痕零乱蟹行沙。春蚓间秋蛇。春漏促，淅沥响空阶。墨渲始知窗纸润，灯昏疑是扁风来。倦眼涩还开。新雨过，午夜转微凉。浓泼春茶消积困，臭烧烟卷伴蚊香。人静柝声长。寻旧诂，摇落更支离。遍检群编供獭祭，还凭独断靖狐疑。孟浪未须辞。鸣络纬，忽忽又中宵。几日蹉跎轮滞辙，一时奔放浪推潮。微笑笔乘飙。抽不尽，一绪自家知。烂嚼酸辛肠渐碧，细纾幽梦枕频移。到死漫馀丝。情宛转，洄复诉凄清。倾鬲漫夸忘冷暖，化身旋梦薄苍旻。山上世缘生。洴澼洸，椎练染成纁。雾縠冰绡非夙分，残绵剩帛袭馀温。蝶翼梦离魂。裁制可，依梦认秾纤。敢与绮纨争绚丽，欲从悲闵见庄严。压线为人添。
鹧鸪天 记近闻近遇,近现代末当代初,石声汉,纨绔声威虎后高。分朋狠斗媚樱桃。贪逾长卫搜阛阓，酷迈周来用烙炮。凭暴虐，计勋劳。公车馆饩恣游遨。群猱升木长林毁，那许鹓鸾剩羽毛。牛鬼蛇神事有无。蚊雷市虎代爰书。乌台谳急钞瓜蔓，红卫兵骄卤腐儒。髡皓首，系玄符。龙钟拥彗涤圊窬。劳心锻就风波狱，迁固何曾涉谤诬。
最高楼 自嘲,近现代末当代初,石声汉,平声事，畏避恁多端，行止要心宽。衣冠高会芒攒背，寒喧广坐棘藏毡。有冰心，无媚骨，乏奴颜。怕茧足、侯门承色笑，愿负手、蓬门看夕照。慵应付，且偷闲。绮罗脂粉惧椒堇，歌筵酒局苦喧烦。守迂愚，甘懦软，认冥顽。终不悔，铸错任万千，旋忽付遗忘。惯输攫搏劳鹰隼，动披肝胆委豺狼。信人情，无世故，彻堤防。看白首、相识犹按剑，悟白璧、难辞蝇作玷。恁卖我，又何妨。天荆地棘从容步，钢筋铁骨耐创伤。百年身，恩怨债，总寻常。
荷叶杯,近现代末当代初,石声汉,别意似无还有。忆否。觖月映西楼。碧云黄叶锁清秋。愁摩愁。愁摩愁。剩有离怀如病。秋尽。草色接天黄。罗衣沾露立残阳。凉摩凉。凉摩凉。
长相思三首,近现代末当代初,刘永平,晓来砧。晚来砧。断续临风碎客心。华阳飘此身。漏沉沉。思沉沉。忆到西楼旧梦频。曷来鼙鼓音。锦城东。锦江东。华屋绮窗帘幕红。小桥夕照明。恨匆匆。惜匆匆。一别家山类转蓬。关河离乱中。在洛南。在颍南。梦中依稀见故园。虫沙血未乾。恨无端。愤无端。似有寒光落枕前。一梳眉月弯。
浣溪沙四首,近现代末当代初,刘永平,动后初传夺虏旗。山遥水阔雁来迟。平安为报岭梅知。洛水非遥频击梦，锦城堪恋未忘归。停骖返旆乍沉思。细雨秋风卧剑南。野溪初涨近茅庵。满天愁雾暗垂帘。去国仓皇魂梦苦，停云检点泪痕添。雁零鸿断我何堪。榻冷初惊落叶霜。江楼月黑夜茫茫。青灯一豆照回廊。寻梦难成终有恨，耽吟不寐亦何妨。麝尘莲寸此情长。月照绯帷透暗香。兰灯静照寂寒窗。几声更鼓入苔墙。被借笼薰方觉暖，宵因客久始知长。吟梅小院意难忘。
浣溪沙三首,近现代末当代初,刘永平,日落旗亭绮幔斜。小巢疏柳宿归鸦。倚窗坐久晚寒加。茗碗闲添初焙叶，胆瓶清供未开花。聊将蝶梦换年华。懒数鸡鸣晦雨晨。絮沾花湿掩重门。暗弹丛稿箧中尘。客少还须茶当酒，影孤时有燕窥人。渐多绮语莫伤春。翠染江头碧柳丝。风轻云淡日迟迟。饯春争赏牡丹时。触目落红添惆怅，扑襟飞絮惹相思。旗亭强饮酒盈卮。
点绛唇二首,近现代末当代初,刘永平,风冷欺花，满枝摇落春迟暮。杜鹃啼处。露化溟濛雨。巢隔珠帘，燕子衔泥去。垂杨外。恨丝千缕。缭绕空中絮。乍暖还寒，掩关仍倩云屏护。怨情难诉。未忍移筝柱。清供瓶花，蕾小知谁主。离魂苦。梦中酸楚。醒又伤春暮。
浣溪沙·记梦三首,近现代末当代初,刘永平,绿鬓钿钗琥珀嵌。蛮腰婀娜手掺掺。淡裙轻衬藕花衫。巧倩朱唇微笑破，殷勤青鸟尺书衔。星河一夕判仙凡。锦意温存笑语柔。瑶台月下送明眸。比肩人海总销愁。冠玉如君岂易得，梅花似汝几生修。团团璧月挂帘钩。六曲栏干柳外凭。一钩新月竹边生。低眉无语露香凝。萧史襟怀浓似酒，藐姑神态冷于冰。魂销庄蝶化孤灯。
鹧鸪天·和石桥有感原韵二首,近现代末当代初,刘永平,梅柳无心寂小园。迎风故意唤春眠。短檠灯度缠绵夜，剩篆香销旖旎年。莲漏歇，麝香残。谢桥魂断梦凄然。醒来怕问笙歌地，却看邻娃拨凤弦。绮阁秋深特地寒。巢空燕去冷雕栏。海棠凝露偷弹泪，琼月遮云暗卷帘。湘瑟寂，荩香残。怕听更鼓拢愁眠。梦中惯觅天台路，知在蓬瀛第几山。
浣溪沙二首,近现代末当代初,刘永平,静坐萧斋岁月催。人生岂待命安排。故山猿鹤赋归来。百折涓流奔大海，千层激浪起惊雷。图南振翼莫徘徊。久住青溪学种瓜。筑茅忘尽旧年华。而今冷月伴梅花。终必破除蛾出茧，了无挂碍浪淘沙。梦魂夜夜向天涯。
金缕曲·接晨风兄平反书，感赋二首,近现代末当代初,刘永平,梁月分明是。忆音容、离肠寸断，欲悲还喜。四十年来无信息，难卜浮沉生死。慨今世、无缘再会。只等泉台重把晤，待枫青、月黑陪知己。伤感事，总牢记。车尘席帽几时已。数生涯、餐毡穷塞，三千余里。归卧夷门花正好，仍伴荼蘼沉醉。似往日、驰骋文史。翘首中原无限路，任梦魂、先到汴京市。衷肠热，泪如水。湖海归来也。数当年、高歌击筑，孰如卿者。天下英雄君与我，冲浪逐流潇洒。奋椽笔、凌云声价。大块文章惊耳目，看虞初、新志留佳话。付逝水，存风雅。四凶放逐沉冤泻。望梁苑、烟笼河柳，花盈原野。自古词人多不幸，谁吊汨罗屈贾。庆谪仙、夜郎获赦。初度良辰来喜报，酌金罍、昂首临风把。身外事，休牵挂。
望江南·咏避暑山庄七首 烟雨楼,近现代末当代初,刘永平,山庄好，烟雨护层楼。吹笛小红能荡桨，吟诗老杜泛中流。一叶木兰舟。山庄好，湖渚满芰荷。香远益清临水榭，影怜娇小束红罗。翠黛映横波。山庄好，菱渡赛江南。贴水田田风袂举，清香袅袅碧波连。笑语渡头欢。山庄好，盛世想康乾。璧合华夷联塔庙，烟笼凤阙耀金銮。万国拜衣冠。山庄好，致爽起烟波。圣祖品题挥健笔，那拉听政暗张罗。功罪究如何。山庄好，铁树喜开花。黄缕凝球迎旭日，清馨袭袂翠枝斜。圆顶缀奇葩。山庄好，四库费幽寻。避蠹芸香清肺腑，环楼水月护书林。愧未涉文津。
望江南·和当代中国出版社张长庚先生雾中游马嵬坡三首,近现代末当代初,刘永平,杨妃苏，得救渡扶桑。箫鼓楼船旌蔽日，和歌山上驻行装。遗事赋新章。杨妃恨，宫阙劫灰埋。防卫无方朝政乱，却将罪过诿裙钗。女祸论尤乖。杨妃香，妙舞奏霓裳。未亡马嵬从人愿，至今美誉溢东洋。公允再评章。
越调天净沙·为贪官画像二首,近现代末当代初,刘永平,廉经倒背如流。表白信口胡诌。乱挂羊头狗肉。花前酒后。红包礼品照收。国帑亿万挪移。花枝三五小密。公房变作私邸。官家捉去。此番断送头皮。
中吕醉高歌·咏怀四首,近现代末当代初,刘永平,半生南北驰驱。垂老燕京流寓。浩然正气胸中贮。粪土封侯万户。后庭玉树歌声。银座琼杯倩影。荧屏乍启便头疼。何况身临其境。几经世事沧桑。几度乘风破浪。太平洋上襟怀敞。宇宙与余同广。棋枰袖手旁观。胜负云烟过眼。抟风鹏鹗凌霄汉。壮我骚心诗胆。
东澳课童二首,近现代末当代初,刘逸生,板墙围作授书厅，门对平波万顷青。贽敬区区持紫蟹，赤身犹带浪花腥。咿哑三五集渔童，课本亲书字不工。写到鲢鳙鲈鳜句，真疑笔画叠重重。
有感于二十世纪思潮四首,近现代末当代初,刘逸生,炎黄早歇百家鸣，却向西风借救兵。鸦片换形狂嗜后，庙廊一样害苍生。挥斥陈编引外编，新翻魏晋又谈玄。乱华终借犁锄手，倒退今超五百年。小智夸夸大智藏，当年韩柳焕文章。炎炎赤日群芳尽，应悔彤云捧玉皇。滚滚思潮乱假真，不随代变即陈人。老来悟道应嗟晚，放眼风前路已新。
读陶二首,近现代末当代初,刘逸生,我居未湫隘，门临大车道。车声日夕喧，俗尘不可扫。十载忽已过，人与声尘老。偶忆陶彭泽，庐前同扰噪。心远地自偏，采菊盈怀抱。有子贤自佳，不贤安足忧。陶公亦蒙蒙，胸底生戈矛。愚者蕴奇智，所用非常俦。古人重福将，安坐致公侯。绝圣与弃智，至道闻聃周。
浣溪沙二首,近现代末当代初,刘逸生,薄薄秋云夜转长。依然牛女冷相望。阶前已怯碧罗裳。锦字两行闲涕泪，冰弦一弄古潇湘。更无人处自回肠。新月纤纤下彩云。梦回人在碧荷村。瓶花相倚自温存。摇落未禁风雨鬓，飘零拚付浅深樽。乍闻跫咽人篱根。
菩萨蛮 冬日四首,近现代末当代初,刘逸生,年年都觉人添老，老来情味谁能道。回首旧征鞍，关山长路难。花开花又落，岁月抛人却。雨过倚危栏，湿云催晚寒。秋痕易老情难老，无情最是天涯草。伫立望黄昏，思量一代人。悠悠人已暮，剩有凝情处。忆得少年时，何曾伤别离。晚帘乍卷轻寒落，一星初上阑干角。悄悄问星星，一生多少程？楼高遮四面，对望何曾见。天上自多情，红尘醉未醒。闲时况味如清酒，偶然似浪轻轻逗。杯里望群山，千重乱石滩。无边哀雁落，鹰隼窥林薄。去日路如何，江湖雨雪多。
菩萨蛮 秋窗雨夜,近现代末当代初,刘蘅,素心自证谁相许。灯前听尽潇潇雨。夜色已清凄。孤蛩休更啼。天长归梦懒。坐瘦炉香短。谁与唤添衣。清欢思旧时。萦怀愁绪如何理。千丝待浣寒江水。旧水夕阳边。新愁化暮烟。烟飞留不住。愁也消无据。遮莫苦相思。秋深瘦到眉。
三台令 答竹韵五妹,近现代末当代初,刘蘅,思睡。思睡。梦远来迟月坠。新凉夜味谁知。秋窗有客皱眉。眉皱。眉皱。忍见东篱花瘦。文字。文字。中有桃源天地。四邻鹅鸭喧喧。三秋把卷闭门。门闭。门闭。一默神游云际。空幻。空幻。蜃市楼台天半。潜心收拾春华。村鸡苦报日斜。斜日。斜日。忍负杏花幽寂。沧海。沧海。恁的桑田偷改。雨馀满院春光。无端又惹断肠。肠断。肠断。月底一声啼雁。江畔。江畔。独立昂头霄汉。秋晴月色凄盛清。催诗试我性灵。灵性。灵性。水淡烟柔风劲。
鹧鸪天 丙辰初秋赴粤吊黄花岗七十二烈士墓，追念先兄元栋,近现代末当代初,刘蘅,苦唤无应可奈何。瞻碑抚石泪滂沱。男儿报国忠心壮，弱妹虚生恨事多。兴鼎革，振山河。黄花岗上我哥哥。英名永在千秋史，血染粤山百丈高。坐久添衣夜欲阑。楼前冷月照重山。西风不解词人瘦，玉尺难量恨海宽。怜独客，少清欢。自家形影自盘桓。床头别有云边路，好待轻舟载梦还。度过黄昏等度年。日长情绪为谁牵。风光别后黄花老，雁字来迟望眼穿。于枕上，听檐前。凉宵急雨似奔泉。记君劝我词心换，莫作愁人作酒仙。
鹧鸪天 祝竹韵寿,近现代末当代初,刘蘅,节序频移秋夏冬。好春早在玉壶中。词仙诞日持觞近，客子归心与箭同。寻美景，记芳踪。半生几砚共春风。竹轩诗酒名闻世，寄语山阴莫自雄。戏水寒芦作雨声。来君指下不胜情。秋江月白流萤坠，画舫宵深断雁鸣。听此曲，快平生。春风早与定鸥盟。相亲那晓离别后，愁结如山几万层。修得清因几世前。相亲俦侣尽诗仙。原知梅院春长好，却恨书窗月未圆。居客地，对愁天。霜风不解我高年。寒生独夜频思酒，移坐屏山酒望边。梦破无痕费苦思。不堪言怨不堪愁。慈航可度缘犹浅，蔗境求安愿又违。天黯黯，雨霏霏。生涯不欲告君知。含情只说珠江树，寂寞冬姿伴我宜。悄看斜晖隔水明。满天画意与诗情。思君莫问君知否，索句何因句未成。山一带，路千层。云深林密掩归程。无端来作笼中鸟，听尽高飞野鸟鸣。
鹧鸪天,近现代末当代初,刘蘅,起舞鱼龙会百川。浪花如雨洒蛟涎。开怀一醉杯中酒，得句神游诗里天。新气象，好因缘。月轮心镜共长圆。要知宇宙春多少，高是青山绿是田。佳气东来贯百川。馋蛟到此止饕涎。长青树种承平世，五彩云上不老天。游翰苑，结清缘。笔花珠蕊及时圆。诗歌尽谱甘霖曲，争唱苗头旱后田。
清平乐 应楠园征稿,近现代末当代初,刘蘅,楠园新建。气象诚高远。诗画双成情一贯。不啻瑶池阆苑。当今礼士求贤。熙熙仰见尧天。而我奚忧迟暮，余生且乐留连。月痕花影。一并秋光冷。佳日偷闲临美景。愁倩西风收领。琵琶弦上悲音。情长传到如今。岂独江山司马，凄然涕泪沾襟。
步鲁实先教授朱梅四绝原韵,近现代末当代初,张北海,嫩蕊窥窗带醉红，麝薰缥缈入江风。梦回一翳沦千劫，剪取须弥芥子中。褰裳归去撷菁华，漠漠怀柯剩镜花。合伴垣娥添月色，断无消息五侯家。无为曾记我生初，掠粉飘香事可虚。天办新妆遮老眼，凌波微步影疏疏。露演蔷薇丽紫清，胭脂点罢态轻盈。落花风过春难在，倦羽魂归恨未平。
浣溪沙,近现代末当代初,张伯驹,飒飒霜寒透碧纱，可堪锦瑟怨年华，风前独立鬓丝斜。宛转柔情都似水，飘摇残梦总如花。人间何处不天涯。霜压高城画角寒。黄花满地雁横天。无边凄咽晚风前。落叶打门声似雨，残灯支枕夜如年，那堪憔悴为秋怜。
蝶恋花,近现代末当代初,张伯驹,眼底江山零落尽，愁雨愁风，更是重阳近。乌帽青衫尘扑鬓，重思往事眉痕晕。孤馆凄凉灯一寸，睡也无聊，醒又无聊甚。明日朱颜成瘦损，夜长不管离人恨。欲诉离怀音信杳，雁影双双，又过西楼了。惆怅亭皋秋渐老，天涯遍是红心草。纵说江南无限好，病酒疼花，暗损人年少。总为多情成懊恼，去时知悔来时早。深掩云屏山六扇，对语东风，依旧双双燕。小院酒阑人又散，斜阳犹恋残花面。流水一分春一半，有限年华，却是愁无限。禁得日来情缱绻，任教醉也凭谁劝。
浣溪沙 秋意,近现代末当代初,张伯驹,黯淡云山展画叉，笛声楼外雁行斜，镜中容易换年华。庭际渐衰书带草，墙阴初放玉簪花，西风昨夜梦还家。砧杵声声万里思，西堂虫语沸如丝。轻随落叶只灯知。偏是乡遥嫌夜短，多因醒早恨眠迟。刀环盼寄总成痴。孤客沉吟意暗伤，春人憔悴况冬郎，客中偏是觉秋长。碎绿蕉声摇夜雨，怨红草色送斜阳。眼前愁绪太凄凉。听到无声更可怜，长宵未许教人眠，客魂销尽一灯前。风柝怕惊愁里梦，霜钟欲破定中禅，开门只见月当天。霜鬓萧萧独倚阑，帘波掩映夕阳前，西风相对总无言。一叶梧飘穿月破，数行雁过印江寒，画桡不点镜中天。新月搯成爪样钱，海棠红湿泪阑干，眉峰暗锁小屏闲。凋碧欲迷烟外路，残青难画雨中山，看来都在有无间。
换巢鸾凤 故宫五色鹦鹉,近现代末当代初,张伯驹,花外斜曛，漫神依紫籞，梦绕红云。倚笼思故主，下笔记郎君。贞元朝士共销魂，暂偷活、何尝忘旧恩。伤迟暮，自爱惜、羽毛谁认。独问，西母讯。情恋旧枝，私语啼痕晕。世换红桑，石填碧海，瞥眼兴亡休论。空有文章只关愁，更无歌舞能传恨。听春鹃，望山头、一样凄损。天上瑶官，怅传愁彩笔，寄怨雕笼。梦回江草碧，凄对洛花红。人前无语诉东风，只空望，云车回六龙。开元事，漫更话、旧时恩宠。春梦，前代送。惊换劫尘，枉把金经讽。苑日寒鸦，垒泥旧燕，兴废伤心还共。归路长迷海中洲，夕阳谁吊城南冢。怜飘零，费词人、曲按鸾凤。
木兰花慢 题马湘兰画山水,近现代末当代初,张伯驹,数南都艳迹。繁华梦，去如烟。看堑限金汤，城围铁瓮，无奈降幡。帘前，画眉彩笔，有佳人写出旧江山。风月魂销故国，莺花劫换勾阑。连环，小字印玄玄，半偈忏情禅。想镜槛隔灯，芸窗倚翠，螺墨金笺。当年，练裙宝扇，问风流、惟剩夜潮还。只有秦淮一水，无情送尽红颜。看重来似旧，只多我，鬓霜稠。笑地借桃源，生同葛蔓，早忘神州。温柔，选歌逐舞，似隔江商女不知愁。花月欢情未减，河山涕泪全收。风流，一醉换貂裘，梦早觉青楼。甚不衫不屦，形骸放浪，顾我还羞。归休，就荒菊径，逞霜容、犹待主人秋。都道不如去也，相招先谢吟俦。
菩萨蛮 辛巳七夕寄慧素,近现代末当代初,张伯驹,声声何处吹箫管，可怜一曲长生殿。唱到断肠时，君王也别离。露零罗扇湿，疑是双星泣。不忍望银河，人间泪更多。怕听说是团圆节，良宵可奈人离别。对月总低头，举头生客愁。清辉今夜共，砧杵秋闺梦。一片白如银，偏多照泪痕。
念奴娇 和正刚咏金陵用高青邱韵,近现代末当代初,张伯驹,韶华依旧，春来去、送尽兴亡如许。三月秦淮莺乱舞，听唱隔江商女。燕子双双，飞花点点，欲对斜阳语。降幡一片，四天烽火齐举。谁问涕泪新亭？天涯芳草，岐路伤行旅。剩水残山余画稿，难忘离宫禾黍。金剑沉埋，琼枝销歇，惟有愁长伫。黯然王气，几能禁得风雨。杜鹃声里，惜芳菲、又减新来情力。愁梦一埸春事了，惟有书阴长日。风拂鸣琴，月窥吟烛，触景全非昔。旧时游宴，剩看池水凝碧。曾记白练听歌，青衫涴泪，憔悴京华客。陵谷几经朝市换，残弈浑难收拾。对酒伤多，登楼望远，烟树沉沉黑。平芜尽处，夕阳独恋山额。
念奴娇 和枝巢翁展春园坐雨词,近现代末当代初,张伯驹,海棠时候，廉纤雨、做就浓阴天气。一夜溪流添绿涨，晓看池波平地。金粉香残，胭脂红晕，花露流光里。风帘不捲，满庭深掩苔翠。当日南浦孤篷，西窗短烛，梦影谁能记？旧侣如今无一半，忍问飘零芳事。三月伤春，十年作客，襟上犹余泪。银灯自剔，不来深巷嘶骑。万红千紫，都过眼、换了一庭新绿。才说春来春又去，几日悲欢相续。帘映苔痕，泥黏屐齿，小径阑干曲。忽来佳客，夜阑同剪窗烛。应似乘兴山阴，论交中散，酒阵消愁斛。今古浮云余一笑，何用穷途阮哭。好景难留，名花如幻，转瞬韶光速。自开还落，不关风雨荼毒。
水龙吟 杨花依章质夫苏东坡唱和韵,近现代末当代初,张伯驹,乍开谁当花看，幻身一现旋教坠。隋堤路远，章台非旧，有何情思。摇荡春魂，懵腾酒梦，重门深闭。算颠狂成性，飘零经惯，最容易，因风起。抛撇故乡何处。料天涯、枝头难缀。飞时有迹，捉来无影，欲团还碎。乱扑征衣，轻窥离席，又随流水。怪年年作态，将人勾引，洒东风泪。可怜身似秋蓬，恁无归梦随抛坠。浮生瞬息，飘零半世，绵绵离思。吹尽香尘，只余残照，一春长闭。恨质轻易散，缘悭难住，芳魂去，谁呼起？沾惹青衫如雪。和脂香、酒痕犹缀。愁风妒雨，人间天上，柔肠都碎。判委泥沙，不如早谢，总随流水。共飞灰化作，庄生蝴蝶，染啼鹃泪。
水调歌头 南行逢春雪至金陵稊园词社以此调咏春江花月夜因赋,近现代末当代初,张伯驹,睡醒欠伸起，开眼换山川。迷离不辨天地，春雪正漫漫。昨日黄沙白草，今日琼枝玉树，一夜到江南。江水今犹昔，江月古长圆。江与月，花与雪，映钟山。风流六代不见，只有夜潮还。月为花来写照，花为江山生色，雪为月增妍。我岂谪仙侣，着我在其间。明月一年好，始见此宵圆。人间不照离别，只是照欢颜。侍婢梅花万树，杯酒五湖千顷，天地敞华筵。主客我同汝，歌啸坐花间。当时事，浮云去，尚依然。年少一双璧玉，人望若神仙。经惯桑田沧海，踏遍千山万水，壮采入毫端。白眼看人世，粱孟日随肩。
瑞鹤仙 西湖归来载兰花丛为赋,近现代末当代初,张伯驹,可怜论价买，纵零落孤芳，也羞萧艾。无人自丰采，有五湖烟雨，扁舟轻载。云裾露带，更掩映、梅边竹外。漫螺痕、写入秦淮，身世美人同慨。何在。当门须去，不共春风，冶桃相赛。寒盟久废，同心会，总难再。似琵琶马上，杜鹃声里，乍见行妆绝代。喜芸窗、伴取青莲，贮来水绘。北梅亭尚在，纵依旧东风，游人都改。青山自余黛，映花光岚影，夕晖朝霭。云绡雾彩，罨画出、芳林一带。甚江南、铜井铜坑，不让雪香成海。应悔。玉楼人醉，宝马金鞭，少年豪概。经时换代，故宫远，总同慨。忆踏青俦侣，随春俱去，了却繁华宿债。听斜阳、清梵钟声，顿离色界。
浣溪沙 咏海棠,近现代末当代初,张伯驹,金屋深深合护持，春风倚槛斗腰支，玉颜微醉晕胭脂。百样娉婷难入画，十分富丽不宜诗，含情无语夕阳时。睡态惺忪唤未醒，云鬟斜亸看轻盈，人间那有此倾城。若待流觞春亦醉，不须烧烛夜还明，直疑香国梦中行。
菩萨蛮 偕慧素南游春暮未归客邸忆故园海棠作,近现代末当代初,张伯驹,画帘日暖春如醉，酒波夜照胭脂睡。道是海棠时，思归泪暗垂。天涯春又晚，楼外回双燕。今日误看花，明年何处家。阑干落尽梨花雪，春归剩有双飞蝶。一望恨绵绵，断肠芳草天。玉笙花外弄，醒后情如梦。是梦也难留，灯残人更愁。
菩萨蛮,近现代末当代初,张伯驹,银灯影射唐花艳，金盘椒酒团圆宴。爆竹一声声，催人华发生。春晖无限好，自看年犹少。两字报平安，今年胜去年。庭前犹积残年雪，良辰又到元宵节。人寿月团圆，红妆围绮筵。银花开火树，竞看龙灯舞。装点似承平，繁华不夜城。玉蝀垂影桥如带，龙池水暖冰初解。芳信到迎春，柳黄初未匀。春风吹露草，又绿长安道。小雨润香泥，闲花逐马蹄。氤氲香篆盘炉凤，貂裘不脱春寒重。明日是花朝，雪中开小桃。阴阴琼岛路，冷坼胭脂树。杨柳锁楼台，去年双燕来。池波微皱风初起，鱼苗三寸生春水。照影倚红阑，分明镜里天。苔痕墙外道，傍晚人行少。背立夕阳斜，开残绿杏花。小庭悄悄重门隔，梅枝鹊踏飘香雪。一曲琵琶催，南花入北来。胡天环佩冷，怜写红罗影。名士唱新词，佳人借口脂。出墙红杏春风闹，秋千墙里佳人笑。冲破绿杨烟，罗裙直上天。断肠寒食道，何处无芳草。花落子规啼，楼头日又西。锦屏十丈阑干倚，妖娆无限东风里。一片雾中天，海棠占大年。夜深春睡懒，更觉红妆艳。灯下对倾城，花光夺月明。双薰茉莉浮香茗，软酥初熟藤萝饼。飞雪午晴天，浑身沾柳绵。一庭风过处，四面飘红雨。花片入残卮，招来蝴蝶飞。石家不见黄金屋，绿珠怜对人如玉。春日上浓妆，娇容羞海棠。碧梧栖彩凤，都是多情种。日日早归家，为伊迟看花。牡丹时节春风丽，一尊相对贞元士。金殿夜朝天，白头思少年。残阳楼外挂，返照琉璃瓦。泪眼看花枝，此情鹦鹉知。牡丹凋谢荼蘼老，锦茵不忍残英扫。春事已阑珊，销魂芍药栏。烽烟仍满地，未碍芳时丽。再作看花人，明年花更新。
鹧鸪天 春尽病中作,近现代末当代初,张伯驹,不是关情也有情，十年愁病损兰成。颜衰怕见时藏镜，眼倦难明每近灯。花自落，草新生，东风吹到几时停。才能拭了伤春泪，帘外莺啼又数声。乍捲疏帘觉晓凉，扶筇缓步小银塘。池波滟滟容新雨，花木欣欣恋早阳。茶鼎沸，药炉香，谁知过却好时光。近来一病一回老，身似秋林不耐霜。
酒泉子,近现代末当代初,张伯驹,斜月西楼，楼外残莺啼晓。夜难眠，还起早，懒梳头。胭脂匀了恹恹地，鹦哥那解人意。理琴弦，弹流水，恨悠悠。青杏黄时，还记花开那日。月朦胧，吹玉笛，影参差。近来才减伤春恨，昼闲长觉困。镜奁中，惊瘦损，没人知。
清平乐 落叶,近现代末当代初,张伯驹,洞庭波起，渺渺人千里。楼外夕阳多憔悴，雁背带来秋意。残灯支枕无眠，声声只在林间。一夜西风卷尽，开门又见青山。萧萧渐急，堆满阑干侧。穿月飘风无气力，谁共落花怜惜。春红夏绿凋零，一般同是伤情。拾取欲题无语，凭他去做秋声。莺娇燕婉，转瞬繁华换。抱影声嘶蝉噪晚，也怨浓阴忒短。如何一夜霜飞，无端飘坠谁依。今日堆尘委路，原来曾在高枝。
人月圆 庚寅八月十三日词社同人于稷园作中秋预集,近现代末当代初,张伯驹,相看座上须眉古，我亦鬓成霜。楼台寂寞，承平回首，莫问霓裳。金瓯依旧，浮云便有，不碍清光。酒如长满，人如长聚，老也无妨。将圆已放圆时彩，更不待团圞。芳华豆蔻，娉婷恰似，好好当年。秋光几易，贞元人老，殿阙依然。及时须赏，阴晴难定，欲买无钱。秋光何似春光好，见月易思家。忘年俦侣，青衫白发，同是天涯。宫城咫尺，红墙一水，银汉微斜。嫦娥不识，人间兴废，几换繁华。
虞美人 本意,近现代末当代初,张伯驹,江东子弟歌中哭，已失秦家鹿。轻撞玉斗范增嗔，何不教伊舞剑向鸿门。红颜生死皆千古，怜被英雄误。汉王霸业几秋风，输与美人芳草属重瞳。雉妖人彘谁家妇，敢与争千古。寄魂芳草舞春风，也似杜鹃啼断杜鹃红。泪凝斑竹花凝血，一样情凄绝。江山难抵美人恩，不见五陵陵树只斜曛。
三字令,近现代末当代初,张伯驹,春已半，太匆匆，恨重重。明日雨，夜来风。草芊眠，花淡荡，柳惺忪。肠欲断，梦相逢，月溶溶。香阁掩，绣帷空。绿弦心，红蜡泪，两情同。寒食近，雨丝丝，草萋迷。粱燕语，柳莺啼。落花多，红粉老，白头归。行乐地，宴游时，夕阳低。人自去，马频嘶。笛声哀，尊酒尽，泪空垂。
菩萨蛮 和正刚春愁韵,近现代末当代初,张伯驹,东风芳草年年碧，去年屐齿痕犹湿。桃李又繁华，今年不在家。流莺窥绣户，绿遍垂杨树。闲煞旧楼台，主人来未来？自家心事谁能道，阶前空有相思草。枝上恨啼莺，可知人远行？春残独作客，云树关山隔。无处不天涯，何须望眼赊。
南歌子 绿牡丹,近现代末当代初,张伯驹,颜色分鹦鹉，毛仪讶凤凰。窗纱蕉影映花光，休认成阴结子过芬芳。竹叶杯浮酒，柳衣汁染香。洛阳曾与醉千场，狂杀当时惨绿少年郎。影映苹婆釉，光摇度母坛。色香不住有情天，悟到非花非叶是真禅。照人琉璃镜，盛来翡翠盘。封书字拟鸭头丸，好为花王夜奏乞春寒。
鹧鸪天 春感,近现代末当代初,张伯驹,往事重寻陌上尘，年年肠断几黄昏。花开花落浑如梦，春去春来不问人。风数阵，雨兼旬，还愁白发对清尊。一生半了繁华事，红紫纷纷只闭门。燕子楼头半夕阳，眼前花事太匆忙。却愁飞絮如心乱，不信游丝比恨长。歌百阕，酒千觞，风流犹似少年狂。明明知是春婆梦，也莫空来梦一场。春去春来随自然，来时尘土去时烟。花残更有重开日，人老曾无再少年。愁似海，酒如船，只从醉里结姻绿。画图愿写花和我，相对不知谁可怜。小巷垂杨日闭门，恹恹睛绪独黄昏。新春纵有重三月，旧侣曾无一两人。歌歇拍，酒空尊，落花都化梦如尘。莫愁魂为啼鹃断，不待鹃啼也断魂。
鹧鸪天 春感集杜,近现代末当代初,张伯驹,花近高楼伤客心，北来肌骨苦寒侵。江山故宅空文藻，玉垒浮云变古今。忧悄悄，病涔涔，新诗改罢自长吟。可怜宾客尽倾盖，隔叶黄鹳空好音。想见怀归尚百忧，竟非吾土倦登楼。尊当霞绮轻初散，肠断春江欲尽头。今日异，几时休，人间不解重驿骝。莫思身外无穷事，远害朝看麋鹿游。小径升堂旧不斜，每依南斗望京华。即从巫峡穿巴峡，多事红花映白花。遗断柳，堕清笳，应须美酒送生涯。久拚野鹤如双鬓，岂傍青门学种瓜。马上谁家薄媚郎，经旬出饮独空床。金盘玉箸无消息，暂醉佳人锦瑟旁。花片片，水茫茫，青春作伴好还乡。年过半百不称意，日日愁随一线长。词客哀时且未还，中间消息两茫然。秦城楼阁烟花里，触忤愁人到酒边。非阮籍，似张骞，强移栖息一枝安。即今耆旧无新语，自断此生莫问天。淮海维扬一俊人，于今为庶为清门。新诗海内流传遍，恐与齐梁作后尘。工迸泪，解伤神，分明怨恨曲中论。长歌激越梢林莽，半入江风半入云。天畔群山孤草亭，地分南北任流萍。穿花峡蝶深深见，朱拱浮云细细轻。齐说客，鲁诸生，案头干死读书萤。衰年肺病唯高枕，肯信吾兼吏隐名。云雨荒台岂梦思，居人不自解东西。未开细柳散金甲，强拟晴天理钓丝。花自发，鸟还飞，江湖远适有前期。卧龙跃马终黄土，回首风尘甘息机。欲寄平安无使来，一生襟抱向谁开。幽栖地僻经过少，渐老逢春能几回。存晚计，愧群材，天时人事日相催。且看欲尽花经眼，莫怪频频劝酒杯。近市浮烟翠且重，春光懒困倚东风。繁枝容易纷纷落，可爱深红爱浅红。漂短褐，满飞蓬，悠悠伏枕左书空。衰颜更觅藜床坐，大向交游万事慵。
破阵子 闰重三,近现代末当代初,张伯驹,挨了清和时节，再逢上巳佳期。江有夜潮重至浪，春似吴蚕未尽丝，此情人自知。花落还应晚落，燕归却也迟归。更好流觞醒更醉，不信东风唤不回，那须啼子规。客里几酬佳节，今年两度芳辰。曲水将愁流不尽，杜宇催归唤更频，东风吹暗尘。柳絮未曾飘恨，梨花依旧销魂。乐事又成他日泪，醉眼重看劫后春，新人思故人。风信已过廿四，芳辰更遇重三。岁月糊涂新旧历，花事参差春夏天，燕归来杜鹃。胸有崇山峻岭，耳无急管繁弦。俯仰悲欢皆趣韵，寒暖阴晴随自然，老年追少年。
鹧鸪天·六阕悼亡,近现代末当代初,张珍怀,遍野迷阳却曲行。身存长是负深情。超神独翥重霄上，薄祜难胜一羽轻。三月暮，好春倾。如潮鹃语不堪听。清愁才逐飞花去，又著繁阴翳翳生。檐角残晖敛夕阴。长悲人境夜沉沉。因寻好梦常偎枕，为惜余芬不浣衾。相聚短，负恩深。优昙身世卷葹心。纵横烛泪怜孤影，凄切茶笙伴悄吟。不奈繁灯绚夜帱。伤高偏是住危楼。深参静定方生悦，已分伶俜何必愁。欢已尽，梦全休。匆匆聚散比浮沤。芳醪化泪难成醉，鸾镜飞霜怯敛眸。栩栩清宵蝶梦圆。梦回月堕锦衾寒。欢倾酽茗依稀见，泪涴残篇展转看。鹃泣血，柳飞绵。湘江哀怨迸朱弦。飘风刬地惊春去，幽恨如馨欲语难。顾影回灯费泪珠。聪明终古不如愚。遁尘未肯抛吟卷，损福多因好读书。人静后，酒醒初。华年依约梦模糊。浮生窥隙千欢逝，孤抱阑宵万感殊。一吷风吹万古尘。花开顷刻抵千春。稽天巨浸滔滔世，斫地哀歌滟滟尊。愁缱绻，忆纷缊。芳华有翼梦无痕。心光忆旧明如电，客意于今冷似云。
忆江南·题谨怀绘红楼梦仕女图十首 宝玉,近现代末当代初,张珍怀,轻禄蠹，莫道是清狂。赫赫侯门徒有恨，茫茫大地去何方。肠断忆潇湘。孤零恨，洒泪瘗花残。相照两心秋月朗，难成比翼朔风寒。芳洁绛珠仙。真巧伪，扑蝶戏婵娟。枉费心机金铸错，长留孤枕玉逃禅。辛苦结良缘。眠花圃，石冷醉酣沉。清朗笑声英气爽，凄凉家境女红勤。异彩焕双麟。椒房宠，贵显总奢骄。归省挥金如土贱，荣华过眼似烟消。春去万花凋。居甲第，弱质自堪伤。开箧怕寻簪髻凤，结缡偏遇薄情郎。富贵亦凄凉。闺中秀，秋爽挹衿怀。红杏倚云夸妙句，玫瑰多刺是奇才。佳偶远相偕。兰蕙质，玉貌擅才华。绮思未能抛槛外，孤芳终惜劫尘沙。何苦著袈裟。鸳鸯剑，碧血洒娉婷。秋艳迎霜谁敢犯，红颜绝境自轻生。浪子负痴情。扶病起，巧手骋神针。自是风流高格调，奈何微贱女奴身。月冷彩云沉。
鹧鸪天三首,近现代末当代初,张珍怀,清浅蓬莱往复还。上仙难解玉连环。素娥入月缘偷药，青女飞霜不斗妍。何日藕，几时莲。瑶池新绿正田田。天风吹下钧天乐，谱记人间莫错传。阆苑重楼第几层。云间曾见许飞琼。十年诗梦终非幻，万古閒愁总负情。秋澹荡，醉瞢腾。瑶台有愿记分明。碧天似海冰轮涌，花影如潮夜气清。姑射仙軿驭素云。含冰掬月照清心。轻衾遥夜隔扉语，细雨明灯拥袖吟。天浩渺，海深沉。海天澒洞化牙琴。何须沧海移情思，一剪柔波比海深。
木兰花令·赠窗外梧桐三阕,近现代末当代初,张珍怀,清禽窗外频相唤。又报拆桐花烂熳。连宵骤雨送春归，侵晓开帘新绿展。青枝嫩叶年年换。青鬓皤皤难再返。楼居濩落只君知，独客长吟应听惯。昔时小树凭窗看。今日亭亭遮满院。如云清荫却炎威，送爽凉风驱暑散。护持休问恩深浅。四十余年朝夕见。嚣尘那有凤来栖，叶落知秋惊岁晚。蓦闻广袤康衢建。伐树倾楼终不免。艰辛步履客迁郊，腾沸釜甑桐入爨。雨余枝叶风中颤。似诉离衷珠泪溅。来年福祸莫先忧，且共婆娑迎月满。
忆江南,近现代末当代初,金启孮,人寂寂，林表浴初阳。丝柳乍拂三径露，荷风频送五更香。满目是清凉。江南忆，路遥信难传。吴越山峦迷战雾，秣陵城畔起烽烟。牵挂自年年。
菩萨蛮 送友戏拟稼轩体,近现代末当代初,金启孮,前程已过临漳水。客中几点行人泪。书剑挂雕鞍。夕阳无限山。长亭留不住。比较萧然去。鸿雁一时疏。闲听金鹧鸪。昨宵梦境萧萧去。沈思枕畔愁千缕。紫陌系骅骝。依然万户侯。倚栏闲对月。相偎说离别。醒后陋椽遮。恒河几点沙。河桥凉月浑如昨。故人已是长飘泊。相忆不能眠。西窗欲曙天。五更鸡唱冷。残烛摇疏影。端的负今生。今生太薄情。秋风小院初弦月。紫姑那观经年别。谁解忆长安。空怜玉露寒。当年低语唤。半晌红绡畔。端的为谁娇。睡残双凤翘。春风春雨消春昼。镜中乍觉容颜瘦。春色满汀洲。泪珠缘颊流。醒来孤枕梦。愁压薄衾重。缺月下杨枝。铜盘烛尽时。夜来乍畏重衾薄。困眠无奈三更角。惊起愁压肩。遣书和泪看。红颜终是老。且把愁容扫。休负好春天。陌间花正繁。
采桑子,近现代末当代初,金启孮,春来秋去谁相忆，多少离忧。怕上心头。为谁珍重护风流。夜阑无限伤心事，风也飕飕。雨也飕飕。待到明朝恐未休。桦烛烧残余香罢，枕簟凉生。多少心情。隔院砧声梦不成。那堪窗外三更雨，淅沥凄清。点滴分明。似问人间醉耶醒。
忆秦娥,近现代末当代初,金启孮,征鸿绝。举头唯见燕山月。燕山月。年年几度，照人离别。倦途又是天山雪。闲愁总向心头结。心头结。归时待与，谁人相说。无眠早。途程尽是关山道。关山道。西风冷落，鬓丝吹老。玉绳已转疑天晓。拥衾消瘦征夫貌。征夫貌。觱篥声中，半天衰草。
减字木兰花,近现代末当代初,金启孮,别离生恨。最恨当年相慰问。病卧西厢。粉面三旬不染香。短檠闲照。月过中庭愁未了。又隔关山。今夜盈盈共谁眠。旧欢难据。尽日春寒无意绪。往事成空。谁料相逢在梦中。流年暗换。多少闲愁春不管。拥髻灯前。欲说离情夜已阑。
好事近 芒种,近现代末当代初,金启孮,雨后又微风，满地碎阴凉月。枉把好春辜负，到杜鹃啼血。年年日日总相思，况复辞花节。本欲一尘不染，奈闲情纠葛。别后总相思，博得心魂零落。盼到关山重见，似故人情薄。忆昔同剪西窗烛，话竟三更角。多少风霜冷暖，慰问情萧索。
清平乐,近现代末当代初,金启孮,韶华谁系。清泪空盈袂。小院无人风细细。又是晚秋天气。无端枕畔钟声。夜深孤梦难成。萧索五陵公子，贫穷辜负今生。欲亲佯畏。犹记西楼会。月满阶除心已碎。多少凄凉滋味。别来日日年年。消磨陋巷风烟。一点灵犀空透，短檠闲照孤眠。离频愁乱。愁向谁舒展。寂寂凉宵残月院。误了韶光将半。茅斋布被孤檠。就中牵系人生。一种凄凉滋味，回思总怨多情。相思不见。疏篱夕棔敛。满院晴丝轻似剪。一点离愁难展。黄昏陋巷烟微。茅墙蛱蝶双飞。辜负而今年少，纸窗布帐心违。西风悲咽。寂寂寒衣节。衰草白杨人迹绝。远火高低明灭。伽蓝梵呗超生。负尘佛座灯青。点检廿年迷梦，生离死别关情。
鹧鸪天 题三弟茂深《秋雨阁诗稿》,近现代末当代初,金启孮,过去韶光不可看。唯将辞赋写辛酸。茅斋剩却窗前月，陋巷空余雨后烟。诗乍就，泪初干。东坡子由至今传。让他黄九秦七妒，留得千年与万年。小院黄昏半掩门。绿阴深处敛夕棔。空庭雨过蛙声闹，陋室灯昏鸟语频。心愔愔，睡昏昏。闲阶花落净无尘。人生风月能多少，已是匆匆廿二春。参透方能见假真。不将浮念系吾心。情根慧业原无异，贝叶莲花自有分。灯暗淡，气氛氲。拈香顶礼磬声频。善缘佛豆菩提子，十字街头到处寻。
蝶恋花 同前,近现代末当代初,金启孮,碧甃风铃萧寺路。贝叶莲花，在在足千古。何必暗香深处住。虔心自把檀香炷。正是陌头飘落絮。休忆当年，月下叮咛语。一刻抛残千万绪。佛灯初上黄昏雨。最恨无情天上月。不照团圞，偏照人诀别。多少衷肠和泪说。叮咛唯恐音书绝。古道茫茫愁暗结。那堪巂周，促得归思切。尺素欲封还又折。五更茅店鸡声咽。
浣溪沙 过芸公府,近现代末当代初,金启孮,莫向儿时忆岁华。鸡鸣枕上病相加。每经旧宅怕停车。紫陌荒凉堆败叶，宫门萧索落槐花。不知今是阿谁家。草市梢头柳絮飞。柳庄深处杏花稀。东风古寺伴余晖。燕子不来禅院静，鹧鸪初到篆烟微。碧苔石磴雨霏霏。
忆江南,近现代末当代初,金启孮,东瀛好，旧谱按新声。宫袖乱飘裙带紫，翠裳摇漾幕灯红。曲罢玉儿慵。奈良好，澹雅胜豪华。欲访名园乘月夜，闲拖木屐重如车。妙句实堪夸。
清平乐,近现代末当代初,金启孮,东瀛三月。柳絮飘如雪。无奈故人成永诀。听取数声啼鴂。灯前旧帙频开。字间偏引离怀。忆共剪烛难再，梦魂岂得重来。陌阡深处。一带平芜路。寂寂伽蓝深院宇。梵呗声中细雨。巍巍圣迹金堂。雨晴半柱斜阳。壁画佛香参罢，汲泉饮水僧窗。
浣溪沙 六连岛,近现代末当代初,金启孮,翠嶂迎人暗不明。梦魂忽觉一身轻。细风斜雨客边情。暮色乍添残照外，晚云忽傍远山横。就中无以慰今生。渔市风吹大鼓声。黄昏萧寺鉴微诚。廿年往事太懵腾。清水一瓢堪净我，梵香三炷达神明。不知何以慰今生。央及东风且莫狂。暂容双燕宿雕梁。一春能几好韶光。细雨打窗灯影背，红烛烧残暗神伤。人生何事太凄凉。古刹唐门壁四围。黄昏檐际蝠飞飞。夕风吹彻殿铃微。欲访阿七何处是，乱碑斜矗径都迷。人生无事不唏吁。绿芜丛中细路分。似曾相识鹿依人。朝参礼罢篆香薰。古木蔽天疑绝峪，新芳盈目类繁频。不成欢乐转逡巡。释道真宗说日莲。半山风雨晚秋天。夕阳钹鼓费留连。灵骨岂能知休咎，樱苞翻似道无边。顶香击掌意绵绵。
清平乐,近现代末当代初,金启孮,晚风如剑。划破征人面。三载无端支塞垣。瞬息年华易换。阴山雪打成围。故乡唯梦得归。夜半受降城月，何须芦管频吹。射雕方罢。空碛时驱马。仰望黄云浑似挂。斜日乌喇山下。平川落照涂金。牛羊点点成群。争道前程不远，依然恼杀行人。
菩萨蛮 齐齐哈尔客舍,近现代末当代初,金启孮,诺尼江畔惊秋早。卜魁城里秋将老。孤馆一灯明。夜寒听雨声。更深还淅沥。枕侧檐流急。明日进榆关。客心愁未阑。故乡何事劳相忆。枝头又见春消息。岁月易蹉跎。恼人情绪多。幽燕成阻隔。梦绕蠕蠕塞。纵得梦还家。落残桃杏花。荒原一片沉沉白。蟾蜍乍升榆林塞。才隐暮云端。便觉风露寒。经年长做客。羁旅颜非昨。极目又平沙。明朝可到家。嵯峨一丈阴山雪。凄凄拂晓黑河月。何处是家乡。枕边幽梦长。梦长留不住。又逐金风去。路远故人疏。近来音信无。
浣溪沙 乌梁素海,近现代末当代初,金启孮,一叶扁舟港路长。菰蒲夹岸泛清香。水禽递唱韵悠扬。涟漪如绫拂短舷，温风似酒动轻裳。海天一色际难量。抛却无端理钓矶。乌梁素海雨霏霏。闲看燕子拂船飞。近水渔乡堪入画，远天云破又横霓。苇梢凉气扑人衣。
菩萨蛮,近现代末当代初,金启孮,胡姬少小出毡幄。轻靴窄袖娇装薄。束发垂明珰。耳边青鬓长。超乘忽走马。绝尘驰原野。愧我怯鞍鞒。朔风今尽消。更深怕听行人笛。冷冷彻夜云中北。寒月冷侵窗。枯枝弄影凉。年华愁里送。岁岁思乡梦。梦也不还乡。醒来空断肠。行行偶至黄河北。登临远望单于塞。怀古忆丰州。清泉石上流。隋唐成遗迹。亭障烽烟息。地号白颜花。废墟集暮鸦。晴空一色浑如画。平川远接阴山下。天幕类穹庐。秋风草似梳。敕勒真妙笔。对景思斛律。端的是传神。朔方有几人。四更吐月阴山曲。银光洒遍庭芜绿。桃李卸残妆。春宵恣意凉。清香唯一瞬。转眼群芳尽。关外野人家。明朝又著纱。
念奴娇,近现代末当代初,金启孮,十年关塞，却难忘，燕市少年情味。屠狗推车曾把臂，拇战旗亭寻醉。林底挥拳，城阴角力，不妨衣裈碎。抱肱被肘，笑呼者回赢未。今竟坐卧居多，骨筋衰病，尽绳床懒倚。过眼青春难再得，唯剩恋思乡里。搏友萍踪，酒徒星散，日日柴门闭。而今老矣，逢人唯朔天气。山川一色，雾濛濛，万里彤云飞雪。扯絮撕绵浑不断，近树远天相接。薄幕生寒，蔽裘失暖，处处冰澌结。衰年多病，那禁尔许凉热。家住蓟北燕南，身羁关塞，触目伤时节。闷拥烘炉犹畏冷，耐得北方猎猎。庭积琼花，窗凝冻叶，辜负今宵月。乡思萦绕，低头无限凄切。
虞美人,近现代末当代初,赵尊岳,东风暖拂垂杨路。新燕枝头语。语多惆怅不堪闻。容易梦余消遣近黄昏。小园红雨知深浅。病怯单衣晚。荷钱难买去时春。苦恨平池一碧涨痕新。兰衾消得春如醉。几拌厌厌睡。醒来特地怯轻寒。孤负桐阴佳处小阑干。天花能已维摩病。圆觉参宗镜。著身花是有情禅。花若无情底事镜长圆。
减字浣溪沙,近现代末当代初,赵尊岳,{互/水}曲屏山妒画眉。颦眉无语恨伊谁。不须山外已天涯。梦雨沾花花似梦，丝风吹鬓鬓如丝。一春风雨忆琼枝。能几华年伫月圆。登临消得泪潺湲。凄迷兰絮错因缘。日暮碧云虚锦字，夜深红蜡惜金船。袖尘花影在阑干。才隔帘栊首重回。月奁犹傍麝云开。琪花琼树在蓬莱。翠袖暮寒长倚竹，鸾笺香字旧吟梅。多才何况是清才。霜舂蛾华夜夜寒。啼螀声里倚阑干。秋花犹自惜朱颜。襟上酒痕全淡薄，箧中金缕半悲欢。不成消遣此时难。月去云归梦不成。本来如梦已难凭。见人消瘦翠衾轻。弃掷良宵同赌墅，直须酣酒破愁城。征鸿盼断一程程。
玉楼春,近现代末当代初,赵尊岳,新腔金谱翻歌舞。倦倚鸾笙移雁柱。扶酲休去倚阑干，特地香浓花满树。寸心可奈天涯去。已忍蓬山隔烟雾。不须携手共黄昏，拚得韶华无掷处。梦魂惯识兰皋路。梦醒金猊消篆缕。隔帘月妒夜乌栖，绕砌寒惊秋蟀语。眼前兰夕仍三五。分付浓愁与谁语。银河总在画桥西，不照年时携手处。啼莺劝得春风软。一片飞花浮玉盏。扶阑弱柳妒腰纤，罨画遥山分黛浅。消愁见说愁应断。怪底抽丝理还乱。钗钿约是去年时，记省绿阴阴满院。兰房宝鸭笼香浅。明镜移花分媚脸。杏衫犹怯倦时妆，掩映凝姿春畹晚。镜奁禁得消魂惯。得似檀奴梦中见。梦中著意了轻狂，莫遣茜云便吹散。
望江南,近现代末当代初,赵尊岳,东风里，憔悴未归人。红雨半天迷粉絮，绿阴一桁殢斜曛。庭院易黄昏。凝情望，消得草如茵。蝶恋早拚枝上瘦，鹃啼不到梦中春。回首黯香尘。山自绿，临镜倦眉妆。消领柔春何处是，淡烟丝柳意微茫。无那付斜阳。弹锦瑟，谁与诉回肠。絮果兰因劳梦想，绿肥红瘦只寻常。多事怨韶光。
清平乐 再题香南卷子,近现代末当代初,赵尊岳,莺嗔燕妒。斜日波云路。一笑匆匆心暗许。回首缤纷花雨。安排凤管鸾笺。消魂碧海青天。梦里不成相忆，春风珍重幺弦。帘波侬汝。莫放春归去。唱澈吴云天尺五。认取旧时钿柱。少年鸲鹆心情。护花乞与金铃。梦到红罗亭子，归来斜月残檠。
减字浣溪沙,近现代末当代初,赵尊岳,谁道伤离不断魂。凉蟾疏雨坐黄昏。梨花还掩去时门。怨曲近翻新水令，暗香遥忆故山云。留连无计只逡巡。花雨缤纷惹鬓丝。月明脆管出帘时。十分清不受人知。芍药艳扶箫凤立，鹍鸡舞压镜鸾低。不成春去不芳期。掩泪临歧抵死难。细风扶梦到长安。杜鹃声里凭阑干。贴地纤腰偷入破，殢人娇语伴尊前。而今消息各人天。翠罨蓬山第几重。云涯怅望蕊珠宫。舞腰仙佩玉葱笼。河满一声化外别，婵娟千里梦中逢。高楼清角夕阳红。钿毂珠尘事已非。一春花事怕将离。翠眉频促马频嘶。芳阁旧题攲醉墨，小巢新燕卸芹泥。绿阴如梦忆人时。
思嘉客,近现代末当代初,赵尊岳,有恨青鸾说与谁。妆嫞长是见颦眉。银云妒煞明河影，剩有婵娟照别离。歌宛转，舞倭迟。回镫添酒更催诗。坠欢如梦无寻处，怪底珠帘似旧垂。切莫红楼问旧游。麝云低尽月深幽。银屏仿佛相思字，可忆浓熏共短篝。清梦杳，去程遒。消磨长昼剩长愁。西风最是无情物，断不成春又送秋。倦柳萧疏不忍看。丝丝都付夕阳边。须知叶尽秋无尽，更倚西风一展颜。将缱绻，耐高寒。恍然万里不蓬山。谁知摇落堪悲绝，孤负凭阑伫月圆。转绿回黄换却春。眼前疏柳系斜曛。西风故故侵罗幕，似妒钿蝉护鬓云。消绮恨，索娇嗔。为怜红叶怨香尘。更无人会寒蛩语，拂槛清霜误泪痕。
点绛唇,近现代末当代初,赵尊岳,镫火楼台，良宵总付将残漏。玉鹅金兽。隔院春寒否。寄语檀郎，莫折青青柳。腰肢瘦。杜鹃啼后。最是愁时候。拜月妆成，隔花风拂帘阴碎。兰闺泥醉。依约三姝媚。若个轻狂，消得人憔悴。钿盟在。他生何世。看取银河水。
清平乐 瘿公属再继声前调,近现代末当代初,赵尊岳,霜清逾艳。粉试芙蓉面。柳眼于人青未减。此际多情多感。秋山瘦更生姿。秋云淡更相思。秋水伊人玉雪，秋声都付新词。黄花开又。可可东篱秀。正是重阳佳节后。容易相逢卮酒。夕张珍重佳期。秋心诉与骚词。绝世珠歌翠舞，个侬玉骨冰姿。蓉清菊瘦。风景萸觞后。蓦地玉山光照酒。却见灵和春柳。高梧谁慰幽栖。芳梅近惜分携。大好秋容罨画，可无门外斑骓。愿为翠羽。梦逐南枝去。风度萼华应念取。清燕叨陪俊侣。玲珑碧藕心肠。娉婷玉笋班行。一席香南分占，宝镫传出明妆。露华金井。最忆王孙影。玉拨金笼亲手整。促织声中漏永。开天影事曾谙。半闲风味谁耽。凉夜水纹衫子，吟情赚煞陈髯。棋消昼永。玉鸭添香饼。日转花梢云弄影。韵事霜簃绝胜。何妨劫急偏迟。沉吟几费琼思。桑海付他柯烂，尽教吹皱春池。吴笺小砑。清课茸窗下。早擅簪花时誉也。犹是卫恒未嫁。摩挲晋石唐碑。安排象管乌丝。我愧瘦金家法，拈毫特地矜持。缟衣仙侣。相约瑶京住。豆记银屏光订误。那许周郎轻顾。坐风缀玉轩窗。妍秾桃李门墙。按谱九宫南北，真成旧学商量。新腔甫试。婉转成娟媚。乍破银屏倾碧水。簌簌梁尘飞坠。遥空几驻行云。妙香兰麝微唯。最是啭喉入破，隔花怕有莺嗔。诗篇甲乙。湖海萧骚客。金谱丝阑新按拍。节鼓花前协律。最怜秋士平生。者般玉艳霜清。乡国招郎才调，护花甘作金铃。家丞秋实。艳是才人笔。比玉生香霜有色。学得琼芳高格。兰荃不尽余情。风怀总付秦筝。说似狂奴心性，尊前最惜娉婷。师雄陈迹。几向罗浮觅。别有梦中春笑赤。相见似曾相识。珠喉掩抑丝簧。绣罗渲染新妆。群玉山头伫立，灵修回首前芳。
定风波,近现代末当代初,赵尊岳,花意撩人怨不胜。流莺乳燕恰无情。啼彻一声春去也。生怕。梦魂无计惜娉婷。芳节燕兰虚俊约。狂奴歌酒负平生。付与相思教管领。消损。缃桃一树认倾城。明月高楼第几回。红牙按拍亦堪悲。犹有几人知此意。心事。等闲分付与颦眉。箫凤总教吹遍彻。镜鸾争得驻芳菲。容易光阴消醁酒。孤负。落花时节缕金衣。弦上谁论恨浅深。曲中珍重意千金。早是工愁天付与。休诉。华年锦瑟太侵寻。蜡炬有心辉画阁。麝熏无力袅瑶簪。毕竟误人缘底事。须记。屏山画里亦遥岑。
减字浣溪沙 酬次公玉楼春,近现代末当代初,赵尊岳,特地裁诗锦作笺。梦魂辛苦赋游仙。玉清身世不胜怜。描黛画奁低麝月，悭晴炷鼎费沉烟。浓春须不负年年。占断琼芳第一俦。凤城佳处合句留。无聊情味最高楼。倚玉屏间题锦字，画眉奁畔润香篝。欢娱梦里亦含愁。点检残宵泪蜡痕。未灰心字剩温存。三生一霎伫黄昏。宝镜鸾回无并影，罗衾麝度尚微熏。不堪愁坐理书芸。{氵皺}尽沦漪作黛眉。一泓秋碧影娥池。遥山切莫妒相思。盟钿风柔曾惹袖，度箫云倦一衔卮。不成消遣最芳时。万一春风染鬓丝。青青得似绿杨枝。花天蜜意底禁持。苍雁情多应有信，金猊篆袅最相思。月明吹彻玉参差。
柳枝,近现代末当代初,赵尊岳,点检离襟酒著斑。旧攀条处梦关山。河桥烟水无情碧，白袷经春各自寒。雨横风狂恨不禁。龙池摇曳万丝金。荼蘼已隔天涯路，不分青楼有梦寻。揉碎闲情作絮飞。绿阴天气鹧鸪啼。直教飘拂随金勒，不向红窗伴舞衣。薄劣东风太任情。吹绵软絮上帘旌。多生不管人离别，莫问邮亭第几程。也曾罨画斗新妆。夹岸青丝踠地长。不尽春人伤别意，更教烟树接微茫。愿为红杏伴春姿。倚立娇云倦不支。珍重杜鹃枝上泪，声声惜起别离时。蝶僝蜂僽惹晴丝。人去春寒只自知。说与娇莺解侬意，为郎留取最新枝。去年春好记相期。今日春归底怨迟。最是玉骢嘶断后，销魂辛苦赚新词。舞影阑干罥碧溪。风情宛宛更依依。一篙春睡天涯远，恰似无情送别离。少女风前舞细腰。窈娘堤畔踠长条。情芳系得青春住，多事颦烟怨寂寥。
蝶恋花 和六一词,近现代末当代初,赵尊岳,丝雨弄晴寒尚峭。燕子呢喃，说与春迟早。依约含苞娇杏小。红情已妒新妆巧。才玩赪鳞浮碧藻。尺素难传，翻被多情恼。见说春光晴最好。无端惆怅啼莺晓。廉纤雨作消寒阵。百宝阑前，已茁兰芽嫩。殢酒花扶人易困。脸霞渐渐红生晕。弦柱华年催转瞬。付与瞢腾，无复前方寸。醉眼天涯迷远近。番风输与相思信。玉梅犹似年时绽。娥月多情，来傍花阴转。粉蕊琼枝齐照眼。妍风刬地香云乱。倦理秦筝银甲缓。愁到而今，一任花深浅。梦里不知魂欲断。红裳翠羽分明见。一抹粉云生碧栋。拂槛风柔，想见帘波动。嫞理残妆鬟翠重。不成春睡和衣拥。罗胜合欢钗亸凤。商略眉图，犹记菱花共。迟日茜窗残月弄。流光消得年时梦。斜空珠帘风荡漾。燕燕衔泥，辛苦频来往。著意纤纤金缕放。腰肢似汝堪惆怅。倦拂云屏翻翠浪。一角屏山，花路空相向。看取游丝萦画幌。愁痕恰到眉梢上。帘外斜阳低碧树。帘底炉熏，销尽沈馢缕。缕缕丝丝萦雁柱。东风恰向天涯去。分付残花帘坠絮。休向池塘，点点和烟雨。{氵皺}尽文漪谁共语。杜鹃啼到花深处。彷佛青溪邀笛步。满目烟芜，空袅晴丝暮。大好韶光留客住。更从何处寻春去。云外片帆轻不度。已忍年时，携手临歧语。问讯垂杨无意绪。年年绿遍啼莺处。玉树交柯栖乳燕。尽意呢喃，钩起情撩乱。山远眉长人不见。梨云梦冷闲庭院。镇日思量千百遍。已拌春深，瘦损如花面。倦倚阑干多别怨。音书也似回肠断。燕燕留春春未许。九十韶光，能几番风数。拾翠归来惆怅处。将离开到长亭路。寂寞空庭烟景暮。花卜归期，花肯留人住。写遍吴笺无好语。柳绵更被风吹去。记得青墩牵画舫。春水情深，芳约横塘上。风暖日斜翻翠浪。乱红著意随双桨。巧啭莺吭回踏唱。剪绿裁红，骅骝纷相向。玉斝莫辞斟碧酿。此情休待成惆怅。画槛临春杨柳畔。倚立凝情，亸袖双金钏。隐约眉颦呈粉面。谁知此际情深浅。开到荼蘼春又晚。绣线琴丝，算是茸窗伴。梦里蓬山知近远。柔情似水浑无岸。翠罨菱花花叠浪。接叶交柯，弄影妆台上。更帖花钿迟一向。眉痕欲斗山鬟样。道是缃桃犹未放。强起临鸾，著意生惆怅。得似玉奁春荡漾。婵娟千里曾相望。向晓帘栊寒未歇。宝鸭浓熏，消得情深切。残角疏砧都听彻。梦回苦忆年时别。玉漏三商肠百结。拌醉和衣，随分孤芬节。万绪千愁谁与说。照人犹有西楼月。柳拂横塘金缕细。刬地蘼芜，春已无边际。写入屏山图画里。妍秾得似人中意。载榼归来扶浅醉。蝶趁蜂随，珍重余情味。倒尽金尊君莫悔。有花无酒真憔悴。绿袖翾翩回绮宴。画烛摇红，映掩新妆面。粉簌行云珠一串。媚香飞越流霞盏。何事新声生别怨。纵赋同心，聚了还愁散。寒到被池惊梦惯。也须怜人肠断。偻指花风知别久。检点腰围，非复年时旧。记得长亭斟别酒。一春已拌思君瘦。碧映帘栊新舞柳。深浅情怀，随分年年有。泪墨千行携满袖。回环不尽书成后。软绣大堤春满目。堤上游丝，舞絮纷相逐。俊侣联镳催辘辘。朱轮碾地蘼芜绿。未许骢嘶归太促。宛款啼莺，花外商量足。十里芳郊程断续。高楼唱彻吴娘曲。{互/水}曲回阑朱字亚。阑外遥山，掩映斜阳下。飞羽传觞犹未罢。新蟾已向林梢挂。眼底韶光难暂舍。烟景清和，远近都宜画。莫遣柳绵飞尽也。东风门巷乌衣谢。燕燕衔泥芳径去。尽意蹁跹，不管春迟暮。辛苦天涯芳草路。绿梅已换缃桃树。藻井呢喃千万语。伫尽斜阳，有识人愁否。苦恨香泥粘弱絮。絮飞前度经行处。晴日帘栊风细细。嚼玉吹香，更惜红英坠。香篆茶声撩午睡。醒来闲倚鸳鸯被。契阔情怀经岁岁。鱼雁无凭，多事征邮违。莫道相思无可寄。襟痕看取伤离泪。杏雨新晴春婉娩。柳外高楼，楼外花深浅。又是蔷薇香一院。如何春在人难见。云影迷离花影乱。极目遥天，不到江南岸。廿四番风容易换。天涯付与骢嘶断。乍暖还寒春意早。载榼寻芳，香径啼莺小。万一流光轻负了。少年能否年年少。不解酬春应自笑。飞絮飞花，犹有晴丝绕。未必蓬山无梦到。逢花且拌新刍倒。
减字浣溪沙 又韩属题蕙风师修梅清课手稿遗墨,近现代末当代初,赵尊岳,迢递人天第几回。小屏诗梦付残灰。一生心事付吟梅。断札不堪歌泪墨，新词忍与泛金罍。兰荃风味共低回。丽唱清平廿一章。当筵谁更少年狂。宝骢嘶陌细尘香。何处啼春寻怨宇，几曾系柳更斜阳。素云黄鹤费商量。
减字浣溪沙,近现代末当代初,赵尊岳,马上墙头未易酬。倾城容易一凝眸。柳花风里倦帘钩。皓腕不胜金斗重，瑶房肯为玉清留。新来王粲怕登楼。尊俎婆娑更一回。晴云璧月泻金罍。重城钟鼓莫相催。掠鬓妆眉消半缬，沉香心字未全灰。欢娱赢得几低回。三面疏棂掩绛绡。一襟华月度春宵。绿阴佳处凭楼高。消息恋花元蛱蝶，端相窥镜伫兰苕。悭人软语待明朝。蜜炬西楼映画钿。琼宵拚得驻婵媛。隔花蛾月最晴妍。肌雪似融春麝暖，脸波微遣酒梨添。惺忪言语胜幺弦。梦窄春宽夜渐深。流苏向晓薄寒侵。一回肠断一同心。红雨画屏应不落，游丝罥户怕成阴。眉低醽醁不成斟。惜起青铜揽鬓丝。有情风上玉花枝。红襟春好画帘垂。盟钿婵媛酬解佩，横波宛转抵通词。檀奴须不负当时。露晓天街湿似酥。朝霞鲜夺脸边朱。宝车频上泥人扶。一桁绿阴低畹晚，平生清气爱凋疏。片时消领费踟蹰。叶对花当事若何。绮寮恩怨付螓蛾。沉思一向足消磨。早是柳黄飞尽絮，生憎云薄不成罗。沾泥辛苦对菱波。芳草天涯绿一痕。楼高消尽未归魂。路迥无计忆王孙。见说蒲帆张十幅，雪沙堤畔忍黄昏。好春切莫与重论。
归国谣 和飞卿,近现代末当代初,赵尊岳,雕玉。静押垂帘春簌簌。绛纱波荡银粟。一天侵晚绿。梦回泪凝桦烛。枕机欢意促。共谁重理箫曲。漏深嫌断续。娇脸。彩秀象奁分琰艳。背人眉角微敛。面霞红缬染。曼吟小唇先掩。更频拈瑶簟。烛花交映春靥。数残更几点。
女冠子 和韦庄,近现代末当代初,赵尊岳,记得七七，阆苑蕙风晴日，绽枝时。斗艳花融脸，分娇柳妒眉。绝怜春畹晚，偏拟蝶追随。香入罗裙褶，瘦腰知。梦里酒半，倩影依稀频见，泥人时。樱熟朱沾吻，山遥黛约眉。乍醒知有泪，别去恨无依。听残更漏滴，一寻思。
采桑子 和阳春,近现代末当代初,赵尊岳,一春未解桐花冻，寒殢吴绵。惆怅吟边。倚尽阑干。落照悬。秾春须不教轻负，芳草连天。拚醉花前。今日为君泛玉船。风前嫩箨抽新竹，料量畦丁。看取春生。翠葆红缨渐长成。闲寻诗思重来处，怕倚猩屏。■■■■。惊起黄鹂恰一声。
临江仙 和阳春,近现代末当代初,赵尊岳,布帆烟树隋堤路，望中一片云深。几回搔首雁书沉。别离千万缕，空遣柳摇金。绿波荡尽文纱影，催醒还怯鸣禽。天涯惜起倚阑心。梦余残照，空翠湿衣襟。雾裾瑶縠催琼驾，胜他玉骨珊珊。清秋风露不知寒。多情眉子月，歧路照长干。七襄锦字成虚约，愁怀难托天孙。凝情无绪对痴云。凉柯如水，柔绿梦镫昏。娇姿嫞起临鸾镜，芙蓉浅映澄漪。绕楼犹著柳丝垂。窥人无限意，青眼最芳时。禊春记取当年事，花前携榼听鹂。至今惟梦可寻追。微风吹面，重复引离思。
虞美人 和后主,近现代末当代初,赵尊岳,荼蘼一架才开了。便觉春光少。游丝几度袅东风。更逐残英，飞舞小庭中。雏莺乳燕寻常在。转烛年华改。声声你不断离愁。绿绮窗前惊醒梦如流。湘弦润湿苔侵绿。春雨相连续。玉阑孤倚悄无言。看尽浮花，浪蕊送华年。回头挂壁银筝在。手涩调新解。无声过泛最情深。为问满怀，幽怨可能任。
望江南 和后主,近现代末当代初,赵尊岳,端正好，时节恰秾春。箫鼓隔堤催画鹢，镜漪落照罨芳尘。犹有未归人。端正好，风露下新秋。脸色荷花相逞艳，轻拂垂柳看行舟。脉脉水西楼。无限恨，消领绣帏中。轻梦已随兰麝散，五更和泪咽铜龙。侵晓怯微风。伤往事，人倦独支颐。坐久重楼都入望，画阑犹倚玉箫吹。将信更还疑。
减字浣溪沙,近现代末当代初,赵尊岳,水驿春回未有期。梦中不合种相思。屏山花路夜镫迷。絮阁玉炉悭篆缕，绕堤金勒误游丝。凤笙消息总参差。付与明眸皓齿人。琅玕绣段十分春。柔花风骨玉精神。椒壁香泥纷录曲，桂堂残烛黯星辰。那回魂梦最清新。寸碧遥岑彀断肠。梦回夜夜越横塘。赭鳞苍雁莫相忘。点检华笺裁锦样，珠花朵朵字双双。未须腰瘦怨萧郎。
鹧鸪天 柝津归途，示双侃向仲坚,近现代末当代初,赵尊岳,抵死催人禁漏清。夜残星斗已三更。明朝容易金鞍去，芳草天涯又一程。归梦促，别情深。临歧无泪祇吞声。落花许向春边住，画里流莺子细听。细草黄尘饯腊残。香醪玉黍倚留筵。何堪惜别三分逝，纵许重来一惘然。清禁月，御炉烟。梦回天上又人间。不辞身作堂前燕，岁岁南云自往还。
鹧鸪天 汤尔和属题六松图卷，时北方兵警正亟,近现代末当代初,赵尊岳,一片斜阳落浅芜。青山故国两模糊。耕烟无计栽瑶草，傲雪余情酬玉壶。涛翠涨，影虬拿。六龙偃蹇似诗癯。贞心聱叟堪招隐，漱石凌云托画图。茧纸斑斑带泪痕。封套谡谡也声吞。盘根甫里疑无地，放叶思翁总露根。吟北渚，唱西昆。冬青短引共消魂。欲教唤起云龙动，酬取丹霄翠崿思。
鹧鸪天 庚辰十一月朔日仿遗山宫体八首,近现代末当代初,赵尊岳,啼鴂西川未忍闻。劫余残梦付残春。玉窗绰约迷沉水，金殿葱笼唱遏云。凭断梗，殢斜曛。繁弦似诉最怜君。无情一往千秋恨，元朔龙蛇叹不辰。坠絮无端滞翠苔。骄花紫陌伫重开。十年驹隙随波逝，九锡蓬瀛赉使来。愁对酒，忍倾杯。钿盟镜约几低回。信能挽得银河转，皂帽黄尘亦可哀。匼匝珠帘绕禁楼。遥听桴鼓间清讴。孽龙渡海催前奏，天马腾空驻上游。开玉镜，敛吴钩。啼妆粉靥学风流。真灵位业神仙侣，不分虞宾比列侯。锦字回文子细看。玉愁花笑怎为欢。凤凰闲里排宵宴，宁远楼前问早安。笺泪墨，玺书丹。许凭带砺誓河山。都俞别有伤心在，强和嵩呼一展颜。凭遍危阑一角红。便愁风雨葬吴宫。三生花草蓬山外，满地江湖落照中。藁馆启，苇航通。金缯乞与护珍丛。云笺纵抵关山近，不信瑶珰系断鸿。谁道筹添海可桑。仙家随分话兴亡。沉灰入地难回劫，弱水中流不载航。金屈戌，玉钗梁。梦回峨冠试明妆。花开记取韶光好，驻景犹难觅上方。贝阙珠宫弟几层。玉堂雅致见天真。镫前绣佛清堪供，画里疏梅淡亦春。词宛转，步逡巡。遍翻芸笈校灵文。葳蕤好写东皇帖，切莫沾泥误锦茵。燕寝香凝酒未乾。绮疏春殿伫团圞。赚他比翼通鹣?，负我重衾梦触蛮。消誓海，说盟山。不知是玦尚为环。环连玦绝他生事，斜倚熏笼掩袂看。
思嘉客 晚过虎邱而无锡而家园，信拈清课,近现代末当代初,赵尊岳,已拌残曛恋故枝。漫随流水送芳时。青山掠影浑疑醉，白鹭亲人为底痴。眉妒月，柳如丝。旧情历历彩云知。塔痕渐稳铃声远，听到无声别有思。绿树阴浓匝地闲。故园环水复环山。云边夺雨生新霁，塔畔鸣铃唤暮寒。愁蜡屐，过乡关。劫余父老尽潸然。生平誓墓情何及，饮恨孤儿梦里还。
思嘉客,近现代末当代初,赵尊岳,犹认临歧俏眼波。酒阑风细伫清歌。朝霞妒颊宵疑曙，远岫争眉黛点螺。诗梦远，别情多。神光离合奈愁何。大罗天上金堂畔，莫问兰因几世修。月映弓弯响屧轻。珠喉呖呖斗流莺。大千春色眉头聚，谁似人间贾翰卿。余雪涕，话倾城。鬓丝白尽米嘉荣。十年我亦伶俜甚，凝碧重来别有情。信是壶中岁月长。随身蜡屐伴书囊。北梅环堵闲中趣，东阁披芸静里香。会真率，韵铿锵。南飞鹤奏近重阳。黄花老圃看高致，铁笛寻声进一觞。
临江仙,近现代末当代初,赵尊岳,凭遍曲阑十二，碧城犹记相逢。莲房坠粉又秋风。画慵眉浅翠，醉薄靥轻红。澹月疏帘遥夜，清光乞与君同。谁知雁字解书空。云涯无限恨，依约梦魂中。楼外粉鳞云淡，尊前青眼花稀。难消平子四愁诗。绿波春草路，送别几经时。傍柳记曾骢系，怜花剩有莺知。海棠时节约来归。莫教分袂地，红雨泣空枝。翠罨楼台芳意，红消风月深情。天涯芳草暗征程。闻歌谁画壁，送客此旗亭。绿蚁泛时须满，黄鹂啼到无声。三生杜牧惜狂名。楚腰余梦忆，凄绝绿杨城。一桁湘帘尘远，午莺啼破春长。旧游难得梦横塘。梦回寻不得，惆怅蕙炉香。却道海棠依旧，东风未算荒唐。剪红裁绿费商量。题花传彩笔，作草剩斜行。院落重帘春悄，秋千燕子来时。倦怀无奈杜鹃啼。陌头杨柳色，雨后海棠枝。也拌东风沈醉，难消佳日芳菲。天涯唱彻阮郎归。仙源何处是，空有乱红飞。金鸭销残心字，晓莺不放愁眠。初暾红到绣帘前。低徊春草梦，妍暖杏花天。有约寻芳拾翠，拍浮酒欲论船。嫣红姹紫不胜怜。韶华无限好，莫待绿阴圆。酒半麝熏浓暖，梦回罗幕低垂。别离还记暮春时。游蜂黏絮落，香燕蘸泥飞。楼上杏花斜月，祇今病怯单衣。吴云天末最相思。锦书谁付托，极目雁南归。尘世沧桑凭几易，故山鱼鸟总相亲。倚楼闲自岸纶巾。莺花成昨梦，丘壑属高人。酩酊直须千日酒，光阴莫负百年身。双丸随分去来频。兰荃芳未歇，珍重和阳春。
蝶恋花,近现代末当代初,赵尊岳,已过清明寒不尽。帘外东风，花落红成阵。柳惯三眠无那困。荼䕷管领经春恨。去雁来鸿难借问。底事云边，不肯传芳信。春色三分眉一寸。蓬山更远天涯近。云外高楼愁伫望。瑟瑟天风，摇曳哀蝉唱。雪藕沉瓜犹可饷。帘筛淡日微生浪。秋气凉于潮暗涨。却忆浓春，丝柳随檐向。一脉露华生海上。眉峰不减春愁样。黄菊东篱开已遍。载酒携萸，俊约山亭宴。凉沁玉纤捐画扇。横塘一碧澄如练。翠袖新嫞妆半面。玉立亭亭，玳瑁筵前见。留月驻云歌宛转。塞鸿无计将清怨。玉色珠光琼引驾。天与姮娥，占断清秋夜。似镜如眉都入画。崔楼珍重银钩挂。一向花阴高复下。竹露瑽琤，如共人清话。为道秋阴须乞借。海棠和泪匀妆罢。银烛兰灯星月晚。对酒当歌，莫问情深浅。蝶殢蜂迷芳草远。泪痕长共襟尘满。一自青鸾消息断。总觉年时，衣带香罗短。刬地落英飞絮乱。绿醪拌得春衫换。罨画屏深罗扇小。望极星河，乞与机丝巧。梧叶半庭金井悄。穿针暗卜同心好。梦欲重寻须睡早。到得天涯，应是云蓝少。苦恨啼螀啼不了。月明错认西窗晓。春梦如丝谁与记。春尽丝残，寻梦何容易。迟日茜窗酣午睡。余寒犹怯桃笙翠。柳影谁教摹雁字。得似人人，知否人中意。长日消磨无好计。思深望远垂清泪。风约吴帆江上去。江远帆收，惆怅无寻处。任是难寻寻亦许。凭阑禁得廉纤雨。雨过云横千万缕。一缕痴云，一缕相思绪。尽意相思须不误。灵犀一寸蓬山路。钗凤镜鸾都妩媚。两点春山，新样眉妆试。珠玉璁珑纨绮腻。浅颦深笑宜人意。何止醇醪输此味。问讯云英，可是璚浆比。锦绣别无天与地。众芳容易闲情寄。水活银塘帘影动。听尽啼鹃，犹怯余寒重。新绿抽条如丱?。光阴未到桐花冻。钿阁筝尘嫞拨凤。生怕黄昏，眉月生西弄。芳约一春谁与共。花风回首都如梦。双燕倦飞犹掠浦。偷觑凌波，碧玉盈盈女。亸鬓低鬟无一语。白蘋红蓼谁为主。手把芙蓉迟赠与。极目青萍，几度飘红雨。烟路迢迢知几许。绛愁凝菂情怀苦。容易西风凋碧树。败叶疏阴，依约长亭路。金缕怨深投锦杼。银湾得似销魂处。宝鸭熏炉烟缕缕。萦损回文，那识相思苦。熨帖罗衣无好绪。唾绒窗外多风露。唱彻骊歌留不住。后约难期，得似今番遇。梦雨悭晴天欲莫。红襟故故双飞去。犹是东风花满路。无复瑶尊，花底传情愫。从此一春芳草渡。总然烟冷云沈处。最忆来时芳草路。杨柳楼前，金勒曾相遇。双燕见人携手处。重寻底为东风误。憔悴自怜腰束素。梦里盟言，梦里都无据。打叠愁心千万缕。付它锦瑟萦弦柱。月浦云归人未散。万一纤阿，为证同心愿。谁似冰轮常得见。教人不怨云涯远。十二阑干都倚遍。等是无书，一任鸿来晚。望极疏林生别怨。星河络角西风满。
鹧鸪天,近现代末当代初,赵尊岳,醉倚花枝进一钟。绕枝蜂蝶见残红。春宵梦咽金壶漏，子夜歌翻玉笛风。愁易别，自初逢。碧云心事故人同。可能分付梁间燕，不尽回环锦字中。明月西楼春未残。珠帘十里似长干。梨花晕雨娟娟静，燕子衔香款款还。轻不度，莫教闲。番风容易换朱颜。谁堪更忆寻芳约，昨夜罗衣特地寒。浅画遥山入黛眉。谢娘妆镜影娥池。金炉沈水销难尽，绣幕芙蓉暖尚垂。春宛宛，意迟迟。踏青天气最宜诗。钿车旧驻垂杨外，开到荼䕷未可期。梦雨西窗忆旧游。芰荷香里采菱舟。篷窗短笛青溪月，罗幕疏灯碧瓦楼。随岸转，抱村流。清尊闲引不知愁。鸳鸯总在花间宿，荻雪蘋风满浦秋。绛䗶烧残未肯归。醉余襟袖任淋漓。凭阑伫月初三夜，侧帽闻歌弟几回。雕玉佩，缕金衣。紫鸾消息碧云西。小窗虚幌堪惆怅，稳睡红襟圣得知。韵笛琼姿月下传。倚阑风度恰如仙。梦回心字烧残后，肠断腰围未减前。怜倩影，惜韶年。此情须问有情天。屏山只赤天涯路，分付姮娥各自圆。霜重前村乌桕红。女儿浦口记曾逢。推篷醉倚尊前月，解佩清回袖底风。秋易感，思何穷。婵娟千里与谁同。遥山一抹修眉绿，依约巫云十二峰。尚怯余寒未减衣。梦余心绪倦莺知。云山长结相思恨，更展天涯锦字诗。花作障，玉为墀。娇红颦绿艳阳时。春人回首春如梦，春色年年在柳枝。雾箔云屏袅篆香。当筵又作少年狂。闲招红袖酬芳节，未许蓝桥隐夕阳。山宛转，水苍茫。问渠争得似情长。推尊却凭阑干立，指点云涯数雁行。亸袖回灯弄紫箫。醉余丰度太娇娆。小怜唱彻秦娥忆，一曲尊前晕粉销。春水皱，莫云迢。柳枝犹学女儿腰。花笺不浣东风怨，莫更寻春万里桥。晕酒娇红上粉腮。小颦眉叶未全开。箫声倦擪玲珑玉，罗幕斜钩伫月来。添凤饼，卸鸾钗。闲思芳约旧池台。风光才过收灯节，已是愁春弟几回。画罨浓阴一径微。最深深处鹧鸪啼。无端枨触春人怨，唤起双双燕子飞。消暮景，惜芳时。天涯薄倖几时归。楼前垂柳千千缕，欲系嘶骢未可期。花絮伶俜满院飞。黄昏无奈鹧鸪啼。声声似说相思苦，毕竟相思付阿谁。春向晚，暖犹微。倚阑人怯翠罗衣。番风早是难消遣，何况天涯有秭归。树色千门罨翠同。朝元宫里景阳钟。紫霞比滟金茎露，青璅花扶玉槛风。仙仗拥，朵云红。九天珂韵佩丁东。御街骢马归来晚，满袖香烟不放空。最是凝颦欲语时。此情能得几人知。但留钗钿皆传恨，遍拍阑干孰与期。芳宛宛，意迟迟。梦残无地著寻思。韶光憔悴还堪否，祇恐新蟾亦敛眉。侣是鸳鸯性是莲。夕阳清怨共谁传。微波消息能通语，明镜涟猗远接天。香梦悄，浪纹圆。舣船侥倖柳为缘。山鬟不妒新妆束，夜夜吴歌入管弦。欲诉年时宛转心。离歌按谱不成音。参差竹较情长短，潋滟杯含意浅深。愁伫雁，怯闻砧。阑干也自倦凭临。斜阳未省人惆怅，来照屏间孔雀金。粉倩夫渠逗晓凉。翠深眉岫衬朝阳。呢喃乳燕依烟树，夭矫朱藤引露床。闲展卷，漫焚香。如年佳日梦余长。沉瓜浮李清无奈，更劝芳醪进一觞。无语斜晖送暮春。晚晴犹说最宜人。半黄杨柳牵情绪，未雪梨花作梦云。寒尚峭，暖微醺。青回草色似罗裙。高唐十二峰何许，云便无心也忆君。
生查子,近现代末当代初,赵尊岳,春红咽杜鹃，晚翠迷骢马。说似不如归，璧月檀栾夜。燕子最多情，争忍辞王谢。应念倚阑人，望极斜阳下。有恨枝上花，无定风前柳。花柳恰撩人，可奈分携后。芳池水自春，底事干卿皱。道是不干卿，还更浓于酒。垂杨千万丝，比似愁多少。杜宇一声声，催得啼莺老。深意拂云蓝，寄与君知道。明镜玉芙蓉，长保朱颜好。翠袖倚荪桡，花路迷烟浦。得似彩鸳栖，已忍莲心苦。眼底惜微波，欲托浑无语。波外远山青，画出颦眉否。微红泛脸波，薄醉融涡晕。萦损玉炉烟，兰麝催人困。衔花燕未归，帘幕黄昏近。暝色度疏钟，故故传幽恨。文鸳不解愁，秋信惊团扇。障扇脱红衣，蚤被文鸳见。露重月偏明，来照啼妆面。望极楚云深，只赤凌波怨。横塘并蒂花，花底双鸳住。香梦莫频惊，越女摇船去。娇云罨麝波，回首相思路。载得月明归，记省鸳栖处。罨翠画帘深，临水高楼住。倒影俛遥山，忆别伤南浦。凭阑伫夕阳，高处凉于雨。清怨入云罗，呜咽春鸿语。卐文阑巧回，心字香频袅。玉笛落谁家，幽趣人知少。辛苦盼团圞，嫞向姮娥道。兰夜恰初三，妒煞纤眉好。日斜山额黄，草暗裙腰绿。无语凭阑干，倦倚湘江曲。柳丝情短长，怪底三眠足。燕燕不知愁，夜夜双双宿。春纤注玉徽，的的弦中意。未解别离难，却道寻春易。芳约旧湔裙，记拾溪头翠。皱水作潆洄，得似关心事。金风玉露时，画意诗情足。素月浣清光，掩映帘波绿。吹残紫玉箫，不尽相思曲。苦恨梦中逢，一例分携促。云山千万重，消息凭谁问。风伫杏鬟香，雨忆梨涡润。能得梦中来，便拟天涯近。夜夜卜灯花，何止双鱼信。
南乡子,近现代末当代初,赵尊岳,官渡狎春潮。芳草堤边小画桥。系得吴娃双桨住，娇娆。解意新莺纤露条。芳信近花朝。水市饧香入洞箫。无那绿波将别恨，云迢。容易相逢梦亦遥。吹到杏花风。薄困人如宿酒中。蛱蝶柳花悠飏里，初逢。浅约宫眉笑靥浓。幽恨璅窗茸。劳恰西飞燕又东。两地相思谁与寄，应同。愁煞雕阑一角红。小别恰成悲。忍折长亭弱柳枝。鬯好月圆花正发，相期。闻早归来莫漫迟。禁得几相思。颠到由来为远离。容易梦寻莺又唤，醒时。画里屏山学翠眉。欲拾坠欢难。彊把秦筝取次弹。一桁湘帘闲卷处，花残。翠袖香痕十二阑。生怕锦衾寒。拨火浓熏费麝檀。明月可知人意倦，宵阑。却照银屏画阁间。苦恨蕙炉香。篆烟萦袅绣鸳鸯。绣倦香销愁极目，银床。月转庭梧影渐长。仙袂露华凉。玉清应怨锁瑶房。如此凉天如此夜，能忘。怪底人间铁石肠。芳约总成虚。梦醒还怜抱影孤。薄似云罗浑未信，难期。念取韶华豆蔻初。临水托双鱼。珍重离情子细书。别后玉容长想望，谁如。消得文园病渴无。浅黛映纤眉。杨柳阴中玉笛吹。赚取多情双燕子，斜飞。衔得香泥未肯归。妍暖踏青期。促绣闺中圣得知。年少谁家金勒马，来迟。紫陌尘香月上时。
清平乐,近现代末当代初,赵尊岳,行行且住。莫向天涯去。吹尽柳绵芳草路。总是旧经行处。望中水碧山青。长亭树色无情。珍重玉珰缄札，防它去雁难凭。池塘梦草。容易春来了。不恨绿窗春睡少。念取啼莺娇小。东风倦倚筝琶。峭寒犹怯纹纱。惆怅佳人翠袖，凄其公子清华。花娇钿小。心绪知多少。春梦如烟萦碧草。锦瑟年华愁老。红笺自和新词。绿窗莫问归期。归在荼䕷开后，诗成燕子来时。金猊篆小。日映云屏早。昨夜东风春未老。薄暖轻寒都好。小窗罗幕低垂。雕梁燕子来迟。心事天涯芳草，眉痕花底新词。愁春不尽。望断双鱼信。飞絮落花欺翠鬓。最是春酲初醒。浮云西北高楼。珠帘得似扬州。可奈黄昏细雨，峭寒都在琼钩。画廊回处。燕子双飞去。细草如茵花满路。迢递年时芳绪。远山犹妒眉开。钿车万一重来。莫遣玉龙吹彻，吴侬最惜残梅。翠猗微皱。佳约湔裙后。花底持觞回彩袖。殢酒情怀依旧。归来杨柳梢头。杜鹃说与春愁。那更东风无赖，落红飞入层楼。瑶阶斗草。响屧人来早。香径落英嫞不扫。恰似春光未老。酬春写遍笺长。余情更付壶觞。消得海棠沈醉，红阑一角斜阳。绿颦红怨。著意光风转。别后思量谁得见。一日绕花千遍。银钩锦字分明。赪鳞苍雁难凭。祇有梁间燕子，见人无那深情。梦中芳意。雨滴空阶碎。坐拥罗衾思往事。苦恨韶光如寄。愁听邻院丝桐。雨余残月朦胧。依约两潮声里，低徊五十弦中。银河乍转。梦里春宵宴。按舞羽衣疑月殿。摇曳玉阶柳线。碧城十二凄迷。罗衾不耐单栖。画里屏山只赤，琼宵何处丹梯。踏青人去。折柳和轻絮。柳外啼鹃啼不住。曾是钿车行处。残阳淡入烟昏。藏鸦不见斜门。裘马五陵年少，风流也黯吟魂。金尊彩袖。频献鹅黄酒。不数天魔狂妒柳。妙舞紫云长寿。珠喉玉指冰弦。红羞翠掩灯前。绰约杏花半吐，清辉明月初圆。梦余人醒。小立凭阑定。疏雨横塘烟外影。红蓼白蘋初静。云鸿万里南征。家山何处归程。早是琼箫吹彻，不成河满声声。夫容开遍。芳景随流转。斜月半规秋一片。写出湖山清怨。柳丝萦系堤边。而今可似当年。何处数声羌笛，有人重上吴船。梦回还记。梦里欢娱事。浓到郁金春酒味。未抵芳心密意。上阶斜月侵寻。篆香暗袭兰襟。依约小蘋风度，画屏银烛宵深。嘶骢倦去。紫陌寻春路。百六韶光闲里度。怕见将离开处。相思极目云端。眉痕澹冶春山。回首旧游何许，梦魂昨夜阑干。兰因莫问。拌得相思分。总为旧游萦旧恨。人远却教日近。年时绮席金钟。而今水复山重。长是愔愔庭院，花开犹似初逢。
玉楼春,近现代末当代初,赵尊岳,日高深院愁春莫。倦绿成阴新网户。流莺惊醒玉楼人，独倚画阑吹柳絮。梦中为雨为云处。醒了却教巫峡去。无情柳絮逐东风，飞过年时携手路。帘波拂晓屏山莫。眉也乍舒寒约住。总然寒尽不成欢，愁满落花芳草路。路歧毕竟曾相遇。相遇谁教轻别去。垂杨也为系斑骓，绿到天涯肠断处。红牙旧曲传香素。金谱新腔移雁柱。醉余好梦几回圆，赚得芳春无处去。花枝长好春长住。底事春风欺弱絮。春风无力鬓云低，弹彻伊州羞自觑。飞红作雨香成阵。苦恨将离消息近。当归何事不归来，欲向柳梢眉月问。柳梢盼断人无信。眉月那知心上恨。灯花鹊喜更无凭，祇是韶光容易尽。春深花下传觞宴。拨尽新笋倾别怨。片风丝雨短长亭，梦草铺茵晴未遍。明朝得似今朝健。也羡沙鸥无聚散。莫辞襟袖更淋浪，消领玉奴深意劝。杏钿昼暖琉璃静。百啭黄鹂枝上听。东风吹彻绣帘深，怪底愁春犹未醒。宫眉浅画窥妆镜。柳叶菱花红翠影。画眉休画远山眉，山远归期难与定。轻云阁雨时光好。杨柳眠吃花信早。青春明镜彩鸾娇，碧月雕梁新燕小。桂堂东畔多幽草。苦恨凤鞋纤印少。朅来愁病两侵寻，总被多情风月笑。一声羌笛离亭晚。吹彻东风回柳眼。相催无奈马嘶频，临别且教尊酒满。音书易断情无断。珍重天涯寒共暖。天涯寒暖总凄凉，写遍长笺犹恨短。杜鹃啼彻春难住。芳草织成春去路。残寒萧瑟掩斜门，丝雨廉纤沾舞絮。春长无奈归期误。说与东风真负负。东风祇解飏残红，红到杜鹃啼彻处。珠喉掩抑筝尘里。得似君歌能有几。轻翻翠袂遏行云，乍破银瓶倾碧水。拨弦转轴轮纤指。不尽弦中深浅意。风流纵得博人怜，锦瑟华年须惜起。秋容净似春酲醒。月到花阴花罨镜。镜奁长对影娥池，潋碧风微眉语静。流萤飞去蘼芜径。芳树倦雅栖未定。此时情景恰宜诗，诗兴朅来能几剩。粉娘妆面芙蓉似。端合小颦题小字。宵深无奈画屏寒，梦浅却消银烛泪。尊前最忆年时事。弦上难论无限意。蛮笺十样寄深情，情重去鸿禁得未。啼莺似唤钿车住。莫向长亭芳草路。香轮轧轧碾珠尘，最是人间肠断处。柳眉浅画遥山妒。柳絮情多黏绣户。斑骓也莫怯征程，懊恨阳关催别去。宿酲初醒忺临镜。风峭微松云雨鬓。小园新绿渐成阴，深院落红如有信。花风数尽情无尽。瘦损为谁嫞自问。玉箫吹彻别离声，犹有画帘工罨恨。消磨长日无长计。凭遍回廊花满地。篆烟萦绕茜窗纱，缕缕似传心上意。伤心本事皆前事。灌溉愁根除有泪。不须弹泪向东风，此恨问天天亦醉。高楼不似吴云近。消息楼头何处问。珠吭可是旧时莺，还向刺桐花里认。人人芳约难凭信。日日番风吹别恨。番风送得锦书来，蚤是侬愁消领尽。流莺啼处金丝软。春似画图新渲染。泥香消得燕衔忙，花亸恰如人醉浅。楼台夕照闻歌管。拾翠归来浑未晚。晚风无绪不知愁，款款兰衾嫞自展。红绡换曲谁论价。醉倒歌楼明月夜。烧残龙脑梦常温，倚立凤帏人似画。含情顾影菱花下。绿映鬟云妆堕马。娇颦忽逗倦眉尖，似忆宵深灯畔话。娇莺弱柳能歌舞。柳外骢嘶知几度。不成歌舞不关情，底事花时轻别去。游丝袅遍墙东路。祇是风流难约住。风流天付与疏狂，冶叶倡条知甚处。琼英妒煞朱颜媆。巧绾绿云新掠鬓。香罗省识瘦腰围，手把花枝嫞对镜。玉郎别后无音信。去燕来鸿难借问。千红万紫织浓春，得似回文诗里恨。一枝香玉梅初绽。卐字沈熏烟未散。锦翻新样被池鸳，花卜归期灯足雁。寒消三九宜芳盏。可奈清尊愁倚惯。总然拌醉得瞢腾，梦里为欢终有限。
减字木兰花,近现代末当代初,赵尊岳,征帆目送。从此一春无好梦。驻马谁家。刬地东风是处花。黄昏易过。吹彻玉笙愁入破。有恨难忘。那更楼高近夕阳。嘶骢曾住。花外系人心眼处。落尽红英。风雨声中昨夜情。归期未稳。数尽番风余别恨。一自春前。琴为嫞弹祇惯眠。红芳满路。最忆年事行乐处。不分东风。花信更番荏苒中。愁来欲遍。比似行春腰脚健。薄暖轻凉。天气浑如意短长。
菩萨蛮,近现代末当代初,赵尊岳,低徊南浦垂杨路。绿阴前度分携处。再见若无缘。月华休更圆。心随流水去。泪作黄昏雨。泪雨尚多情。月圆愁煞人。愔愔画阁双双燕。柳昏花暝常相见。相见隔帘波。隔帘春几多。帘波风约住。莫放韶光去。日暮碧云天。相思年复年。尊回听彻娇莺语。狂花俊煞天魔舞。锦罽画堂西。绿椒新壁泥。人愁春易老。春似人长好。香雾湿菭衣。绿肥红未稀。瓶花弄色三分吐。笼莺学舌无多语。窗影度迟迟。绿杨春几枝。屏山幽梦浅。不似吴云远。云外有高楼。相思楼上头。华琚瑶碧香罗雪。雕阑倚遍桐阴月。辛苦伫归人。璇玑图未成。幽怀何处在。钿约长留待。一角小楼红。度箫无奈风。春寒浅浅荼䕷雪。玉奴妆镜羞明月。月也妒春容。画阑回脸红。春城喧笛鼓。何处无歌舞。舞罢怯余寒。为谁腰带宽。东风款梦屏山曲。天涯望极蘼芜绿。尽意托鹍弦。难将心绪传。小红春唱慢。筝柱移银雁。占断艳阳时。流云歌外低。阑深影贮梨花白。番风不送归来客。容易得相逢。绣帏香梦中。鱼笺疏远信。怕说归期近。却忆别离时。斜门眉月低。一春长是思量苦。思量博得人知否。灰不尽相思。除非金鸭知。春深肠断处。花落春归路。已是绿阴时。好春侬负伊。
阮郎归,近现代末当代初,赵尊岳,柳昏花暝雨廉纤。烟颦怯翠奁。闷人天气暖寒兼。炉香嫞自添。风乍峭，日长厌。春魂荡绣帘。帘深犹凝伫新蟾。斜红恋画檐。花蹊春服纤蝉纱。轻红衬浅霞。余寒犹妒鬓边雅。残阳不肯斜。占好景，惜芳华。番风数惯差。楝花开后更无花。萧条燕子家。兰房妆罢晚晴初。风流谁得如。凝颦嫞展寄来书。八行无那疏。怜梦远，惜吟孤。春云自卷舒。那堪云散约长虚。约虚何似无。一秋心事冷吴霜。月移更漏长。带围宽尽沈东阳。无愁可有乡。山黛绿，钿花黄。相思不尽狂。狂余却忆旧凄凉。萦回寸寸肠。春城长忆旧歌钟。花前琥珀浓。碧阑干外露华浓。灯痕晕靥红。翻舞曲，展颦容。柔情薄醉中。醉余欢事几时重。频番廿四风。
浣溪沙,近现代末当代初,赵尊岳,缟袂扶将醉倚梅。幺禽啼彻梦频催。梦回犹自恋深杯。拗铁为枝新样巧，镌琼作骨化工才。月移疏影上窗来。晓翠屏山六扇开。璚云依约护芳梅。梦中花路似肠回。疏影暗香翻艳曲，吟笺赋笔费清才。红罗亭畔约重来。十二阑干似碧城。千条弱柳解将迎。殢人烟景况清明。绣幂鸳鸯偏弄色，玉笼鹦鹉自呼名。凭谁诉与此时情。十里妍风试玉鞭。画楼西畔驻香鞯。绿阴佳处夕阳天。细草织茵缠锦道，落花霏雪缀琼筵。游春须不羡游仙。懊恨当楼一抹山。为谁空翠约轻寒。杜鹃声里日长闲。芳约总随幽梦远，倦云莫误锦书还。半灰心字惜香残。为爱春晴不掩关。碧桃门巷柳阴閒。惜花长自怕花残。画阁峭寒鹦未睡，绣帘深下燕初还。四条弦子诉愁难。酒不消愁懒更沽。东君怪底费工夫。花如渲染柳如梳。门映笑桃前度护，梁栖海燕旧时卢。年芳得似梦痕无。芳树移阴昼浅长。游蜂未减一春狂。玉珰消息误檀郎。秦月总虚箫凤约，楚风不度袖罗香。残寒依约早秋凉。无雨无花也闭门。梦余寻遍梦中痕。声声杜宇忆王孙。往事金炉消翠缕，新愁罗幕罥黄昏。天涯芳草黯吟魂。暖入莺吭醉眼醒。梦回犹凭枕檀听。小屏山作雨余青。娇靥杏花窥画阁，香巢乳燕认池亭。清明过也足春情。翠罨凉阴晚放舟。莲娃妆面怕花羞。便将秋泛作春游。祇有鸳鸯无别恨，肯教鸥鹭占清流。小红桥下碧矶头。笃耨嫞烧镇日闲。钿钗残梦落花间。屏山犹学旧烟鬟。倚袖暗惊寒料峭，映帘生怕月环弯。柳丝难系坠时欢。百蝶能消六幅裙。梦魂辛苦唤真真。镜屏前度恨犹新。怨极只拌金谷酒，情多谁似玉楼人。好花开处不芳春。帘幕风微莫雨收。夕阳西下碧云留。一声长笛十分秋。金鸭无温罗袖薄，最先凉是最高楼。辞巢双燕有离愁。不信高楼百尺危。凤箫端合倚云吹。断肠空有梦魂飞。月浅可能知别愁，灯昏暂许诉心期。金风玉露似年时。开到将离蝶恋香。远山禁得几秋藏。生憎小玉劝持觞。银雁费声筝柱短，彩鸾延伫眼波长。峭风吹絮缀钗梁。特地明妆俊似仙。杏花天气月初弦。脸红眉翠映琼筵。禁得暗香萦舞罢，可无幽恨殢尊前。莲花婀娜赚人怜。记浣红薇序玉台。纹窗网户旧曾来。一弯眉月似秦淮。宝瑟清弦离恨谱，轻罗小扇合欢裁。错疑飞梦到天台。酒罢华灯未肯收。绪风珠露暗凝秋。笛声惊起夜眠鸥。欲托微波增怅望，惯吟佳句怯新愁。碧云深处是朱楼。沈醉东风第几回。清歌宛宛亦仙才。好春珍重碧桃开。月乍笼云疑暂别，柳将飞絮约重来。余情得似最深杯。
六幺令,近现代末当代初,赵尊岳,柳眠花亸，绿意暗芳阁。画屏远山眉蹙，巧向晚妆学。已忍残寒料峭，那更愁边觉。带宽围匝。琵琶曲怨，苦忆檀痕旧谁掐。别恨凭谁诉与，影问惟形答。怕见华月团圞，绣幕耽银押。兰夜苕苕玉漏，底事流光霎。泪珠销蜡。青鸾无信，几盼佳期误张角。柳条初展，阑畔晚风息。日迟暖熏芳草，草亸玉阶碧。叶样眉妆巧缀，扫黛安檀的。暂来歌席。遏云一曲，绛爉烧残赋狂客。银汉西流月上，絮絮鳞云拆。别后孤负闲庭，夜合花堪摘。比似阳关更苦，怕听宁歌笛。梦余岑寂。欢悰逝水，总付明朝醉时忆。宝钿琼佩，晚镜靓妆束。回眸桃靥红晕，越恁娇娆足。烟约湘裙浅翠，步步香风逐。鬓轻蛾绿。尊前小立，为唱韩娥驻云曲。一向低鬟亸裒，软语偎红烛。生怕莲漏忽忽，晓梦流莺促。珍重云屏半摺，曾是欹香玉。旧欢重续。麝熏褥绣，看取金鸳也双宿。
更漏子,近现代末当代初,赵尊岳,暖烟稠，芳草遍。帘卷绿阴深院。莺款语，燕嫞飞。还疑春未归。短长愁，深浅意。都付一年花事。才薄暖，似新凉。销香昼渐长。海棠眠，蝴蝶醉。帘外落英刬地。偷晕浅，学颦轻。如眉杨柳青。鸟惊心，花溅泪。争识个侬芳意。催暗绿，妒残红。疏棂料峭风。碧阴圆，娇燕小。画阁不堪重到。愁暂遣，泪初晴。啼鹃声复声。恨时少，欢事少。梦肯留人长好。鸾柱涩，雁书迟。相逢知几时。梦寻难，人去远。帘为恨春迟卷。梨雨后，杏花嫞。半庭香雪浓。靥红残，鬟翠重。依约梦中相送。催暝色，入离愁。相思云外楼。血啼鹃，丝织柳。愁绝问伊知否。传笑语，逗娇颦。梦中无限春。恨如烟，身似客。忍说有花须折。狂杜牧，瘦东阳。萦回百结肠。意中人，笺上字。消受别离滋味。如梦里，忆年时。柔肠说与知。絮风愁，花月怨。何日玉台重见。情不尽，恨难禁。烧残红烛心。
御街行,近现代末当代初,赵尊岳,琼枝倚立凝香露。如怨韶光暮。晓莺惊觉玉楼人，一抹翠阴笼树。镜奁愁照，绣帷嫞卷，苦忆关情处。柔丝不系东风住。一霎成歧路。映花门巷梦魂中，恰似玉骢轻去。清明过却，将离开遍，惆怅佳期误。新萍总是风中絮。迢递横塘路。画船回首碧云西，约略茜纱朱户。一奁明镜，数声柔橹，又过长亭树。流云不作无情去。却作留人雨。绿波总是接天涯，春色几分能驻。骊歌易阕，鸾肠禁续，掩袂伤离处。
浪淘沙,近现代末当代初,赵尊岳,丝柳拂银塘。摇曳烟光。梦魂依约旧潇湘。莺语似含清瑟怨，空诉残阳。波路九回肠。山作眉妆。罗衣犹惹去年香。苦恨东风花落后，一例能狂。飞燕蹴香红。小立芳丛。韶华锦样去年同。祇有芳心嫞不展，寸碧春空。相见几时重。犹记初逢。隔花烟语小窗中。百计无聊从别后，孤负番风。容易梦游仙。锦瑟冰弦。沈香亭北醉青莲。冉冉香云腾宝鸭，璧月琼筵。一向换华年。醒眼愁边。啼莺犹似劝觥船。打叠新欢成旧恨，楝子风前。画阁绮筵张。有恨须忘。窥人小燕在雕梁。记取春秾花亸处，纤手传觞。余事付荒唐。消得回肠。晚来云淡露华凉。月到圆时人意好，端的思量。
诉衷情,近现代末当代初,赵尊岳,珍珠手卷暗香来。帘外几枝梅。镜奁春意先暖，含萼未全开。扶缟袂，下瑶台。费诗才。那堪愁里，莫惜花前，吟绕千回。春青剪叶妒妆眉。风流些子儿。折花嫞理双袖，芳意总相宜。闲体态，倦腰肢。自寻思。杏花藏笑，杨柳含颦，得似心期。柳塘波绿漾残红。此景别时同。别愁长是千里，无赖又东风。花艳艳，月胧胧。旧情浓。那堪回首，梦怯啼莺，望极征鸿。蘋风荻雪作深秋。极目水东头。寒云弄影天末，年事逐云流。波宛宛，梦悠悠。合成愁。玉容安否，筝尘画阁，笛语高楼。红灯翠袖映娇娆。微酲晕粉消。珠歌一串尘簌，歌外驻云遥。萦洛浦，度湘皋。梦迢迢。芳时弹指，满目青山，何处蓝桥。金鸳绣蹙藕丝裙。浓香草眼熏。花蹊步拾兰翠，楼阁未黄昏。纤屐齿，印苔痕。怯心魂。娉婷自惜，红粉青娥，见说如云。软风摇漾郁金裙。香罗更麝熏。双鸾浅移娇步，犹自惜苔纹。搴带草，撷书芸。最思君。忽忽芳节，脉脉幽怀，付与行云。暖风迟日敞琼筵。彩袖拨湘弦。飞花掠鬓回袖，芳物媚韶年。香雾重，紫霞鲜。艳阳天。扶酲归去，花碍罗衣，柳拂丝鞭。
点绛唇,近现代末当代初,赵尊岳,双燕来时，落红门巷浑如旧。最怜人瘦。忍折风前柳。锦瑟无端，谁共心魂守。分携后。梦痕消酒。和泪盈双袖。兰夜华灯，麝薰一缕肠千折。自从离别。此际真愁绝。花近窗前，云掩窗前月。圆还缺。落花时节。旧恨凭谁说。花落花开，妒花风里春如寄。不成芳意。倦倚屏山翠。偶忆年时，罗袖沾新泪。愁无计。为谁拌醉。醉也和愁睡。春近阑干，淡黄杨柳抽新缕。旧情何许。莫放游丝去。极目南云，迢递钿车路。留难住。片风丝雨。苦忆伤离处。开到将离，谢娘池馆春先老。玉骢芳草。烟景无多好。杜宇声中，忍见春归了。云涯渺。贮愁多少。珍重眉痕小。
少年游,近现代末当代初,赵尊岳,茜纱窗外，微云丝雨，春意逗芳红。飞来燕子，关情底事，软语诉东风。星期月约，年年虚度，容易梦中逢。游丝千缕，横波一霎，何似莫忽忽。螺鬟高耸，蝉钗倦亸，眉叶翠初匀。帘波浅约，屏风轻叠，赪脸晕娇颦。蓦然相见，惺忪薄困，依约画中人。别后情怀，梦余滋味，惆怅隔年春。秋阴院落，侧寒天气，帘下乍相逢。人家深巷，兽镮微动，丝雨寂寥中。横波无那，凝情欲伫，珍重意千里。遍写乌丝，谁传鱼素，除是梦魂中。碧梧清夜，桃笙荐爽，楼上月华明。阑干倚遍，微云弄影，枨触别离情。锦书难寄，罗衣空换，孤负雁南征。别时能得几叮咛。无数短长亭。平沙岸曲，垂虹桥下，双桨划清流。云山未改，烟波无恙，不似去年秋。去年近日，茜窗深话，低控玉帘钩。祇今衰柳夕阳楼。谁与诉新愁。
虞美人,近现代末当代初,赵尊岳,垂杨织遍吹笙路。绿意新帘户。隔帘依约玉娟娟。最忆年时红袖捧金船。攀条惜别年年惯。几度斜阳晚。晚风双燕入帘时。尽意呢喃如话旧相思。梦醒人远销魂地。玉倦钩斜坠。玉钩随意挂闲愁。一任柳绵飞雪上层楼。楼高望极伤情怨。云袅春空遍。落霞犹是旧时红。祇是别来心眼不相同。秋河似泻银瓶水。遥夜阑干倚。绿章乞与展星期。为问填桥灵鹊忍轻归。银云漏处蟾钩在。月转花阴改。云涯有恨托鹍弦。生怕一声河满到尊前。篆烟销尽沈馢缕。愁坐清无语。宫罗软绣曲屏风。移向花间应解护香红。红英落尽春无信。莺燕归期近。伊行能得共归无。看取缃桃瘦损要人扶。春风飘拂长亭路。又送兰船去。归来临镜怯颦眉。从此一春长是别伊时。无心更惜春光好。春去凭迟早。梦中欢会醒分飞。却见画帘娇燕一双归。花秾柳亸韶容好。不信春将老。珠帘斜搭玉阑干。何事落红飞不到屏山。啼鹃为说春犹在。祇是芳期好。芳期那得是归期。此际万千心绪一颦眉。双鸿未有归来信。已是秋风近。夫容容易绕池开。冷艳相看能得几人来。夜凉珠露如清泪。寥泬成霜意。玉阑凭瘦玉楼人。便是远山眉翠亦含颦。玉珰缄札珍珠字。不尽心中事。若教双鲤肯来时。便似番风有信怕花迟。花新不似情依旧。此恨年年有。一回花褪一春阑。帘卷绿阴如画妒眉山。红牙按拍翻新乐。巧向韩娥学。绕梁依宛遏云深。才信当筵一曲直千金。歌残金缕花时怨。消得回肠断。天涯难得是知音。越恁称人心处系人心。
采桑子,近现代末当代初,赵尊岳,当筵彩袖殷勤甚，态冶情闲。舞罢歌阑。不负宵深玉漏残。门前金勒休催去，蜡泪初乾。料峭微寒。酒晕霞生子细看。东风珍重吴侬意，帘外芳梅。筵上深杯。忍付昭华玉笛吹。新篘拨尽翻成怨，锦字嫞裁。甚日重来。见说文无取次开。梦中依约凌波影，佩结瑶珍。香裛梨云。残月啼雅苦唤人。梦魂悠飏如轻絮，一向前尘。便抵飘茵。咽尽铜壶悄恨春。落花巧缀泥金幕，料峭东风。社燕匆匆。飞向邻家院落中。杏梢犹怯余寒重，无语芳红。自惜妖嫞。写入猩屏那得同。玉钩银蒜春阴羃，深院微风。梦语惺忪。幻作柔云漾碧空。垂杨画罨秋千索，惹翠萦红。芳意千重。扶上仙裙更不同。红窗燕子呢喃语，似说归期。却忆年时。未到将离已别离。凭渠锦字殷勤寄，纵赋新诗。不尽相思。惆怅杨花满院飞。机中长恨鱼中素，倦拨炉香。愁倚眉妆。袖薄天寒掩泪行。游春总是愁春处，弱腕丝缰。恨缕垂杨。翠驿红亭路更长。侧风趖日杨花乱，孤负芳期。燕子楼西。那得残红更上枝。玉笼鹦鹉惟忺睡，燕子来迟。诉与伊谁。心事低颦彊笑时。等闲过也芳菲节，小院红稀。镇日相思。凄绝遥山翠罨时。凝情怕说当年事，后约难知。昨梦都非。纵有花笺得到伊。夜遥桦烛消红泪，罨鬓颦眉。翠袖双垂。舞倦歌阑月上迟。笼纱嘶马催归急，欲语期期。最耐人思。握手相看半向时。银钩画箔闲朱阁，篆袅香浓。渐入空濛。偶逐游丝缱绻同。云翘拥髻霞生脸，猩色屏风。看取嫣红。莫道佳期是梦中。桃根双楫分蘋叶，明月团圆。人劝金船。醉去和衣一向眠。夜凉诗思清于水，写遍花笺。却忆当年。艳曲江南听采莲。双鱼不寄归来信，底事迟留。负了扁舟。玉露殷勤浣素秋。闹红双桨年时约，赌酒藏钩。旧梦新愁。都付离人唱石州。茜窗闲煞丹青笔，画稿嫞临。薄怯罗襟。秋入屏帷问浅深。渐深秋似春犹浅，最是而今。孤负春心。残梦都随断续砧。宵来赢得凉如水，青琐朱楼。玉腻香柔。月影偎人故故留。诗成绿蚁倾须满，漏箭银虬。疏幌萤流。倚笛谁家各自愁。秋千院落蔷薇架，花絮忽忽。帘幕重重。总在鹃啼蝶梦中。等闲佳景蹉跎了，容易相逢。瘦损西风。一日三秋两地同。嘶骢门巷寻芳陌，雏凤知名。人月双清。霓曲人间第一声。无端唱彻阳关叠，云散离情。水咽长亭。莺语春来未忍听。年时玉简酬芳约，靥杏脂匀。眉柳烟颦。彩笔安排记会真。浮云西北堪回首，酒涴衫春。歌涩筝尘。楼上花枝莫笑人。厌厌三月长如醉，怨宇啼春。斜照含颦。花信忽忽记不真。枨枨帘幕深深院，红剩香尘。绿作浓云。柳外楼高望远人。西风消息啼螀急，一夜新凉。底费商量。玉漏争如绮恨长。素娥宛宛移花影，影绕回廊。香袭茸窗。香影缠绵欲断肠。小红亭外垂丝柳，烟景依稀。送别斜溪。掠鬓东风絮乱飞。踏青拾翠嬉游处，香雾霏微。行乐年时。草眼晴熏袭画衣。斜风淡日帘垂地，酒黯离襟。旧谱嫞寻。闲煞红囊绿绮琴。雨余花落知多少，最是关心。不道而今。泪与残红较浅深。别来无计消长日，晚岫匀螺。秋水凝波。一抹斜晖恨许多。试倾新酿欢娱减，莫更闻歌。往事蹉跎。纤月笼云蹙怨蛾。宿酲初解琼钩上，晓色帘栊。人意新嫞。网户朝暾罨镜红。镜奁双凤多情甚，总与春逢。丽日妍风。宛宛行云在碧空。秋心不放愁心展，一曲尊前。唤起闲眠。露浥凉蟾分外圆。听歌看舞游情懒，写遍红笺。弹彻冰弦。别恨难凭雁与传。回阑那角珠帘影，蜂蝶殷勤。柳绽黄金。昨梦如烟记未真。是真是梦浑难问，低草迷春。高柳窥邻。满目韶华苦赚人。
踏莎行,近现代末当代初,赵尊岳,风絮飘残，烟丝低尽。愔愔院落寻芳信。小颦窥镜去年时，不堪重向啼莺问。锦字情长，碧云天近。蓬山祇在灵犀寸。西楼昨夜月胧明，欢尘坠处凭谁认。檐马喧晴，林鸦绕暝。无情寒暖浑无定。因风起絮作牵萦，游丝肯为相思静。去日华笺，年时粉镜。高楼何处传归信。回环心字玉炉熏，倦余惆怅还成醒。暝霭如愁，年涯似水。绿芜不尽相思地。倚阑生怕见遥岑，向人犹学眉痕翠。何计酬春，无聊拌醉。醉余苦忆欢娱事。欢娱能几醉还醒，㩻斜泪墨吴笺字。奁远云开，橹柔波重。扁舟容与双凫共。水荭花外有轻寒，斜阳罨画钟初动。千里婵娟，双飞彩凤。无情一碧天如梦。梦中犹记去时情，搴裾南浦花前送。
留春令,近现代末当代初,赵尊岳,绿阴楼外，夕阳多处，旧痕烟水。听彻啼莺落花深，忆前度、欢娱事。十二阑干能几倚。更笙歌邻里。如许韶华不成欢，只怀远、凝清泪。絮阶虫咽，打窗叶响，满庭霜意。欲摘金英附瑶华，道人瘦、花相似。暂遣闲愁须?醉。念楚腰纤细。锦瑟华年恁忽忽，最惜起、花时事。夜长衾冷，月移帘悄，炉熏烬半。更忍银灯照窗纱，傍镜影、愁中看。往事魂销尊酒畔。是鲛绡偷换。千里从教共婵娟，也寸寸、回肠断。
醉落魄,近现代末当代初,赵尊岳,晚塘新月。玉箫声里晶奁彻。鸥鹭于人知款切。却笑人人，长是长亭别。长亭去日花如雪。惆怅容易芳菲歇。垂杨翠缕禁攀折。缕织成愁，欲结浑无说。月圆还缺。云涯怅望音书绝。愁边荏苒芳菲节。千里相思，一寸灵犀结。兔走鸟飞无暂歇。华年弦柱伤心彻。素娥忍见多情别。碧海青天，心事和谁说。天寒袖薄。一春中酒情怀恶。辛苦梦痕何处著。切莫惊回，更于啼莺约。钿金衾铁都成错。怜花心事怜花落。落花犹得浮君酌。看取花浮，拌醉君休却。从今更莫。从今莫怨东风恶。东风尽意催花著。不分春人，几误花前约。芳期一向成今昨。酬春祇办觥筹错。倚阑极目春云薄。极目云涯，多少春闲却。
西江月,近现代末当代初,赵尊岳,绣幕低垂院静，金炉悄拨香残。流莺劝我惜春闲。可奈扶头意懒。柳色能将远恨，梨云惯作轻寒。游丝欲罥落花难。燕子归来太晚。玳瑁梁间燕乳，沈香槛外莺稀。新桐初引拂墙枝。杨柳三眠似醉。池水暗浮花涨，屏山静掩春归。绿阴如梦忆人时。消损春魂剩几。
武陵春,近现代末当代初,赵尊岳,卷起珍珠钩起恨，新月素光流。不尽遥天不尽秋。更不尽离愁。金钗钿合虚前约，魂梦误欢游。重系斑骓翠陌头。不似旧扬州。浅醉人扶花绰约，蜂蝶恋芳丛。花信频番春更浓。瑶斝汎东风。?它醉懒如云态，云不驻春空。花下何时一醉同。春在小庭中。别后愁长心字短，宝鸭蕙烟销。画阁愔愔人去遥。魂梦逐轻桡。瑶珰不付新来雁，目断碧云遥。莫更寻春弟几桥。双袖泪红绡。
河满子,近现代末当代初,赵尊岳,锦瑟长闲玉柱，绣帘懒上琼钩。乍寒轻暖春正好，年时记省欢游。柳叶才胜约指，花枝解恋搔头。是处韶华如梦，者回芳约都休。系情可奈游丝软，倚阑多少闲愁。得似画图依旧，云山尽意当楼。蹙黛谁知深意，横波自惜荣光。背人私系双绣带，花时懒去寻香。锁梦遥怜巫峡，流愁欲付潇湘。绵邈一春望眼，萦回九曲柔肠。碧云容易斜阳暮，遥山也倦眉妆。那更残红簌簌，桃花苦忆连昌。
愁倚阑令,近现代末当代初,赵尊岳,春波绿，照惊鸿。贮愁浓。杨柳不知人瘦损，系东风。开遍小白长红。情如水、泄泄溶溶。孤负芳时人去也，梦魂中。长干道，啭春莺。景清明。一霎啼鹃风雨里，短长亭。丽赋遥忆兰成。韶光好、艳锦新绫。鹃唤春归莺劝住，总关情。如眉月，罨轻寒。怯更残。数点流萤秋影瘦，落屏山。依旧昨夜阑干。杨丝弱、不系金鞍。小叠蛮笺书恨字，付谁看。
好女儿,近现代末当代初,赵尊岳,皱碧奁池。丝雨晴时。听藏花、坐柳娇莺语，似殷勤说道，踏青天气，妍暖香泥。祇是归来惆怅，者烟景、耐寻思。伫黄昏、院宇霏香雪，几凝颦不语，空教添了，懊恼心期。解佩殷勤。芳约酬春。记前番、笑并璚窗影，恰花阴深静，麝熏妍暖，著个人人。不道经年憔悴，坐虚阁、恨常新。倦黄莺、掠过墙东路，也空劳问讯，题红深巷，罨翠良辰。
风入松,近现代末当代初,赵尊岳,翠萝筛影覆莓墙。又送斜阳。绿窗倦绣纤眉敛，蕙炉烬、百和余香。天末锦书无据，眼中铅泪潜行。冰弦玉指拨伊凉。不尽衷肠。绿阴红雨寻常事，祇花间、芳约难忘。误我情深款款，付它春去堂堂。梦中疑是梦中逢。直恁春秾。觉来苦忆长亭道，近柳阴、别话忽忽。杜宇啼时有泪，斑骓嘶过无踪。缃桃犹作旧时红。锦字难通。香罗什袭惊鸿影，寓芳心、深意重重。得似影形赠答，天涯珍重应同。
秋蕊香,近现代末当代初,赵尊岳,玑锦回文织就。消遣日长时候。梁间燕子天教偶。付与浓春如酒。春衫隔岁新成旧。自分手。光阴难道非长久。怪底归期空有。一碧长干芳草。印遍凤鞋纤小。逢花见柳都成恼。今岁春归偏早。衷情诉与春鸿道。怕书少。有书争似无书好。盼得书来春老。
庆春时,近现代末当代初,赵尊岳,柳绵黏幌，苔茵平砌，览景情移。番风过也，云涯怅望，金勒不成归。重楼春恨，孤负蝶约莺期。蛮笺倦写，清琴罢抚，谁见忆人时。蘋香水国，花腴霜信，景候初寒。珠帘十里，红楼一角，烟月忆长干。当筵歌舞，罗袖莫惜弓弯。蓉清菊瘦，秋容罨画，须作好春看。
定风波 拟白石,近现代末当代初,赵尊岳,柳陌桃蹊未易寻。梦回霜鬓已骎骎。万水千山行更远。肠断。朱楼一桁换晴阴。眉月几余清泪赚，菱花拍著暗尘侵。莫道人间离别久。终有。天吴紫凤证盟深。别久春归两不胜。海天梦雨湿疏棂。祇待消愁拌剧醉。无寐。漏长苦更对青灯。颦笑盘龙应似旧，音书孤雁竟无凭。相见几时休更问。空剩。夜涛寂寞撼愁城。
蝶恋花,近现代末当代初,赵尊岳,抛却平生词笔瘦。不信天涯，犹染香盈袖。春好一枝今见又。风裁林下黄昏后。山色罗浮终似旧。惜起啾嘈，唤醒师雄酒。纸帐铜瓶谁与候。独吟怨曲人知否。宿雾悭晴心字瘦。梦里寻诗，泼墨犹襟袖。历乱啼乌今夕又。唤回月落参横后。莫忆中州庭院旧。万里蓬瀛，难泛兰陵酒。细语徒惊虫应候。溪蛮能解余怀否。宽尽东阳腰带瘦。水驲相逢，自笑龙钟袖。拾翠流觞何日又。楼高烟锁春前后。寄语莲蘋诸故旧。红豆枝头，倦客难销酒。遮莫离离催节候。问犹省识相思否。新月初三弓样瘦。香径徘徊，零雾沾罗袖。转毂十年尘海又。难忘那日花阴后。芍药阑珊亭子旧。倘许重来，同进香橙酒。江上夜凉风起候。羁人眼底怀归否。惊见绿肥红渐瘦。摘取山矾，几朵萦怀袖。竦竦潇潇微雨又。阑干倚遍清明后。无限流光应似旧。婪尾酬春，独酌谁将酒。消息不须探气候。枝头旺得鸣鸠否。顾影涟漪金缕瘦。一抹鹅黄，映带轻衫袖。镜汐分明春枕又。信它万里分携后。虹雨梅风终忆旧。点染铜铺，草色浓于酒。最是杜鹃呼雨候。问渠耐得幽栖否。彩缕分丝萦臂瘦。浴罢兰香，披拂当风袖。大道朱楼谁许又。窥人象隔银屏后。艾虎钗符新更旧。老我花阴，忍俊容禁酒。湘箑轻拈初暑候。聚头得许年年否。照影纤纤奁镜瘦。不若当时，宛转舒长袖。料量三生相见又。今宵珠跋星沉后。玄鬓霜华春服旧。祇剩吟边，梦里才呼酒。却恨啼鸦催醒候。声声似问重逢否。天若有情天亦瘦。长日孤云，掩映浮邱袖。风指蓬山东向又。相逢下九初三后。燕语呢喃凭话旧。一向书堂，煮茗聊当酒。四面浓阴移物候。泉边柳絮依然否。写不成书疑腕瘦。黛浅毫轻，空染冰绡袖。回首人人天际又。归心暗逐南鸿后。点缀湖山应胜旧。负尽缁尘，那日邯郸酒。一别疏嫞同道候。狂奴故态犹存否。
木兰花慢,近现代末当代初,赵尊岳,趁一轮皓月，邀俊侣，唤新凉。任画毂轻驰，弓蛾淡扫，玉体初尝。行行。紫薇翠柏，渐宵深带露压莓墙。曲岸回潮宛转，移灯细语端相。难忘。了了旧时光。怎道是寻常。听逝水闲云，颓垣断羽，莫再思量。双双。锦笺凤管，且西园烟景付清商。检点他生影事，遽堪此夕清狂。自西园别后，曾几度，不思量。算点检花风，叮咛月约，断尽回肠。书堂。看朱似碧，尚浓阴星火缀斜行。娓娓瑶华屑玉，冷冷清籁吟窗。兰房。许度口脂芗。再与问檀郎。道泪已垂枯，欢应娇纵，莫负韶光。残妆。为君褪尽，待芙蓉尺幅护鸳鸯。海气宵侵更鼓，星河曙拂纹窗。
鹧鸪天,近现代末当代初,赵尊岳,风细游丝故故斜。新泉料理碾新茶。十年篆鼎悭沉缕，六扇芸窗飏落花。清课足，旧情赊。赌书远近隔天涯。定磁更好生颜色，佳茗佳人梦当家。一片冰心付与伊。十分清不受人知。旋熏香泽侵花气，细袅文丝上翠帏。新折萼，浅匀脂。瓶笙从此伴南枝。壶天信是神仙窟，何必蓝桥问玉卮。
满庭芳,近现代末当代初,赵尊岳,树老窥檐，花狂拥户，小楼自惜伶俜。一池吹皱，春水恰初生。镜底平分春色，认遥峰眉妩同青。云边路，天涯只尺，犹恐枉留情。银屏。遮浅醉，思随茶杳，梦逐香轻。乞轻寒帘外，莫与寒盟。伫尽昆仑信息，耐朝朝极目沧瀛。无聊赖，千帆过也，拂柱试弹筝。万绿喧晴，孤光炫碧，疏簃独客伶俜。十年恩眷，负尽太狂生。北雁南鸿底事，剩而今双鬓难青。瓶尊畔，苔枝一萼，于此尚钟情。猩屏。春思杳，问花不语，比絮疑轻。付花繁絮乱，几度前盟。历劫瑶天未了，况层云迥隔重瀛。参横候，巡檐索笑，倚醉待调筝。
清平乐,近现代末当代初,赵尊岳,殷勤记取。昨夜兰房语。倘有相遗相忘处。灯底香罗作据。猩红珍重残妆。角花点染温香。中有泪痕一掬，不堪持赠伊行。人间地狱。异穴悭同毂。海外仙云遮录曲。不吝无情天各。凄迷树色潮声。从容酒冽茶清。惊起回眸一顾，栖鸦啼到三更。银灯乍烬。写出丹青影。可可芳心莹似镜。省识天缘有定。一春海碧沙明。片言燕妒莺嗔。莫道几回负尽，终教证取双盟。凝妆无语。脉脉娴风度。不待当筵相尔汝。趁取雕轮轻去。夜深明月同归。珠帘照彻清晖。不怕愁人梦短，却嫌细雨花飞。鱼更卜夜。知道人归也。唤取金铃传密话。两地月明窗下。横波难遣离忱。轻颦犹勒余情。留待明朝相见，酒边再诉平生。前盟几度。此语多风措。底事飞花非堕絮。坐遣一春轻误。珍珠久废长门。葡萄重发清尊。容易夜窗作伴，梅花与镇诗魂。清才丽句。字字伤心语。毕竟兰荃邀薄誉。触拨琴心一缕。吴樯代马侵寻。从来未获知音。不意蓬莱清浅，仙云堕影宵深。瑶华叠叠。和遍泥金帖。吹气如兰香作屑。红豆三分刻骨。微波真可通词。灵犀消息丝丝。小说平生负气，怜才独少相知。清才八斗。未抵人间有。留枕宓妃终不负。隽语初三下九。归来堂上优游。赌书几泼茶瓯。此是个侬结习，待看日上帘钩。瑶华品第。碌碌无余子。不待他生今日始。委质金闺待字。论文醉挹茸窗。含情笑倚鸾床。悍妒兼工妇德，河东薄吼何妨。兰馨玉洁。著意花钿帖。对镜无言红上颊。孤负清扬眉睫。花前滤茗焚香。单栖惯耐凄凉。?得今宵掷与，重寻蛱蝶双双。金杯浅递。未饮先沉醉。密语深怜轻掩泪。忘却胡麻滋味。夙嫌生不逢时。红闺负尽腰肢。此际莫言娇纵，云鬟卸却花枝。罗襟斜扣。团雪轻容漏。月透春痕灯透牖。嫞映三眠杨柳。回眸细息咿嘤。凭肩软语忪惺。索得珠啼玉哭，任他鬓乱钗横。人间何世。天意诚狡狯。相见今番缘底事。恨不年光倒驶。贻君文石封泥。还君珠泪双垂。钤入小窗横幅，永教珍重南枝。
浣溪沙 壬寅九月十六夜作,近现代末当代初,赵尊岳,蝶僽蜂僝两不胜。窗窥户罥几逡巡。游丝缕缕太关情。昨日寻盟盟碧海，他年有梦梦倾城。相思树下数残灯。鹃血斑斑点玉簪。帕罗封泪剩哀吟。纵无风雨亦春深。万劫沾泥终不悔，千秋密誓待重寻。昨宵圆月照街心。说去应难住亦难。夜深风露袭衣单。一帘明月并肩看。细字泪珠溅纸茧，瑶奁黛墨伴钗鸾。三生证取耐清寒。真把闲愁付与伊。空巢心事许天知。隔帘怕见乱花飞。密意已酬盟翠钿，佳辰莫道缓金卮。占他横幅是南枝。
菩萨蛮 病榻不寐,近现代末当代初,赵尊岳,秋宵一雨清如洗。轻衾微觉生寒气。皓月透窗明。怀归梦不成。鸡声初破晓。云罨疏林杪。坐起看遥山。残灯映镜鬟。盈盈花雾侵帘轴。筠蓝渐遣开金菽。夕照泛疏棂。雏蜂趱落英。几回人倦倚。独对苍茫际。叫破一声声。长空归雁鸣。
春分后一日与诸公登万松岭，经周漈村至佛山石壁寺共饭,近现代末当代初,徐震堮,一条筇竹杖，扶我上层颠。磴道无几里，高松皆百年。崖开深见屋，春半已闻蝉。斗绝中峰影，寺门峰影边。石壁何年凿，岩花閟古春。客来飞鸟外，寺与白云邻。煮茗寒潭水，衔杯佛座尘。萧萧数竿竹，相对坐忘身。
寇氛日亟，分校有迁闽之议，将去坊下，感时抚事，慨然于怀，取后山“吾生能几日，此地费三年”为韵（录四）,近现代末当代初,徐震堮,楼上一山云，楼下半畦水。稻叶浮清光，陂田风日美。言亦不必听，耳亦不必洗。便觉箕颍间，去人亦无几。烽火照三州，悲歌忽变徵。报秦剑术疏，出塞鼓声死。万里倚长城，百金皆选士。哀哉一昔间，鱼烂竟至此。窗前两松树，上有天蔚蓝。寻诗阑角风，我与松为三。昔年别乡井，复别妻与男。今当别汝去，惯别愁亦谙。
望断,近现代末当代初,徐震堮,强雨苍梧处，归魂不可招。几人歌帝力，何日破天骄。旧事千秋节，悲风万里桥。仍将孤客泪，一寄冶城潮。望断南枝信，沉吟有所思。渐看花落尽，长恨燕来迟。芳草巴人国，空山白帝祠。年年寒食节，再拜杜鹃诗。
三年（五首录三）,近现代末当代初,徐震堮,三年经苦战，四海尽闲田。户出添都马，人输助国钱。但知山可撼，肯信海难填。自古兵犹火，焚身亦可怜。梁窦当朝宁，嗟君志亦荒。一时无赖贼，尽化夥颐王。硕鼠过三岁，哀鸿遍四方。纵无刘项在，民已欲偕亡。军国征求急，其如骨髓枯。俄空上苑鹿，化作满天蚨。画虎翻成犬，亡秦岂谓胡。他时麟阁上，应为若曹图。
书事 （三首）,近现代末当代初,徐震堮,越国山川乏霸才，江潮呜咽使心哀。朝廷久作珠崖弃，父老犹望玉辇回。转舳奔轺肥驵侩，锦衣花帽照舆儓。析骸易子寻常事，桑孔如今在上台。仗钺谁曾料敌情，符离心学竟何成。三年不作包桑计，一夕如闻扫萚声。蹋鞠穿营原倜傥，借筹前席亦纵横。从渠舌在犹能掉，四郡残黎半死生。杼轴争歌大小东，过江烽火逼天红。腐儒欲献龙川策，诸将休誇马邑功。恃敌不来宁可久，今吾能往亦终穷。百年兴复关人事，海峤安危仗数公。
答柳子青,近现代末当代初,徐震堮,雁后花前只费才，江关摇落赋心哀。铜仙泪滴秋盘冷，玉垒春随梦枕回。岂有文章能报国，仍从屈宋作陪儓。灯窗虫语相料理，惭愧风流继《玉台》。陇首云飞万古情，朱弦戛响韵天成。箧中烟月卑吴体，笛里关河变楚声。横舍开尊春邂逅，高斋说剑意纵横。山城岁晚谁堪语？叹绝襟期鲁两生。闲花寂历委篱东，乌桕门前叶渐红。诗客有时寻郑老，醉乡何地著无功。偶吟白石当招隐，日对青山只固穷。一卧沧江移岁月，聊能饱饭和陶公。
村居杂诗（录二）,近现代末当代初,徐震堮,桕叶红于染，漫山斗晚霞。笑渠桃与李，但作女郎花。春风百样花，秋光才一树。斜照如有情，徘徊不能去。
自丽水赴龙泉道中（四首录二）,近现代末当代初,徐震堮,两山夹我上青天，我怪山行缓不前。一笑已凌万山顶，那知山在白云边。一句吟成路百回，浓青老赤画屏开。忽然行尽松涛涧，又到前山对面来。
烈士词,近现代末当代初,徐震堮,少年挟弹走燕台，烈士头衔唾手来。一笑赫衣辞诏狱，可怜绛灌尽粗才。惯似蛾眉不让人，几回覆雨又翻云。桥陵弓剑归天上，从此谯周是老臣。曲里琴心不自持，琵琶湖上说相思。当筵宛转《回波》唱，老去犹堪舞柘枝。
春雨连朝，山楼独坐 庚辰,近现代末当代初,徐震堮,积雨空林烟火迟，小窗静赏《辋川》诗。山楼日日翻书坐，屋角垂杨绿几丝。绕墙田水响潺潺，深树人家昼掩关。莫道半春无事过，雨窗日对米家山。
湖上秋日,近现代末当代初,徐震堮,虚堂风引隔湖钟，秋在西南八九峰。五尺瘦藤闲挂臂，溪山只觉欠从容。开窗日日对群凫，惊去还来不用呼。比拟燕莺心性别，惯随红叶到西湖。
与好楼、眉仲、心叔泛舟西溪（录二）,近现代末当代初,徐震堮,铅华洗尽出天姿，樊榭当年总费诗。若把西溪比西子，苧萝村里浣纱时。秋草祠荒话旧游，词场百辈尽风流。小楼弹指斜阳入，浑被芦花笑白头。
连雨久不得沪上书,近现代末当代初,徐震堮,山楼十日雨，湿菌生牛屋。墙柳摇新黄，园莽森寒束。朝筇踏径泥，夜枕喧檐瀑。单觞寂不御，旧帙翻已熟。所思其如何，窗枝媚幽独。苦迟尺一书，夕梦淞波绿。前度别君时，念当千里行。高斋坐秋雨，离思忽已盈。千钧压愁担，决去转觉轻。子笑挽我坐，小留待晚晴。今来千里外，春雨暗山城。挑灯梦蛾绿，复此夜窗听。今雨非夕雨，今情逾昔情。得书尚不易，见面何由能。
与敬老、臞翁、季思共赋风雨龙吟楼诗，以“未知明年又在何处”分韵，得“未”字“又”字,近现代末当代初,徐震堮,身世老行縢，干戈戢犹未。岂期馆舍华，取足风雨蔽。窈窕西南峰，墙头露半髻。趺坐看夕阳，托想青霞际。山光落砚池，虫想出幽砌。阑干万里心，剩此孤吟地。草堂昔有诗，竹楼亦有记。适来岂无情，事往忽如寄。大书飞鸟堂，暂得宾主意。微雨溪上来，满楼松柏气。山中十日晴，水落溪身瘦。篱蔓坼红芳，风畦绿翻皱。岭色连远空，松阴转晴昼。翻思春夜时，雨脚床头漏。空际走波涛，梦里蛟龙斗。非无去国悲，幸免居夷陋。往者二三子，清景不可又。危楼百尺高，皂帽三年旧。狂言颇骇俗，心事终悠谬。欲刺东海船，去种南山豆。
送臞翁入景宁山中，取简斋“微波喜摇人，久立待其定”二句分韵，得“波”字 “其”字,近现代末当代初,徐震堮,离堂暗风雨，客路纷干戈。翁今负戴去，发兴青林阿。薰风入高柳，菡萏已凌波。惜不数日留，共倾池上荷。文成读书处，飞瀑漱烟萝。回首竹间楼，秀句无人哦。白石聊可煮，紫芝谁当歌。陶公云忘世，慷慨咏荆轲。乾坤日凋瘵，多士留夸毗。平生悃款意，未敢隘伯夷。通介两龃龉，进退一然疑。朗朗百间屋，汪汪千顷陂。鸡鸣觏君子，谈笑何温其。白日不觉晚，青山相与期。梅风薰小阁，萝月照行衣。送君自崖返，悲来吟《式微》。
再赋风雨龙吟楼诗,近现代末当代初,徐震堮,杜公去草堂，暂与豺虎避。展转复归来，有如锥入地。收京定何时，北望风尘曀。篱破井已堙，欲留故无计。柏庭风露寒，念我根与蒂。岁时阙蒸尝，有子亦如弃。涛声竹阁虚，缺月窥梦呓。剪烛抄旧诗，宵寒添半臂。小儿紫凤衣，门巷及春未？兀坐对江梅，乡愁入凝睇。松回溪上云，入我窗间岫。坐久日影移，饥鼠喧晴昼。岩居薇蕨荒，三年矧多又。一卷郊岛诗，旁人笑寒瘦。盍簪得石交，闻道吾已后。相忘寂寞滨，所安固无陋。幽寻蜡屐同，险韵尖叉斗。抱柱终不移，缨冠宁忘救。虚檐鳞甲飞，合眼风雨骤。百蛰会有苏，惊雷已其候。
鹧鸪天 赠瞿禅,近现代末当代初,徐震堮,有客相从寂寞滨。书堂遥忆谢家邻。新词漫遣供惆怅，矮屋犹堪一欠伸。歌抑塞，酒逡巡。未妨高卧北山云。龙蛇影里钩帘坐，不染西风庾亮尘。几度春归在客先。不离西阁又经年。百金未买东屯宅，十亩曾无下噀田。愁瓠落，酒蝉连。扁舟心事堕风烟。松涛一枕城南路，著我高楼听雨眠。
水调歌头,近现代末当代初,徐震堮,晚读人间世，不赋畔牢愁。渐近行年七十，自顾复何求。半世游身羿彀，不中岂非天幸，中即欲谁尤。人事有代谢，华屋变山丘。行忠信，虽蛮貊，可优游。莫道羊肠九折，路险不容辀。芟尽舌端矛戟，忘却胸中泾渭，莫莫复休休。我爱蒙庄子，妙喻泛虚舟。铭骨佩斯语，机事有机心。扰扰世间何物，哀乐苦相寻。道在稊稗瓦甓，身是鼠肝虫臂，悔作不祥金。瞻望邈难逮，水上有挐音。人已老，岁云暮，病相侵。馀日何堪把玩，万事付升沉。看尽鱼龙曼衍，等是鸡虫得失，弹指去来今。诗罢一长啸，酒熟可频斟。王老丈人行，和气挹春风。忆昨兵尘马足，萍合剑池东。时复芒鞋竹杖，步屧村村花柳，杯酒话从容。松影竹楼底，风雨一灯红。新来事，凭说与，两年中。闻道荒江老屋，忧患略相同。差喜童颜鹤发，依旧廉颇能饭，高唱气如虹。我愿不知老，相伴喌鸡翁。病作寒鸦噤，怀抱向谁开。闭门三日霖雨，落叶满空阶。怅望青山笋蕨，寂寞故人书札，闲却手中杯。日月老宾送，孤土自兴哀。岁寒事，虚作计，强安排。太息平生叔子，玉树已尘埋。万卷撑肠何用，万事到头是梦，天意苦难猜。弃置勿复道，窨酒待春回。
金缕曲 哭王敬老,近现代末当代初,徐震堮,屡负携筇约，怪连旬馀寒犹凝，东风又恶。待得池塘生春草，已是阶翻红药。矧转眼黄垆邈若。从此停云无好句，闭东轩对影成孤酌。醒与醉，总非昨。百年可有藏舟壑。都一笑彭夭殇寿，孔忧颜乐。白石清泉今已矣，盼煞乌头马角。休指点山川城郭。身似淮王旧鸡犬，甚无端化作归来鹤。存殁感，付寥廓。不见墙东老，似成连刺船径去，水波浩渺。十丈珊瑚映天紫，下有任公坐钓。我亦欲东还海道。指点楼台云气外，奈船风引去无由到。为君鼓，水仙操。钧天一梦胡然觉。猛回头狖啼花落，山回云抱。独自跰?来鉴井，依旧胶胶扰扰。倘今夜月明瑶岛。俯视齐州烟九点，惹洪崖拍手灵妃笑。书一纸，寄青鸟。
蝶恋花·偶读湘雨楼词，戏集集中句，得三解,近现代末当代初,袁荣法,飘荡我如杨柳树。直到而今，犹在长干住。南北东西离别路。送人一样斜阳暮。三尺碎琴沉断谱。刻意伤春，重续兰成赋。燕子不来春又去。流莺絮尽缠绵语。铁指频将花历数。悔也无端，只说良期误。此际故山啼杜宇。明知春色都迟暮。晓夜问春春不语。怅暖惆寒，春已匆匆去。整整斜斜青草渡。于今都是销魂处。商略琴边新乐府。事事都妨，此意难分付。信手琵琶弹旧谱。分明诉出伤心语。欲种相思千万树。说与伊知，莫被流尘误。亭短亭长芳草渡。愁风愁雨天涯路。
蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作,近现代末当代初,袁荣法,庭院深深深几许。门掩黄昏，无计留春住。寂寞垂杨吹柳絮。红糁满地谁为主。转眼芳丛非旧侣。不恨东风，只恨清明雨。芳草萋萋迷别浦。天涯消受相思苦。庭院深深深几许。燕子来时，似说春将暮。雨雨风风花下路。芳悰损尽悲谁诉。休拟游丝和落絮。一样飘零，不被流尘污。广大虚空清净土。人天尽有安排处。庭院深深深几许。泊粉漂脂，宛转窥朱户。悽绝坠楼人不语。烟轻云薄伤情绪。妆点残春和泪觑。身世萍蓬，此意难分付。缓缓归来佳约误。丁宁莫再成辜负。庭院深深深几许。怕见屏山，芳草天涯路。此日逢君情更苦。春归不作从容住。已分倾城拚一顾。画地笺天，总是伤心句。夜夜五更听杜宇。泪珠溅处无乾土。庭院深深深几许。玉砌雕阑，一例悲迟暮。留得韶光教少驻。阴晴尽是无凭据。离恨千重莺乱语。便有新词，却向谁分付。临水持觞浇绿醑。漂流莫过前溪渡。庭院深深深几许。素手么弦，唱彻黄金缕。年少抛人容易去。閒阶萧索飘香雾。黯澹斜阳相尔汝。怨蝶憨蜂，忘却春归处。还向空枝商去住。那知门外风和雨。
浣溪沙·前词意有未尽，更拈此调，得四解,近现代末当代初,袁荣法,廿四番风抵死催。乱红无主绣苍菭。夕阳帘幕旧亭台。真个有魂当入梦，可能无恨不成灰。华鬘尘劫迸千哀。辛苦春工费剪裁。为谁和恨谢灵胎。绣甍芳砌锦成堆。飘泊肯依虫网住，逡巡羞上燕巢来。轮囷心事独裴?。夜月啼鹃泣翠屏。晓风飞燕蹴红英。江南春色可怜人。积恨赴波终化泪，和愁到地总无声。不辞憔悴惜倾城。烟雨楼台不忍思。西风门巷更堪悲。断红无语向人痴。藉地倘成连理锦，回天难买吸华丝。清才销减到丘迟。
浣溪沙·前词意有未尽，更成小令二章，示讱丈,近现代末当代初,袁荣法,洞庭应题翡翠龛。幡幢还染鹧鸪斑。蜃楼同托杳冥间。此外断无新世界，于中仍见旧衣冠。天留余地与回旋。镜吹微分测海功。绿章清磬自从容。置身端在蠡台中。倘使须弥真可纳，直疑天汉信能通。人间何世不虚空。
蝶恋花四首,近现代末当代初,顾学颉,似水柔情深几许。九陌飞红，双燕呢喃语。欲说愁怀还又住。东风怕被青春误。悔却三生难与诉。时节清明，犹有相携处。昨夜梦魂风里絮。凄凉忘尽当年路。冉冉凌波花气透。一片青芜，舞困湖边柳。时袅幽香参豆蔻。情深无限浓如酒。屡把新荷遮素手。作意殷勤，总怕人回首。独对长河伤望久。斜阳记照端阳后。送冷重阳秋夜雨。孤馆灯寒，飘尽梧桐树。已喜深情心乍许。翻愁后约人偏误。故把娇羞嗔又诉。一片衷怀，不悔他人妒。尽日飞红留不住。纵留难寄相思去。菱镜怕看颜渐瘦。昨日书来，珍重情依旧。欲悔那堪人去后。流年似水蹉跎久。休说深心非我有。每觉游丝，处处萦杨柳。几度情伤拼中酒。空房只恐长时守。
前调二首,近现代末当代初,顾学颉,目断飞红心乍许。纵是无言，默默魂萦住。纤手弄书寒意聚。欲休怕把回文误。何计凭传弦上语。闷倚栏杆，独向郊原去。喜得衷怀恣意吐。洛妃惊遇翩翩处。我是隔河银汉女。拣尽瑶宫，暂向人间住。羞说文章何去取。低头细问来时侣。昨日双鱼传极浦。憔悴伊人，来往无凭据。千里飘蓬难自主。斜阳冉冉徒延伫。
浣溪沙二首·壬午新春，兰皋,近现代末当代初,顾学颉,曼衍鱼龙闹凤城。六街灯火最分明。避人犹自暂偎行。楼拥月圆双照脸，眸回意懒漫低声。明年元夜是何情。百计留春住亦难。香红何意惹人看。五更明月透窗寒。忆便是空犹可喜，见来强笑不成欢。丝无尽处缚春蚕。
浣溪沙二首·题宋生谋玚《怀珠绮语》与沩汭,近现代末当代初,顾学颉,辟地惊鸿有隽人。从知缱绻结三生。无端风雨暗离亭。俯首姜张驱丽句，伤怀周柳赋深情。难忘一卷费丁宁。赤水探珠愿倘违。呢喃绮陌正当时。总怜相忆是天涯。泪眼将花花落后，低眉折柳柳初垂。春来何计不凄凄。
鹧鸪天二首,近现代末当代初,顾学颉,招得东条魂又归。狞狰面目记依稀。屠刀再捉难成佛，武运重燃已死灰。家破碎，国支离。八年侵略史应提。炎黄儿女今非昨，寄语东邻好自为。文部东条一脉通。八纮一宇耀神风。三旬血染秦淮月，万户尸枯圣战功。惊往事，鉴前踪。休将魔鬼变花容。请看长广阴森地，夜夜冤魂哭海东。
梦江南·六首,近现代末当代初,黄咏雩,流水外，花树几重重。一鸟绵蛮群鸟噪，小山合沓大山宫。山上又高峰。人世事，汝意欲何云。虚白空明犹水月，香红粲倩亦风尘。漂泊此花身。无可奈，风雨正凄迷。花絮已随春后尽，燕莺不住耳边啼。何计挽春䢜。挥别泪，翠袖浥珠痕。眼角横波还似笑，眉峰蹙黛又含颦。此际最销魂。分袂恨，倘亦有情痴。世上欢愉逢久别，人生滋味是相思。枉费断肠词。凭晚景，景物望中赊。绝献岚光悬返照，澄江绮彩浸流霞。树树有昏鸦。
望江南·甲辰游桂林八首。一九六四年,近现代末当代初,黄咏雩,桂林好，风月浩无边。永夜香云丛桂湮，两泓寒渌一桥连。山在水中天。桂林好，蜡屐昔人同。怪石剩将酬米尉，老榕曾是识浯翁。今古梦悤悤。桂林好，万绿裹湖亭。杉树楼台诗里梦，芙蓉池馆画中行。何处棹歌声。桂林好，校梦忆词龛。北牖洞天群玉浸，南溪水月一奁涵。春蛰此沉酣。桂林好，绿野敞湖滨。黄虎旌旗开岛国，白龙池水起风云。人物一时新。桂林好，好是水云乡。待挽清漓膏漠野，更研瑞石合泥浆。沧海种红桑。桂林好，樽俎视湖山。方竹杖随人特立，三花酒慰我萧闲。词赋老犹顽。桂林好，山水冠神州。七子诗坛高桂岭，二湖烟月伴榕楼。天地锦囊收。
山居杂咏六首选四,近现代末当代初,黄松鹤,因病多闲日，携家胜地临。一椽聊寄迹，百事欲忘心。长物馀书卷，行囊有襆衾。孤灯寒不寐，村犬吠宵深。山居宜早起，清听满荒浔。疏竹萧萧雨，流泉细细琴。暖儿黄日下，浴女碧溪阴。俯仰人间世，诗成太古吟。淩风一登眺，绝顶有高台。白雾挨身过，青山压面来。天低孤掌近，径曲九肠回。造化知无尽，人工亦壮哉。柴门望客至，数尽去来车。岁暮亲松竹，天涯隔雁鱼。午夜烟袅袅，夜雨梦蘧蘧。国事还须问，乡音久已疏。
日军事法院拘留所六首,近现代末当代初,黄松鹤,雄图事发尽惊忧，缧绁传闻壮志酬。一死何奇为烈鬼，馀生有愧作诗囚。为关职责姑留命，岂效权奸尚惜头。就错冀能安大局，先纾朋党后君仇。悲天为抱热心肠，友累亲连却可伤。取义惟胡堪作则，偷生有某尚排场。傥教来日存家祭，不用虚名誉国殇。慷慨早归燕赵士，于今弩末尽羔羊。禁室幽囚晓复昏，伤怀到此欲无言。跏趺待罪排方式，解数防刑记步门。一裤单衣常袒露，三餐片肉半生吞。卧薪矢越还多事，抱膝宵寒自取温。相会难言暗地悲，此情惟是两心知。合欢未使愁眉展，离恨偏教苦泪垂。在腹有儿亲命字，断肠无客托投诗。人无隔绝空消息，应悔银河一面时。俗报仇雠总未迟，可怜稚子尚无知。寻常庭训期名立，惨澹天伦叹数奇。十载徒然虚母望，九原何以释爷思。头颅一掷遗孤寡，强是英雄亦泪垂。无计传言只蠖居，重樊八面困何如。偷将残药搀吟稿，暗向颓墙匿报书。不负生前交难末，还期劫后起灰馀。天心未必符人意，预恐遗笺食蠹鱼。
和铭诗感怀六首选四,近现代末当代初,黄松鹤,检将书剑一囊收，橐笔浮家海上楼。宿命论难推物理，天机事岂在人谋。已凉花气应知趣，未雨云容若隐忧。处世尽馀心地阔，高台纵目瞰荒丘。一自移家鲛岛滨，几逢驿使到天垠。记从水国拈红豆，漫向沙洲采绿蘋。倚槛缓歌春酒浅，回灯不寐古诗醇。江头有客衣初典，蠹简藏鱼未是贫。满腔垒块望穹苍，楚水吴山泪几行。蝉唱三年怜复社，鸡鸣一旦忆莼乡。寒枝已惯连朝雨，傲骨能禁彻夜霜。留得怀沙诗命在，幽情寄与旧松篁。聚散真如水上萍，来鸿去雁总伶仃。琴言缥渺弹孤月，酒影惺忪乱众星。款曲深时唯翰墨，相思尽处是湖亭。花楼听雨江南客，梦断寒山数点青。
无题四首选二,近现代末当代初,黄松鹤,最是难忘见面初，鮀江人去问何如。三年剩赚双行泪，万里空归一纸书。杜若洲边悬绛帐，桃花马上曳红裾。相从跨海长征日，记否参军笑语馀。金钱未卜已无家，漫向沧江问岁华。一自庄生迷蛱蝶，重教白傅感琵琶。野云渡岭疑归鹤，涧水流霞想落花。五百年前诗是谶，可堪良夜竟人遐。
题所藏明初王宗素墨梅册二首,近现代末当代初,黄松鹤,几辈名流护碧纱，谩题缣素墨如鸦。六桥烟景空千树，四代梅花自一家。檐下暗香闻细细，雪中疏影认些些。等閒多少人间事，五百春光去已赊。虬枝长向卷中开，客邸幽探日数回。欲寄相思无驿使，偏教索笑有诗媒。薰风吹绿江南梦，香海留青劫后灰。旷代骚坛何寂寂，不辞献佛借花来。
和纫诗生朝六首选四,近现代末当代初,黄松鹤,寒食欣逢初度辰，旧家香海记前身。万千感慨当良夕，百五芳菲记雾晨。未许来朝花误信，可堪回梦水流春。妆台半隶丹青外，绝代风华数此人。雨雨风风草木并，漫天兵气压江城。浮家瀛海知何世，去国云山问几程。蜀鸟啼频归不得，塞鸿望断意难平。悲歌岂限男儿事，千载犹闻子夜声。自来禽鸟不劳呼，爱听清音下绿芜。接地烟霞山作骨，浮天湖海水为肤。笺春旧曲情还在，泼墨新词笔未枯。笑看药栏花数片，随风咳唾总成珠。楼高已卜水云邻，况是龙城半隐身。拍岸涛声何碍梦，横窗树色正宜春。西风帘捲人逾瘦，南海诗传酒比醇。惆怅谢家青步障，称觞绮席见无因。
鹤巢小葺甫成，值戊戌初度，诸友即席题诗作画为祝，率 成四章，聊当自寿选二,近现代末当代初,黄松鹤,小小园亭面面山，天开图画著身闲。帘前草色撩诗入，枕畔莺声聒梦还。有限乡心春不管，无多吟卷老来删。悲欢旧事何须问，我在黄花翠竹间。卖花深巷鹤巢居，野水闲云意自如。试砚绿浮茶气永，呼灯红入酒香初。初来有赋迷荒径，结习何心爱草庐。岁暮方知身是客，到门犹见故人车。
题纫诗集二首,近现代末当代初,黄松鹤,飞楼百尺倚云居，蘸海磨崖自著书。一代宗风今莫属，千秋文采竟何如。清徽意在琴言外，挥洒心降笔力馀。似此才华宁澹泊，绛纱人比六朝初。消息东南万里行，招开画笥动吟旌。一时风月誇声价，几处江山识姓名。咏絮可曾推谢女，书空徒复笑殷生。殊方独念斯文在，缥帙涵青出洛城。
自题梅苑藏印二首,近现代末当代初,黄松鹤,缀拾云霞入简编，摩挲六合姓名镌。花风有信浑如梦，文字忘情半悟禅。异代神模刀错落，幽居清供石方圆。何郎散雪残梅上，铸此相思五百年。花间片石接灵踪，一曲凉州海上逢。醉卧沙场呼酒伴，闲抛诗卷笑书佣。补天遗落三千界，压案飞来六十峰。砚北朝昏堪共语，悠悠心事紫泥封。
逸楼落成二首,近现代末当代初,黄松鹤,小筑楼台俯野坰，经时又见稻畦青。因多水竹当书幌，自有云山敞画屏。菊影迷离三径月，灯光颠倒一天星。归来那比陶彭泽，也向田园养性灵。人境居然有洞天，不辞多费买山钱。临池叠石罗胸次，望树留云在鬓边。已过半生方学易，真无一事可参禅。堂成傥得如心愿，假我文章二十年。
和纫诗己酉生朝二首倒叠原韵,近现代末当代初,黄松鹤,几番花信拂帘过，渡水迟迟奈若何。展约未应来日再，缄情惟觉此时多。为因礼失虔能补，却又诗成懒不磨。自拥白云吟丽句，也教人醉牡丹坡。敢将词赋动江关，拟向伊谁一解颜。具眼待看今雨至，齐眉遥羡古风还。楼收海气苍茫外，座接天香缥缈间。不合才华感迟暮，平生志业在名山。
感时二首,近现代末当代初,黄松鹤,将军不战竖降旗，未忍南乡见乱离。花蕊诗遗千载后，教人无泪哭男儿。独向苍茫一黯然，花村历乱雨馀天。楼台处处迎新主，旧燕归来不肯前。
感事二首,近现代末当代初,黄松鹤,收拾余情筑小居，春阴无复惜花初。偏从故纸残堆里，枨触群儿旧课书。门庭春去锁芳菲，十五年来一愿违。还是多情双白鸽，晨昏时绕屋檐飞。
集定庵四绝句赠拓之,近现代末当代初,黄松鹤,不怨仙官识面迟，东南文献嗣者谁。只今绝学真成绝，伐鼓撞钟海内知。三生花草梦苏州，忍说挑灯为应酬。避席畏闻文字狱，人间无地署无愁。不是逢人苦誉君，胸中灵气欲成云。沈吟章草听钟漏，鹤背天风堕片言。强续狂游拭泪痕，此山不语看中原。气寒西北何人剑，江左晨星一炬存。
病中遣怀四首,近现代末当代初,黄松鹤,药瓢昨夜引诗魔，柳岸花塘载酒过。莫怨东风吹梦渺，谁教红豆撷来多。人间天上两沈沈，想见云罗寂寞心。一自渔郎迷去路，花源虽远许重寻。何处天涯惜好春，征衫轻拂落花尘。回头休问东流水，还爱浮萍不属人。尚有离怀不可牢，天风砚海捲秋涛。十年只此情难断，宿燕窥灯落剪刀。
铭诗与纫诗逸楼漫吟继和十首选四,近现代末当代初,黄松鹤,武陵旧事漫回头，有客来寻竹外楼。未是花津无问处，相逢何奈海棠秋。云水天涯自在身，江南犹忆一枝春。十年篱落横斜影，只此梅花似故人。鱼鸟留连渐识君，何当长伴博山云。吟窗我欲焚香拜，万朵丹霞灿夕曛。为乞春阴上玉台，绿章曾奏牡丹开。东风若解看花意，莫捲红尘匝地来。
和纫诗游沙泠岸八首选四,近现代末当代初,黄松鹤,胜概东南向客骄，沙泠重到看云潮。湖山瞬息开生面，天半吹来碧玉箫。万顷松涛泛翠澜，花阴小坐午犹寒。山随云意为明减，掩映湖西几树丹。旧游山馆雾如尘，剩有孤村寂寂春。昨夜东风吹梦绿，湖波不负远来人。百辈词流未足豪，吟怀似海欲生涛。此游风物皆奇绝，自是名山不在高。
劫后柬逸楼诸友四首,近现代末当代初,黄松鹤,明空白日掩风沙，市远还疑不到家。新怨一声何处笛，山城又听落梅花。寄傲南山此结庐，花源梦觉认秦馀。登堂国士多风雅，只剩横陈满架书。仙人掌上著词流，五月榴花一片秋。野鹤未应巢翡翠，白云回望旧时楼。谁家池馆费经营，片石无言亦有情。记否黄花堂上过，江南草长不飞莺。
乙巳春日怀人十二首,近现代末当代初,黄松鹤,有清一辈风流在，刘字龚诗合二庵。尽日吟窝春浩荡，醉抛红豆遍东南。岩曲摹诗忆虎溪，归寻僧壁旧留题。云烟向晚思何处，万叠春波入杖藜。年时莫漫笑雕虫，花圃兰痴念此翁。家国情兼春兴发，扣舷酣唱大江东。笺传香草砚传家，幽径谁来数落花。最是多情旧词客，一春风雨共天涯。故人消息到吾庐，红药阶前问起居。买醉春风情未减，龙川何意卧相如。青鸟鸣春欲起予，归来不厌食无鱼。只今绝学君能说，况复藏修万卷书。花里相逢唤酒来，百年怀抱几回开。藤楼夜雨春灯畔，莫作寻常醉此杯。霜冷吴江缆客船，一杯芳草白鸥边。梅花早放游春梦，山水空閒二十年。花源不有武陵桃，半佛何因世外逃。白石红泥春未老，江山镂出几诗豪。风怀想见玉壶冰，缩地笺春怅未能。后夜谈诗传茗碗，一帘花雨下嘉陵。花外灯深得句初，能春笑问酒何如。陶然手擘蛮笺去，遗落尘间食蠹鱼。万丈诗魔欲舞天，香南砚北牡丹前。心降更奏迎春曲，寄此相思十二弦。
拓之以诗代柬作答四章兼寄纫诗,近现代末当代初,黄松鹤,深村重叠北来书，万里谁能慰索居。闻道鹭洲春似海，声声杜宇正愁予。江湖白发问归期，身世同君那得知。斗转星回非昨夜，何人解识玉溪诗。百代诗风起浣花，曲江遗绪落天涯。重吟梁父终无谓，逐客怜他日暮鸦。南山坐对菊花残，犹是心惊五月寒。此去长安思蜀道，居知不易欲行难。
题衍碧楼残稿四首选二,近现代末当代初,黄松鹤,衍碧楼头咽玉箫，平芜漫漫树迢迢。江山旧事犹能说，泪洒燕支染六朝。遥夜人怜独倚阑，危楼挂梦不禁寒。移灯细把无题读，忍作西昆一例看。
深夜整理黄花旧稿感寄草堂诸友四首选二,近现代末当代初,黄松鹤,黄花留稿客边裁，剩与寒灯话劫灰。谁念倦游今杜牧，春桥南去不归来。醉醒未可自温存，空负声华累酒尊。明日东南成故事，短箫吹泪过吴门。
喜晤月儿四首选二,近现代末当代初,黄松鹤,忽漫相逢在眼前，乡音乍听唤爷先。从头细认应非梦，慰我离怀十九年。慈亲难舍念儿心，远寄寒衣寸寸针。万里归来伤我老，晨昏依恋此情深。
北归草七绝廿五首选十五,近现代末当代初,黄松鹤,袖得寒云入短篇，禦风飞越泰山颠。月光流地银蛇走，一带黄河尺五天。更向颐和认劫灰，江山无恙此楼台。昆明湖面冰初冻，香界春浮白玉堆。居庸关外拥旌旄，北鄙登临古垒高。万里蜿蜒城上下，较量筋力尚能豪。谁怜高冢卧麒麟，阅历风霜委棘榛。回首十三陵下路，两排翁仲送行人。百丈飞桥十里连，如虹匹练叹空前。长江自古为天堑，运用人工海可填。紫金山麓立高墩，建国功亏孰忍论。寂寞丰碑遗教在，夕阳无语看中原。当年王气已沈埋，石马嘶风草覆阶。记取梅村诗句好，换鱼江上孝陵柴。遐迹悠悠系我思，晶瑩小石遍山陂。雨花旧是听经处，冈阜新添烈士碑。秣陵旧事说金钗，未识江南恋客怀。呜咽长干桥下水，如何指点是秦淮。细雨轻尘宿蠡园，湖光山色正临轩。斑斓石笋皆奇绝，别有楼台欠酒尊。读画云林访旧踪，难摹偃蹇六朝松。枫桥月落知何处，静对寒山古寺钟。苏堤衰柳尽飘摇，舟舍三潭数六桥。惆怅岳坟坟外过，南屏塔影浙江潮。竹松幽翠野堂清，古径人来旋旋行。石室何年栖弈隐，西泠印社但遗枰。擘窠颜字动云根，此地曾经白虎蹲。霸业未成空试剑，生公台畔石犹存。半窗星斗夜吟寒，二十五弦聊自弹。东北西南程未遍，看花老续此游难。
北归草外四首选二,近现代末当代初,黄松鹤,飞来峰下待僧归，恍若钟声隐翠微。独上冷泉亭外望，暮山红叶映禅扉。勾留三日欲焉如，花港投闲且驻车。一水游酣观自在，我非庄子不知鱼。
挽纫诗八首选四,近现代末当代初,黄松鹤,香江二度我来时，不负多情识面迟。宛转闻声扶病起，梅花旧卷索题诗。白石新词仔细看，扬州一曲付谁弹。东南此日传消息，更上宜楼问牡丹。再无文字慰平生，夫婿拳拳替送行。从此春风三五夜，长洲明月若为情。手书何奈是归来，案上尘封未忍开。枨触山楼留客处，一星如梦只馀哀。
读王丈孟潇八十书怀十首，奉如前后四韵为寿,近现代末当代初,黄松鹤,居然浊世见清躬，赖有微言得不空。何用放翁诗万首，天真我更爱莎翁。玉壶春暖醉新知，洒笔千秋记此时。谁为苍生怜学术，馀音弦外耐人思。未能趋献阻遐方，且借梅花一瓣香。却似灵犀两相印，手书甫寄可曾忘。
临江仙·依蕙风簃步程子大八首韵,近现代末当代初,喻蘅,零露残蝉消溽暑，祓愁那得清尊。素衣难浣旧缁痕。华年空误掷，乡梦不成温。回首椿庭凋大树，风霜憔悴兰荪。吴鸿杳杳月黄昏。凄怀如碎锦，理乱待天孙。屡上崇楼舒远目，候他辽鹤归来。故园难认旧莓苔。虎伥盈闹市，蛇影入深杯。夜气如磐天不语，黄花委曲犹开。临春结绮委蒿莱。长歌空掩抑，耸笔记沉哀。金粉楼台留画稿，可怜芳序蹉跎。迷阳却曲乱愁多。离离星欲坠，惘惘夜闻歌。少壮不辞江海阔，拿云心事嵯峨。书生荒梦付洪波。举头问苍昊，忍泪对霜娥。瑟缩凉飔新雨后，迷灯点缀荒街。昨宵飞熛下蓬莱。三山犹忸怩，青鸟又徘徊。屈指斑骓归应早，陇头盼彻江梅。鹡鸰天外邈余怀。好诗经岁到，蜡炬未全灰。消息濠阳归一脉，西江浩淼扬舲。心事属我眼常青。奇音夸爨尾，清韵赏柯亭。镂月裁云都是幻，迷离几曲心屏。芳华茵溷太飘零。菁莪盈绛帐，风雨叩诗扃。苕霅风流依旧在，忍寒滋味谁知。传衣心事忆当时。砚池承雨露，桃李灿燕支。校勘铅丹酬语业，词肠宛转奚疑。兰成萧索益凄其。冰弦凝玉柱，疏蕊发琼枝。狂傲矜人才子气，不羁最是张生。翩翩公子放歌行。茜窗吟皓月，红豆意怜卿。卓子豪风芒砀客，可堪家国凋零。终风苦雨几时晴。铁函心史贮，说与后人听。冉冉东皋云水外，栖遑身世难论。回肠文字损灵根。论诗辞客慧，揽卷挹心源。愁不成欢欢亦苦，江山总是销魂。何凭剥复问乾坤。苍天终不聩，海岛正扬尘。
蝶恋花·丁亥1947春，感时抚事，拟《云起轩词》格调,近现代末当代初,喻蘅,骀荡春光容易换。燕未归时，啼鴂声声乱。十万丹华辉别苑。东风虚送闲箫管。一水盈盈遥目倦。旧念萦怀，新恨还凄婉。何事负人情款款。云天飞撇相思券。薄晚森森南北路。一廓炊烟，四野笼轻雾。新月如眉愁不度。低颦却向垂杨树。风里桃花犹自舞。啼鸟忘情，流水无言去。恁地人天争劫数。华胥梦好无寻处。
鹧鸪天·戊子1948冬赠荣远四首,近现代末当代初,喻蘅,绽面微霜月有棱。枯杨叶尽曳风轻。凭楼灯火迷黄浦，炫眼星华邈碧城。栏槛外，益凄清。最难脉脉体心声。未须着意矜离别，难得今宵月向盈。迢递长干去有津。谁期子亦怨缁尘。而今始识愁无价，一向难言梦是真。说后果，忆前因。浮沤身世有同辛。往怀剧辩真多事，了了灯华夜渐醇。憎命文章夙有知。君犹委婉惜华词。朅来冷月凄风夜，吟到回肠荡气时。今旧感，费沉思。论心往往又矜持。依违荐尔低声语，冷眼何曾圣得知。慧眼深深不可量。眉峰小语久低昂。徒留契阔崇心论，为恐流言慎礼防。曾几度，起悲凉。人间到处有周行。飘零已惯吾无憾，难得逢君意可伤。
浣溪沙·戊戌1958春，樱花才放，倏尔将阑，独步校园，偶成两阕,近现代末当代初,喻蘅,似锦如荼雪满枝。八重浅澹绰冰姿。倾囊合贮冶春词。唾地缤纷经雨后，绣天绚烂放花时。芳心唯有峭寒知。染尽天香素茜衫。夭桃文杏色相参。绿云红雪夕阳昙。纵有仙缘传域外，其如芳讯遍江南。昨宵风雨傥能谙。
浣溪沙·富春山依绿园杂咏,近现代末当代初,喻蘅,一槛飞花水镜东。如尘纤雨正濛濛。山光云影画图浓。春尽已消香雪海，人来空怅落花风。漫山葱翠有无中。曲径云栖绰筱枝。筛烟拥绿近亭池。小园春尽惜芳时。冥色催诗仍默默，山容孕雨尚迟迟。杜鹃声老晚风痴。
临江仙·再和石窗词长《米寿放歌》原韵,近现代末当代初,喻蘅,八秩今朝初度也，欣看斥卤生桑。无端落齿罢称觞。朵颐难大快，口腹两相妨。金粟香残秋已老，玖园禁得炎凉。可堪昨日是重阳。登高欺病足，无计慰思乡。盛会欣逢爱彼客，迎宾冠盖成排。琼花瑶草笑书呆。鱼龙看曼衍，吟咏属朋侪。灿灿银屏歌舞夜，九霄凤哕鸾喈。漫天彩焰洒金埃。丽谯辉眩目，蜃市幻形骸。退老驰书题帖砚，吟怀遥系鹅池。云鸿绛豆伴蛟螭。安亭多雅韵，末学夙钦之。前代词人宗两浙，四明更擅华辞。永嘉春草祀崇祠。彊村吾未识，愧受道场词。我亦耽书成雅客，含毫逸兴无边。每因吟赏废宵眠。草求曲水趣，楷学洛神妍。书苑新葩如簇锦，纷纷过眼云烟。飘零墨海有余欢。流行抛白纻，守分坐青毡。画笔何尝贻误我，心神相守平生。诗书入画拓功能。题诗驰意马，品艺用心兵。近读遨公论画句，时空超越吾曾。纵横捭阖御风行。古今中外理，畴识重和轻。杂感纷纭来枕上，睡魔不敌诗魔。人生难补是蹉跎。临江空趁韵，推枕欲狂歌。子女侄甥齐献颂，亲情似涌江波。九如三祝乐如何。层糕如斗大，茗碗继肴锅。
浣溪沙·二阕，和常州王鉴风先生题魏新河《蕉窗填词图》,近现代末当代初,喻蘅,万叶含风曳翠凉。夹山清爽灿秋阳。词心默默接遐荒。得句喜书蕉叶遍，放怀满引菊杯长。麝煤鼠颖共疏狂。几阕新词兴未收。阳湖景色倍清幽。雁沉溆浦月当楼。累代灵源成巨脉，百年文运竟弥留。不辞辛苦作吟囚。
浣溪沙·二阕，为缦庵同门兄作《猗兰图》并题,近现代末当代初,喻蘅,沅芷湘兰久寂寥。孤芳空谷抚灵苗。香分九畹梦迢迢。亘古兰操堪自守，而今缦叟树清标。词心浩荡峡中潮。百首诗中悟夙因。依稀楚泽遇灵均。只容心里贮秾春。自是冰心怜玉质，何惮赤口灼孀门。先生毕竟是先生。
浣溪沙·二阕，题石迅生仿宋院画《春随人意图》。庚辰,近现代末当代初,喻蘅,竹露晶晶耀旭阳。水仙文杏共凝妆。春风着意送莺簧。播弄风情怜造化，依前春恨误年芳。可堪世纪又沧桑。莫道随人意可怜。春来啼鴂损华年。穿花蛱蝶梦如烟。犹是子西留粉本，宛从天水得真传。签题合署瘦金签。
卜算子·二首，题郑君量德涵同门兄遗作《廑庐词剩甲稿》，庚辰2000春,近现代末当代初,喻蘅,乍读廑庐词，如入山阴路。骇绿纷红总是愁，多少风和雨。苕霅寄深情，诗画联鸳侣。雁柱时闻变徵声，化作天风去。重读廑庐词，剩稿凝珠泪。仿佛残英伴雨丝，片片飘香砌。苕上又春回，词馆人何寄。底事丙丁只字无，欲问双溪水。
送培德中学第二班诸生卒业1929,近现代末当代初,缪钺,国运悲花落，横流嗟水深。危舟期共济，世网莫同沈。洛下治安策，隆中梁甫吟。高踪怀二子，勖尔百年心。贞节思元亮，清狂叹牧之。千秋空自许，四载愧人师。论学忆寒夜，含情伤路歧。勉持敦厚教，长与古人期。
苏联火箭到达月球，喜赋二首,近现代末当代初,缪钺,火箭乘风去，长空任漫游。嫦娥迎远客，樽酒话清秋。已悔偷灵药，争禁碧海愁。人间方大庆，同驾返神州。织女居何处，传闻银汉旁。愿来学机杼，非仅乞瑶浆。云洗罗衣薄，风生翠带长。支机石畔坐，仔细说耕桑。
夜读蓝穆伊黎亚集二首LAMB’S ESSAYS OF ELIA,近现代末当代初,缪钺,蟹篆旁行绝妙辞，意含言外耐寻思。彦和隐秀谁能解，仿佛灯前一遇之。幽默为文世所珍，几看风趣出清新。居然绰约如姑射，始信西方有美人。
偶成1940,近现代末当代初,缪钺,隔院依稀听玉笙，银缸遮雾梦难成。西园碧树禁风雨，多少羁禽此夜惊。南来不见柳吹绵，曾记清波照影妍。梁燕未知人意嫩，殷勤犹为说春前。偶闻剥啄叩门深，延客中堂话素心。隐几醉醒原异趣，晚风吹雨过桐阴。野鸟飞飞去复回，荆花一树映窗开。奇怀经乱归平淡，犹喜西山爽气来。
题茅于美《海贝词》,近现代末当代初,缪钺,能从旧体发新思，此是人间绝妙辞。格调不论南北宋，芙蓉出水即清姿。卅年磨炼见真淳，写出神州面貌新。漱玉才情犹局限，积薪何必逊前人。
