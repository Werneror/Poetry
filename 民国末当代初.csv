"题目"，"朝代"，"作者"，"内容"
"落花 壬午","民国末当代初","朱庸斋","晓日千红下玉台，半随流水半尘埃。消沈六代江山梦，寂寞三春锦绣堆。香国光阴曾一瞬，情天空色悟将来。杜郎未老才华尽，总为芳时带恨回。"
"杂诗七首 其一","民国末当代初","朱庸斋","钿车何日出东门，停伫阴晴总断魂。坠絮飘花春渐老，闻声对影梦难温。"
"杂诗七首 其二","民国末当代初","朱庸斋","加餐小语徒相忆，遂愿他生且莫论。除却茶烟灯灺外，更无一计遣朝曛。"
"杂诗七首 其三","民国末当代初","朱庸斋","待人曾惯耐春寒，来日相逢各自难。悽绝落花微雨外，与谁私凭玉阑干。"
"杂诗七首 其四","民国末当代初","朱庸斋","长街躞蹀雨纵横，心力空抛约未成。输与定庵先会领，非将此骨媚公卿。"
"杂诗七首 其五","民国末当代初","朱庸斋","横塘深浅未关怀，亲采芙蓉愿尚乖。生恐入秋风物改，相逢犹隔水西涯。"
"杂诗七首 其六","民国末当代初","朱庸斋","虚杯相待酒仍斟，雨送新凉直到心。猛忆昨朝相见后，衣香云鬓几低吟。"
"杂诗七首 其七","民国末当代初","朱庸斋","白日经行卅六回，飞蓬两鬓复连腮。倘教误入南塘道，当负黄金走马才。"
"有怀","民国末当代初","朱庸斋","酒馀心事万千缕，日午匆匆送别时。并立葵阴人不觉，此情唯有两家知。"
"病卧经年管毫尽败乞于曲斋 二首 其一 癸丑","民国末当代初","朱庸斋","闻道星期六，门多问字车。宁非书有价，不复食无鱼。碍梦床虚设，充棚楮尚馀。齐名愧夙昔，病困合穷居。"
"病卧经年管毫尽败乞于曲斋 二首 其二 癸丑","民国末当代初","朱庸斋","秃管书难就，成蝇误每多。病羸疏过肆，门静足张罗。姓字今谁识，文章只自阿。老来规矩厌，丛帖任生蛾。"
"题百合花画","民国末当代初","朱庸斋","百合入夜开，人花两相俏。月色入帘时，清辉为人照。"
"自题七星碞图 己未","民国末当代初","朱庸斋","截取苍碞半段阴，竹光松影冷愔愔。孤篷染尽星湖水，世外仙源讵可寻。"
"采桑子","民国末当代初","吴则虞","一程芳草清明近，吩咐莺鹂。休凭悲啼。留得春魂稳处栖。绮罗未必真成障，诗到无题。人到无依。故国东来雁北飞。"
"自题浅绛山水","民国末当代初","朱庸斋","尺幅丹青一抹秋，山容清瘦似工愁。何时盖顶苍崖下，收拾云烟作卧游。"
"悼老画家沈仲强 甲寅初春","民国末当代初","朱庸斋","沈公爱画菊，日就菊相亲。傲霜矜晚节，深会菊之神。心身如花叶，与菊合一人。众谓公善画，焉能举其真。高标竟遗世，拔脚无纤尘。却顾向东篱，依依空断魂。愿菊不须开，赭墨谁复陈。"
"夜话赠应新永正两棣 甲寅","民国末当代初","朱庸斋","吾曹出处关兴替，夺席还须仗尔才。下笔要存千载念，高林岂是十年栽。主奴今日应能辨，流派干时竟孰开。若向南天论绝业，不教间气委蒿莱。"
"子畏尊兄以其先德靖侯先生遗稿属题","民国末当代初","朱庸斋","老阅沧桑眼倍明，传家一集仰豪情。故园风物归新笔，盛世文章得正声。返棹有图供述德，托车何意浪知名。肄江间气分明在，斗酒无从为一倾。"
"西堂早茗读在山堂来诗次韵却寄语多浅率以病多思涩不能过自绳刻矣","民国末当代初","朱庸斋","隔年髡柳尚离离，不为经寒改旧姿。入座尚怜青到眼，酿春难得雨成丝。矜才讵可轻馀命，怆别须拚纵一卮。惆怅极天无好梦，所思犹在水之湄。"
"江苏馆夜饮","民国末当代初","朱庸斋","少年得意在扬州，名馔初尝狮子头。最忆夜分歌席散，呼灯重上十三楼。"
"菊庵道兄以诗见讯走笔却寄","民国末当代初","朱庸斋","君来顿觉溪山美，携带春风到索居。老去情怀谁胜此，荐盘粗可办双鱼。"
"萝岗即事","民国末当代初","朱庸斋","琼枝十万簇仙台，侵晓迎阳次第开。自是萝峰春讯早，非关玉管夜相催。"
"初见早梅","民国末当代初","朱庸斋","催诗岩外拥花光，十里初梅趁艳阳。莫道岭南悭雪色，霏霏玉屑却生香。"
"夜坐三首 其一 甲寅","民国末当代初","朱庸斋","七日方居末，何如此寂寥。灯深邀影共，门静让虫娇。颓墨经三宿，清尊忍自浇。市闾看咫尺，引步总迢迢。"
"夜坐三首 其二 甲寅","民国末当代初","朱庸斋","喧聒高楼会，年时我亦曾。挥毫偏惜墨，借月罢张灯。似此平生趣，徒教濩落增。夜深摇兀久，冻蝠自飞腾。"
"采桑子","民国末当代初","吴则虞","红楼天远迷离处，鸾镜波凉。紫佩萸香。银烛高帘隔晓霜。而今事事堪惆怅，灯炙西窗。悄自思量。反觉秋宵不是长。"
"夜坐三首 其三 甲寅","民国末当代初","朱庸斋","讳疾空支拄，人云恐未真。寸心何所负，薄德本无邻。蛮触难论大，蟪蛄宁有春。雕虫深自愧，屑屑未堪陈。"
"题余菊庵秋涧鸣泉图","民国末当代初","朱庸斋","无多著墨转新奇，颇与生平性分宜。掬得寒泉浣肝肺，此中容我更题诗。"
"别白下","民国末当代初","朱庸斋","摹杜师韩我未能，独将词笔傲金陵。一从赋罢南楼令，兀兀台城不再登。"
"十友亭","民国末当代初","朱庸斋","阆苑天风接玉屏，江山文字见英灵。苍茫三百年间事，片石谁寻十友亭。"
"金鸡岭","民国末当代初","朱庸斋","共酌应知共此杯，尚怜巾帼奋登台。金鸡振翼催正急，湘粤雄关叩不开。"
"参观新会博物馆藏陈白沙手卷","民国末当代初","朱庸斋","辟恶芸香护宝藏，重开一卷字生香。山茅健笔今传世，遍写豪情向艳阳。"
"怡春招饮即席","民国末当代初","朱庸斋","万恨都从老去生，所哀犹有少年情。簪花侧帽无人管，晓泪宵樽只独倾。踪迹每疑今异昔，相思宁计醉和醒。红妆知己今谁属，深海当年浪得名。"
"寄怀文略学长并谢惠画册","民国末当代初","朱庸斋","闻名悭一面，见画悟同门。衣钵承卢赵，钩皴逼宋元。明窗堪自遣，斯道共谁论。格禁空翘跂，神交海内存。"
"岭南盆景艺术汇展口占","民国末当代初","朱庸斋","裁得虬枝汇画图，迎薰锦盖翠云铺。相看各具参天意，老干矜矜势未孤。"
"平山小学六十二周年校庆","民国末当代初","朱庸斋","老干新枝竟茁芽，春风时雨沐芳华。桃蹊李陌相矜秀，开遍乡园灿烂花。"
"风怀简梁逸七首 其一","民国末当代初","朱庸斋","坐阅情天鬓欲华，依然水石作生涯。何曾结习消除尽，惯爱春红且养花。"
"风怀简梁逸七首 其二","民国末当代初","朱庸斋","桔槔聊复灌闲阶，无复当年旧绮怀。了却浮生多少事，日长清课早安排。"
"风怀简梁逸七首 其三","民国末当代初","朱庸斋","桃叶桃根独有情，别来一水自盈盈。此身已分无馀恨，更乞相亲到隔生。"
"风怀简梁逸七首 其四","民国末当代初","朱庸斋","年年梦落郁金堂，影事前尘几断肠。地老天荒人宛在，独无消息到王昌。"
"风怀简梁逸七首 其五","民国末当代初","朱庸斋","春朝一阕定风波，未谱箜篌已渡河。从此相思无处著，长亭南北怕经过。"
"风怀简梁逸七首 其六","民国末当代初","朱庸斋","秋丝犹未断莲根，老去风情敢复论。争似放翁身未死，卅年留梦沈家园。"
"风怀简梁逸七首 其七","民国末当代初","朱庸斋","只隔罗衣不隔心，可怜同梦不同衾。多情少小虽珍重，只是幽期未许寻。"
"曲玉管","民国末当代初","朱庸斋","岸雨啼花，溪烟禁柳，徘徊尽日收残粉。却被东邻蜂燕，瘗此馀春。黯销魂。渺渺天涯，茫茫沧海，红笺后约愁难准。待卸银钩，隔去帘外芳尘。过黄昏。一夜东风，又轻换、年时花讯，那知玉树歌阑，依然梦断钗分。忍殷勤。算如今憔悴，谢了蝶媒莺客，剩山残水，故国年年，目送征云。"
"临江仙 庚辰秋望","民国末当代初","朱庸斋","故国登临多少恨，惊心片霎沧桑。野旂戍鼓满空江。重寻葵麦径，犹识旧残阳。信道青衫无泪湿，何堪半壁秋光。回风惊雁欲辞行。江山如梦里，无处问兴亡。"
"秋波媚","民国末当代初","朱庸斋","伤心天外夕阳过。乱离惜蹉跎。征鸿信杳，寒鸦声歇，满地干戈。前朝人事惊重省，梦里旧笙歌。小楼昨夜，依然无恙，金粉山河。"
"瑶华慢 为罗孝锡丈题陈苕溪昭君倚梅图","民国末当代初","朱庸斋","胡天望绝。明灭黄尘，蔽未央宫阙。貂裘寒脆，回首处、莫为丹青愁咽。幺弦倦拨，料早已、檀槽冰裂。更玉龙、尽日吹残，催起故关晴雪。春风难度阴山，甚沙外疏梅，红萼犹结。毡车过处，应暗忆、驿路幽香谁折。伤心临镜，怕重画、汉家眉月。想夜深、梦里归魂，尚佩旧时环玦。"
"甘州 登越秀楼赋示同游诸子","民国末当代初","朱庸斋","又沧江岁晚倚高秋，危旂拂残星。认旧游陈迹，离离禾黍，低接孤城。避地仍惊劫燹，风掠马蹄腥。霸气销磨尽，满地笳声。极目已非吾土，怅登楼王粲，醉魄难醒。感斜阳身世，应减鬓边青。对东墙、逞歌竞舞，是重来、名士又新亭。同载酒、向荒薹下，休更论兵。"
"齐天乐 寒夜闻歌","民国末当代初","朱庸斋","病骸中酒黄昏后，笙歌乍传别院。被冷惊霜，楼空怯月，悽绝更闻清变。重帘骤捲。正舞困离鸾，翠箫迟按。一片销魂，听来应是后庭怨。人间欢兴未了，向承平偏爱，金缕葱茜。故国繁弦，天涯倦客，消得醉时肠断。青衫泪满。尚依约声声，和将更箭。送入行云，梦痕谁为浣。"
"南楼令 冶城送客","民国末当代初","朱庸斋","风劲角声乾。孤潮寂寞还。问六朝、兴废漫漫。今古石头城下路，追往事，有无间。丧乱满乡关。归舟落日寒。想庾郎、重赋应难。眼底沧桑千劫过，谁认取，旧江山。"
"临江仙 别子馀","民国末当代初","朱庸斋","寂寂天涯摇落处，劳身已厌登临。江山如许著狂吟。无多飘泊泪，消得别离心。浊酒一杯容我醉，任他明镜霜侵。寒鸦辛苦又辞林。殊乡风雨里，憔悴是而今。"
"金缕曲 秋夕","民国末当代初","朱庸斋","漏箭侵帘寂。望中庭、银河似水，月波无色。暝想空林惊寒鹊，应是故枝重觅。莫负尽、天涯消息。冷落齐纨歌尘暗，傍西风、容易成疏隔。空检点，唾花碧。危楼罢酒销魂夕。恨如今、鸳鸯画就，锦梳难织。待把尊前行云约，分付秋来潮汐。怕依旧、蓬山未识。红腊纵馀当年泪，料多情、不向人间滴。消瘦影，倩谁忆。"
"台城路","民国末当代初","朱庸斋","隔帘杜宇催人去，恹恹梦魂惊起。雁柱难调，莺歌易阕，惜别银河千里。阑干静倚。费几度徘徊，几番凝睇。枉道相思，寸心灰尽倩谁记。垂杨门巷似旧，叹天涯咫尺，重见无计。苦雨凄风，哀笳怨角，应是千红刬地。文梁燕子，料难到蓬山，画楼十二。漫想如今，舞衫和泪洗。"
"木兰花慢 为马宾甫题何邹崖、陈述叔诗词合卷，时去述叔归道山止一月耳","民国末当代初","朱庸斋","江山无限事，忍持恨，问新亭。纵故国繁弦，尘笺醉墨，孤抱谁倾。堪惊。夜台梦语，话兴亡、人海尚悽零。倦眼何堪乍瞑，吟魂应信难醒。仙城。休更望神京。狐兔想纵横。剩荒凉笳角，迷离宫羽，早不成声。泠泠。旧时楚些，阅沧桑、词赋已无灵。泪尽新绡故稿，天涯禾黍青青。"
"春云怨 十一月十五夜与咏雩、湘碧、慈博步月城西，忆去年与霜筠曾留是约，抚景追情，有不能已于言者","民国末当代初","朱庸斋","寒尊罢酌。正际空清夜，一奁银魄。病起沈腰憔悴，应叹素娥浑未觉。烛底帘垂，梅梢风动，倩影迷离渐消却。乌雀无声，楼台如水，悄把梦魂托。重来镜里颜非昨。料经时换尽，新妆眉萼。空有飞琼旧留约。谁分年年，几许人间，雾屏云幄。万里婵娟，终宵风露，往事半沈画角。"
"高阳台 西园重过，人事都非，崔护刘郎，一时同感","民国末当代初","朱庸斋","芳草延愁，闲云驻梦，画门低约花关。故榭惊鸿，何时归影雕栏。绿阴渐满天涯路，料相思、几度阑珊。奈薰风、依旧无情，与恨俱还。笙歌已误当年约，剩新蝉一曲，犹度屏山。待折垂杨，倩他重繫朱颜。徘徊且问东流水，甚片红、尚隔人间。最回肠，寂寂湘帘，未觉香残。"
"台城路 白莲","民国末当代初","朱庸斋","楚江馀恨消沈尽，芳心为谁悽苦。翠盖扶云，明珰照水，应是冰魂归路。蘋洲漫谱。料褪酒奁边，万妆争妒。一舸重来，故陂休问闹红侣。西风铅泪似浣，叹婵娟旧约，空倩鸥鹭。太液荒凉，铜盘冷落，尚识鸳鸯眠处。霓裳罢舞。料难认当时，袜罗微步。梦到琼楼，素肌人在否。"
"扬州慢 依白石酬希颖","民国末当代初","朱庸斋","哀草埋云，乱山明野，故园归路无程。阅沧波倦眼，问更向谁青。恁飘泊、年芳易晚，天涯犹有，未老戎兵。甚奈寒乌鹊，黄昏尚绕严城。旧期胜赏，料今宵、魂梦应惊。剩看剑停杯，行歌去国，如许心情。多少鱼龙吟啸，西风里、都作潮声。算青衫无恙，年年空自尘生。"
"珍珠帘 芍药","民国末当代初","朱庸斋","万红带雨翻寒砌。忍重话、金谷当年芳事。迭损舞衣裳，念脂痕谁洗。惊断绿窗罗绮梦，早悄换、东风人世。憔悴。自谢郎去后，更无歌吹。堪叹蝶恋蜂迷，问东邻桃李，芳菲馀几。凭遍玉回栏，莫抛残铅泪。二十四桥春去路，想故侣、溅裙归未。无计。料剪罢重云，寸心难寄。"
"高阳台","民国末当代初","朱庸斋","蝶梦空寻，鸳盟已冷，青衫漫惹啼痕。花事无多，绿章谁问东君。寸心未忍成灰烬，想连宵、尚托行云。奈如今，一尺江波，难载桃根。故枝犹待春风发，怕离烟恨水，偏误归人。懒卸残妆，也知鸾镜尘昏。落花不管芳菲减，料因循、燕妒莺颦。莫凭栏，衰草斜阳，容易销魂。"
"绛都春","民国末当代初","朱庸斋","蛮春未半。怅井畔露桃，红销妆浅。冷落画屏，遥夜相思应肠断。啼鹃难唤行云转。问客里、芳菲谁遣。离魂依约，经年尚傍，舞裙歌扇。别苑。欢期正好，背人处、早结东风同伴。柳絮梦轻，鸳幄盟寒缘终短。当时菱镜尘空满。想灰尽、芳心千遍。漫怜隔雨楼台，惯劳望眼。"
"三姝媚 癸丑春暮，客余菊庵家，时方拟作归计，适杨铁夫丈来约饯春，且出示新词索和，因次原韵，并柬黎六禾丈","民国末当代初","朱庸斋","芳菲容易度。正千红悽悽，好春谁主。燕子归来，纵画梁依旧，也应难住。数遍心期，都付与、半帘飞絮。回首天涯，雨歇云沈，东风无路。十载疏狂休诉。怕醉魄犹寻，故园歌舞。浣尽金衣，倩何人念我，酒痕曾污。泪眼徘徊，空省识、啼鹃门户。知否闲花陌上，新声又谱。"
"踏莎行 题曾希颖花桥感旧图","民国末当代初","朱庸斋","南国寻春，东风买醉，相思不到花桥水。青山曾是旧时妆，年年戎马虚芳事。锦字空题，玉珰难寄。酒旗歌板销魂地。眼前红豆暗抛残，犹有丹青扶梦起。"
"月下笛","民国末当代初","朱庸斋","倚槛衣单，窥尊月淡，谢家庭户。薰风暗度。镜里千红骤流去。醉中又换人间世。更休费、哀弦倦语。奈湖山魂梦，笙歌帘幕，昨宵难据。无绪。空延伫。料门隔花深，钿车时驻。香尘绣雾，画眉今在何许。天涯纵有闲蜂蝶，问知否、行云旧处。想目断、正关情，犹有垂杨万缕。"
"瑞龙吟 陪六禾、霞公、慈博诸丈小集莲苑用清真原韵","民国末当代初","朱庸斋","横塘路。重问故苑沧波，废台烟树。残蝉声阕西风，闹红俊赏，凄凉旧处。共吟伫。庸觑淡妆图画，冷香帘户。空馀万叶颦秋，倩谁省识，鸳鸯对语。追认湖山芳事，酒边花外，怯歌愁舞。憔悴梦回天涯，才思非故。残笺蠹墨，犹写登临句。休凝念、归鸾素约，淩波微步。镜里年华去。算来惟剩，零欢坠绪。宛转成千缕。危魂断、清江沈沈宵雨。醉中未濯，一襟尘絮。"
"渡江云","民国末当代初","朱庸斋","重来吟赏地，淡烟衰草，离恨满长汀。沧桑能几日，倦眼天涯，何处问归舲。南来北去，只尘襟、依旧青青。谁复怜、未秋纨扇，寂寞对流萤。堪惊。迷离歌管，兴废江山，早风残月剩。空留得、乱蝉疏柳，一片凄清。行云纵到京华路，怕怨笳、偏落银屏。明镜里，羞人短发星星。"
"清平乐","民国末当代初","朱庸斋","碧纱轻动。似怯银钩重。几夜行云谁与共。羞对被池双凤。西风铅泪抛残。垂垂花影侵阑。检点合欢罗带，他时好倩人看。"
"南浦 重九寄怀陈啸湖","民国末当代初","朱庸斋","梦里惯登临，趁秋光踏遍，剩山残水。抛却旧芳菲，人天外、休说低徊无地。萧萧黄叶，离魂应被鸦惊起。佳节已拚随分过，零落天涯行李。谁怜独自携壶，对歌沈舞歇，难消一醉。风雨满危城，凝眸处，黯黯寸心千里。清狂漫理。佩萸簪菊年时事。两鬓吴霜容易见，供得几多憔悴。"
"解语花 为人题照","民国末当代初","朱庸斋","轻笼雾谷，乍亸云鬟，一寸横波浅。蝶翘莺钿。回眸处、早是万花羞见。丹青半面。料镜里、真真难唤。谁复怜、只影娉婷，忍伴卢家燕。相去蓬山未远。羡何郎、占尽春风无限。绣幄香荐。清夜永，应识舞鸾孤怨。寻芳恨晚，更怕对、鸳鸯葱茜。空自惜、笺罢相思，和泪痕偷捲。"
"扫花游 城西秋暮拟海绡翁","民国末当代初","朱庸斋","晚风院落，悄鬓影侵阶，露华欺袖。怨题在否。想素帏未识，玉人新瘦。点缀秋容，几费当时织手。试霜后。问一奁倩妆，还共谁斗。清泪应化酒。溅罢舞罗裙，尚馀红皱。画阑倦柳。料如今不似，故山眉岫。覆幕重帘，早觉行云去久。莫回首。又他乡、雁归时候。"
"东风第一枝 小黄山馆寒梅著花，约黄咏雩各赋此调并呈主人马武仲","民国末当代初","朱庸斋","梦冷愁云，盟寒愧雪，相逢尊酒谁荐。瘦肌先结东皇，艳质暗移旧院。琼瑰满抱，想未忘、何郎天远。等他时，凭仗春风，更与万花重见。憔悴尽、素裳待剪，相思里、翠禽乍转。已怜瑶席人稀，尚惜绣幄香浅。归鸿细雨，料知我、关山吟怨。趁如今、好傍离鸾，追省寿阳妆面。"
"凤栖梧 重九后二日","民国末当代初","朱庸斋","尊酒翠微休共载。残画沧洲，绀碧年年改。黄叶西风成一派。重阳过了人空在。后约登临谁可待。故国茱萸，经乱难为佩。眼底秋光千万态。雁归正近斜阳外。"
"渡江云 曩者与希颖、湘碧合作挹素楼图，红树苍山，清泉白石，萧萧有重阳意。今秋无怠重为属题，因赋长调","民国末当代初","朱庸斋","危楼成独倚，吟边山色，芳讯倩谁缄。晚枫残照外，倦梦醒时，秋气满虚岩。经忧心素，对西风，尊酒难酣。空省得、故园今日，摇落似江南。恹恹。哀时词赋，逝水韶华，付幽香寒艳。浑未觉、伤高馀涕，犹染青衫。前朝绀碧分明在，向天涯、忍更开帘。重阳近，一城风雨愁兼。"
"水龙吟 为无怠题叶南雪李香君小像","民国末当代初","朱庸斋","南朝艳迹无多，閒愁应满淮水。楼台烟雨，笙歌金粉，几更人世。香骨愁花，倩妆却月，芳盟空委。算如今犹剩，娇桃万点，都化作、当时泪。一曲琵琶未已，引兵尘、蓦然惊起。旧家桃叶，多时梦绝，征衫千里。宝马重来，故阶应有，玉钗潜坠。向碧城望断，前欢后约，倩行云寄。"
"烛影摇红 十月十二日赋海边落叶","民国末当代初","朱庸斋","秋尽神宫，羁魂海外归何世。西风到此却无声，空费千家泪。恨满扶桑弱水。怪冤禽、惊寒不起。顿教流散，异国残红，前朝衰翠。断梗空枝，綵幡纵有应难庇。严城暮鹊更何投，悽奏来天地。一曲旧游莫记。渺沧波、斜阳倦倚。樽前起舞，恩怨无端，湘弦弹碎。"
"甘州","民国末当代初","朱庸斋","怪东风易别断肠人，如今又天涯。似随波坠絮，窥廉客燕，共惜无家。剩得几番朝雨，和梦冷窗纱。多少悽清泪，空晕铅华。惆怅夕阳池阁，甚一时不见，鬓雾衫霞。叹今宵重觑，犹是旧菱花。且拚作、半江春恨，纵相逢、休更怨琵琶。应难奈、有垂杨处，都付啼鸦。"
"满庭芳 江上送春","民国末当代初","朱庸斋","南浦波光，天涯鬓影，多情销尽斜阳。兰桡渐歇，流水断馀香。欲繫春韶暂住，空更倩、千缕垂杨。东风外，残红褪粉，明日便他乡。疏狂。终付与，隔帘蛱蝶，别岸鸳鸯。怕清歌未阕，先转柔肠。多少今宵闲泪，应洒遍、故国离觞。沧江远、零襟坠绪，休寄北归樯。"
"三姝媚 过绿海楼","民国末当代初","朱庸斋","秋千墙外道。正垂杨凝妆，黛蛾匀晓。渐绿汀洲，唤旧情都是，数声啼鸟。单舸来时，问载得、落红多少。废榭荒帘，空伴离魂，送将残照。漫省相思盈抱。叹荏苒春韶，梦云应好。一镜风花，念酒醒时节，更教谁扫。纵有罗裙，终不似、故园芳草。莫惜青青双鬓，樽前年易老。"
"寿楼春 过城南故圃有赠","民国末当代初","朱庸斋","听哀鹃啼残。纵天涯有梦，谁念家山。漫记开樽说剑，按歌低鬟。年少事，愁追攀。甚旧情、消磨都难。怪陌上闲花，江潭倦柳，终作去时看。春欲老，人初还。认神鸦社鼓，犹满乡关。底事前朝馀泪，酒边空弹。芳草外，斜阳间。过故阶、悽凉凭栏。算不更销魂，东风未阑吟鬓斑。"
"孤鸾","民国末当代初","朱庸斋","倦魂千缕。便樽酒天涯，几曾招去。过了重阳，故国翠微谁主。愁心未随秋远，只留得、雁行同住。空有匆匆客梦，逐一江残絮。隔帘栊，总是相思处。叹舞歇歌沈，难缓离绪。换尽芳菲，赢得夕阳如许。遥山倦眉易敛，应减却、旧时娇妩。犹剩危枝败叶，识候虫悽苦。"
"临江仙 梦与草衣小画舫斋听曲，醒而有作","民国末当代初","朱庸斋","梦落西园樽榼地，酒边谁按劳商。清歌从此换伊凉。家山仍故国，哀乐尽殊乡。算有湘筝销旧泪，繁弦那更成行。回灯心事异寻常。无多霜后草，辛苦砌前螀。"
"渡江云 衡州秋夕寄怀","民国末当代初","朱庸斋","江枫渔火夜，暗潮搁恨，分梦向谁边。骤惊身是客，更为西风，寸绪坠樽前。抛残望眼，认一发、何处山川。空听得、透帘津鼓，终夕破愁眠。情牵。初捐团扇，待老垂杨，省秋容偷展。休更将、旧欢馀泪，轻委霜天。如今照鬓湘波绿，料鱼龙、不碍归船。乡讯好，行程莫负啼鹃。"
"瑞鹤仙 客有以城南梅讯见告，赋此答之","民国末当代初","朱庸斋","梅边春讯彻。想垂垂江国，何人先折。屏山梦云爇。叹参横斗转，素娥终别。欢悰惯歇。甚相思、清铅未绝。只消他、几日东风，容易绿阴啼鴂。悽切。画翘簪玉，宝帐围香，旧家芳节。冰肌瘦怯。关山恨、倩谁说。怕钿车南陌，明朝重过，早有清愁暗结。待何时、消领黄昏，翠樽淡月。"
"烛影摇红 初春集饮花雨楼看梅，陈寂园见讯京华旧事，赋此奉答","民国末当代初","朱庸斋","芳草天涯，几曾遮却东皇道。年年风讯每来迟，不似如今早。人共韶光正好。莫惜把、梅阶共扫。婪杯拚醉，怕损他时，秋娘怀抱。谁分樽前，新愁那肯迟春到。伤心重认旧歌尘，偏染风檐帽。算有馀情未老。应更被、闲花暗恼。吟魂欲驻，为倩疏钟，黄昏休报。"
"甘州 废柳苑花","民国末当代初","朱庸斋","怪一春飞絮似游人，经时更疏狂。记谢家池阁，依依蘸影，曾傍新妆。算有东风著力，吹梦到伊行。争奈相逢路，偏碍横塘。飘泊人天无地，信楼头陌上，一例回肠。纵年芳未减，谁耐逐空香。叹多少、征衫旧泪，向清明、检点易凄凉。斜阳候，近阑干处，都是愁乡。"
"醉太平 登衡州吴三桂点将台","民国末当代初","朱庸斋","星垂角芒。山沈黛妆。惊风狐兔苍皇。想平西故王。残碑数行。孤台半荒。离离霜草侵廊。有蛟螭待藏。"
"高阳台 衡州守岁同子馀","民国末当代初","朱庸斋","饯岁杯宽，偎人烛短，年年节序空惊。染柳薰梅，东风渐入邮程。谁家弦管终宵聚，伴关山、腊鼓同听。怎禁他，一夜清樽，老尽吟情。回灯试就家园梦，奈行云输与，马影鸡声。剩有新愁，待教重付平明。他时芳草江南满，叹迢迢、春路难经。最回肠，能几花前，更续馀酲。"
"烛影摇红","民国末当代初","朱庸斋","碎雨黄昏，倩谁偷唤春魂转。亚阶红白尽辞枝，向晚馀寒浅。清梦人间易断。最难消、啼鹃又遍。伤心重过，绮户朱门，风花盈面。翠管银船，当时肯放韶光贱。一春心事水东西，流恨天涯远。愁里年华自换。费凭高、相思泪眼。暮云过后，未了重阴，闲帘休捲。"
"临江仙","民国末当代初","朱庸斋","九十春韶无著处，经时几换阴晴。乱枝扶叶欲成林。薰风圆蝶梦，芳讯老莺心。依旧酒边花外地，是谁一任消沈。粉绵飞絮莫相寻。谢他帘幕好，端护夕阳深。"
"国香慢 题张韶石岭表群芳卷","民国末当代初","朱庸斋","绛魄冰魂。问谁牵锦缆，载得蛮春。凄凉旧家零落，合伴朝云。沧海如今何世，甚艳妆、竟斗时新。相看纵憔悴，缟袂绯衣，不上京尘。国香迟暮怨，料宸筵上苑，终许移根。綵幡深幕，天外难护温馨。漫理宣和故谱，叹年年、低掩孤颦。披图总肠断，梦落东风，雨冷烟昏。"
"烛影摇红 叶遐庵丈客馆小集赋此兼呈黎六禾、詹无庵、陈寂园、冯秋雪、黄咏雩、胡伯孝诸同座","民国末当代初","朱庸斋","驿馆新凉，压枝馀绿当门敛。山眉空减晚来妆，一镜车尘罨。樽酒旗亭未酽。怎消他、芳时荏苒。不如终付，欹枕分茶，秋光同占。倚曲愁边，才情早谢承平艳。高楼西北几阴晴，清泪应难掩。醒眼登临自厌。近黄昏、孤悰潋潋。江湖倦鬓，接坐相看，吴霜盈点。"
"三姝媚 中秋对月和刘伯端兼柬叶遐翁","民国末当代初","朱庸斋","吟壶休自抚。对清辉无眠，相思重数。费尽秋心，占佳期终是，嫠蟾孤兔。宝扇欢丛，几曾见、先窥朱户。碧海漫漫，只有嫦娥，伴人悽苦。冷落云鬟香雾。念箫管樽前，几家如故。玉斧空磨，问而今金镜，更教谁补。桂殿高寒，料他日、天风难步。坐觉银河西转，关山梦阻。"
"洞仙歌 春尽日有感","民国末当代初","朱庸斋","绿阴台榭，是东皇前地。百折离心付流水。廿四番风讯，总付闲过，浑未减、几点看花清泪。梦华千万态，成碧看朱，槛外芳菲更何世。故国后归人，老尽光阴，怕明日、欢盟顿委。待料理，钿筝旧歌尘，怕指冷弦哀，伤春容易。"
"锁窗寒 雁来红与叶遐庵、黎六禾、詹安泰、黄咏雩、冯秋雪、胡伯孝、陈寂园、张纫诗同赋","民国末当代初","朱庸斋","瘁菊簪馀，新枫醉后，晚芳谁款。西风昨夜，吹得故阶红转。待追寻、少年旧怀，镜前惯为衰颜恋。算情根未老，相思徒种，尽成幽怨。悽断。秋娘面。叹玉柱空调，锦笺难遣。残妆借酒，羞与夕阳重见。怕闲枝、蝶梦乍苏，几回错料春尚浅。向明朝、检点啼痕，一径繁霜换。"
"宴清都","民国末当代初","朱庸斋","绮陌东门路。斜阳候、往来风絮迎步。征衫漫浣，清樽倦试，怨歌谁诉。淩波尚隔横塘，叹望眼、低迷恁苦。算异国、多少芳菲，欢悰冷落前度。西园著意新妆，随花趁蝶，先结鸳侣。微云未接，蛮笺枉寄，梦华空阻。疏衾乍怜年事，费别泪、今宵自贮。纵旧情、触引春回，心期又误。"
"烛影摇红 庚寅冬至前一日寄廖忏庵丈","民国末当代初","朱庸斋","浊酒聊斟，引杯休道寒仍浅。篆炉重拨不成燃，袖手犹堪恋。寸腊黄昏未剪。迫疏帘、霜华又遍。层阴凝处，可有初阳，先回一线。明日江头，玉梅空报征人怨。待他百六好芳菲，佳约应还践。料有红香翠软。慰如今、情牵梦款。樽前心事，分付谁边，天长人远。"
"洞仙歌 廖忏庵丈以词见怀，赋此却寄，并柬冯秋雪","民国末当代初","朱庸斋","沧江愁卧，悄不成疏放。倦借幺弦作孤赏。甚绿阴帘幕，消得还来，回睇处、禁得斜阳相向。烟波应梦老，渺渺菰蒲，可有归程双桨。枉道闹红期，明日西风，空冷落、青墩馀唱。便输与、凉蟾替昏黄，又肠断流光，费人凝想。"
"渡江云 中秋芋园对月，咏雩先成此调索和，并次原韵。同赋者有劳墨斋、梁藕庵","民国末当代初","朱庸斋","清辉流万瓦，素蟾梦隔，旧谱散钧天。自怜风讯断，叵耐关人，一笛故依然。分明镜约，料沧江、几误婵娟。应妒他、玉楼青女，竟夕斗秋妍。何缘。芳樽重对，素手同携，话银河清浅。谁会却、情销星箔，泪搁金仙。暗尘不到高寒处，只山河、影换当年。圆缺事，未须商略吟边。"
"庆春宫 水仙用碧山韵酬芋园","民国末当代初","朱庸斋","湘水珠辉，蓬山玉茜，国香初破寒雪。露泫金茎，妆成黄额，绶罗禁得重撚。枕薰仍在，好珍重、淩波旧别。清宵听、断续鹅笙，隔帘吹彻。步虚欲下还迟，路远银潢，环佩声绝。锦瑟弦情，纤葱写恨，可悔鸳盟轻结。故宫回梦，尽消与、离肠寸折。王孙老去，空补宣和，圣朝风月。"
"菩萨蛮 拟古四首次伯孝韵 其一","民国末当代初","朱庸斋","谢桥一霎闲风雨。回波暗里漂花去。剩有几芳菲。关心朝暮时。画楼双语燕。怕向人前见。消息肯相瞒。累伊罗带宽。"
"菩萨蛮 拟古四首次伯孝韵 其二","民国末当代初","朱庸斋","隔帘蜂蝶曾相识。拘红管翠劳春力。掩面怯相逢。屏山何处通。旧情拚委弃。空剩还珠泪。烟水望中遥。新妆人正娇。"
"菩萨蛮 拟古四首次伯孝韵 其三","民国末当代初","朱庸斋","筹花斗草原无意。红笺杠讯欢盟事。消息在重帘，金堂难免嫌。垂杨千万树。只解东西舞。不敢伫春回。相思成寸灰。"
"菩萨蛮 拟古四首次伯孝韵 其四","民国末当代初","朱庸斋","银蟾锁断朱门路。不教綵凤频来去。郎意费猜疑。芳心难自持。浣纱前日伴。邀得人回盼。此夕斗腰身。拖残金缕裙。"
"八六子 过畅秋堂话旧","民国末当代初","朱庸斋","放愁吟。乱山销碧，多时换尽秋阴。记槛外幽花媚客，酒边香烛迎云，绮怀满襟。如今佳约空寻。影事休题白练，芳悰枉托青禽。想未忘、天涯断鸿归讯，坠瓶引恨，翠钗封泪，禁他几日西风送雨，当阶黄叶辞林。纵登临。难排少年旧心。"
"于中好  题王碧山《花外集》","民国末当代初","吴则虞","玉笛银箫写韵幽。中仙赋笔自夷犹。一生花里迷蝴蝶，七夕星期隔女牛。添别恨，负前游。秾华换世冷于秋。可怜半掬黄金泪，不铸相思只铸愁。"
"将离东岳与农民话别","民国末当代初","俞平伯","落户安家事可怀，自憎暮景况非材。农民送别殷勤意，惜我他年不管来。"
"楝花","民国末当代初","俞平伯","天气清和四月中，门前吹到楝花风。南来初识亭亭树，淡紫花开细叶浓。"
"楝花","民国末当代初","俞平伯","此树婆娑近浅塘，繁英飘落似丁香。绿阴庭院休回首，应许他乡胜故乡。"
"绩麻","民国末当代初","俞平伯","脱离劳动逾三世，来到农村学绩麻。鹅鸭池塘看新绿，依稀风景似归家。"
"端午节 其一","民国末当代初","俞平伯","清润端阳节，茅檐插艾新。分尝初刈麦，惭荷对农民。"
"端午节 其二","民国末当代初","俞平伯","晨兴才启户，艾叶拂人头。知是中天近，邻居为我留。"
"半帷呻吟","民国末当代初","俞平伯","瞢腾偎扁枕，浑不辨朝暮。反顾欲语谁，方知人已去。"
"崖边","民国末当代初","聂绀弩","怯问检尺小姑娘，我是何材几立方。臂痛凌风擘枝叶，腿酸冲雪送壶觞。仰天半晌忽狂笑，向我周身重打量。努嘴崖边多节树，弯弯曲曲两人长。"
"归途二首 其一","民国末当代初","聂绀弩","东北北东得得归，归程何处未依依。犁锄既已交朋友，风雪何能损帽衣。击壤三年翁失马，沿途两耳妃呼豨。贝加湖想邻青冢，怀古情多事又非。"
"伐木赠张先怡","民国末当代初","聂绀弩","湖南儿女不知愁，完达山中雪作裘。百日皆夸茅屋暖，一冬尽与赤松游。大呼乔木迎声倒，小憩新歌信口流。痒煞烹调能手技，替人风里煮猴头。"
"伐木赠李锦波","民国末当代初","聂绀弩","终日执柯以伐柯，红松黑桧黄波罗。高材见汝胆齐落，矮树逢人肩互摩。草木深山谁赏美，栋梁中土岂嫌多。投柯四顾漫山雪，今夜家中烤火么。"
"伐木赠懂汉芩","民国末当代初","聂绀弩","弃被抛裘入老林，一冠一锯一提琴。满怀流水高山意，一片苍松翠柏心。冬至袄冠争蝶舞，夜深弓锯共龙吟。明朝风卷人琴去，墓志滇南董汉芩。"
"过刈后向日葵地","民国末当代初","聂绀弩","曾见黄花插满头，孤高傲岸逞风流。田横五百人何在，曼倩三千牍似留。赤日中天朝恳挚，秋风落叶立清遒。齐桓不喜葵瓜子，肯会诸侯到尔丘。"
"怀张惟","民国末当代初","聂绀弩","《第一书记上马记》，绝世文章惹大波。开会百回批掉了，发言一句可听么。英雄巨像千尊少，皇帝新衣半件多。北大荒人谁最健，张惟豪气壮山河。"
"往事","民国末当代初","聂绀弩","大雪漫天散碎鹅，从天降到小饶河。饶河谁比姑娘乐，开口便哼《敕勒歌》。不许诙谐唇舌省，无须思考脑筋磨。人间万事皆前定，几个筲箕几个螺。"
"放牛三首 其一","民国末当代初","聂绀弩","生来便是放牛娃，真放牛时日已斜。马上戎衣天下事，牛旁稿荐牧夫家。江山雨过牛鸣赏，人物风流笛奏夸。苏武牧羊牛我放，共怜芳草各天涯。"
"放牛三首 其三","民国末当代初","聂绀弩","朝饭群牛三五十，日中正是饮牛时。老牛舐犊犊呼母，春水黏天天在池。水镜偷香唇就吻，烟波祝酒沼为卮。青牛此饮尤当饱，函谷关高缺渼陂。"
"削土豆伤手","民国末当代初","聂绀弩","豆上无坑不有芽，手忙刀快眼昏花。两三点血红谁见，六十岁人白自夸。欲把相思栽北国，难凭赤手建中华。狂言在口终羞说，以此微红献国家。"
"拾穗同祖光 其二","民国末当代初","聂绀弩","乱风吹草草萧萧，卷起沟边穗几条。如笑一双天下士，都无十五女儿腰。鞠躬金殿三呼起，俯首名山百拜朝。寄语完山尹弥勒，尔来休当妇人描。"
"柬周婆","民国末当代初","聂绀弩","龙江打水虎林樵，龙虎风云一担挑。邈矣双飞梁上燕，苍然一树雪中蕉。大风背草穿荒径，细雨推车上小桥。老始风流君莫笑，好诗端在夕阳锹。"
"背草赠李泽传王海宸","民国末当代初","聂绀弩","如何堆起如何捆，更倩何人送上肩。九月罡风吹草死，三山鳖背与天连。茅庐自走吾方骇，大野无边尔正便。小李中王齐大笑，我将背草一千年。"
"送王觉往东方红农场","民国末当代初","聂绀弩","贪与王阳一局棋，虎林白日任高低。废书焚去烹牛肉，秋水汲来灌马蹄。共织荒原为锦绣，独憎人世有夫妻。东方红要诗千首，豆麦开花等你题。"
"闻某诗人他调","民国末当代初","聂绀弩","地耕伊尹耕前地，天补女娲补后天。不荷犁锄到东北，谁知冰雪是山川。刀头猎色人寒胆，虎口谈兵鬼耸肩。此后哦诗休近水，宵深处处有龙眠。"
"挽毕高士","民国末当代初","聂绀弩","九尺曹交尚出头，终身恨未打篮球。丈夫白死花岗石，天下苍生风马牛。雪满完山高士毕，鹤归华表古城秋。送君冠带棺中去，恐尔棺中也自愁。"
"排水赠姚法规","民国末当代初","聂绀弩","鹤嘴锄同二齿钩，红旗招展气吞牛。荒原百战鹿谁手，大喝一声豹子头。零下更低三十度，丈夫焉用骕骦裘。坚冰冻土皆何物，依照法规不许留。"
"推磨","民国末当代初","聂绀弩","百事输人我老牛，惟馀转磨稍风流。春雷隐隐全中国，玉雪霏霏一小楼。把坏心思磨粉碎，到新天地作环游。连朝齐步三千里，不在雷池更外头。"
"清厕同枚子二首 其一","民国末当代初","聂绀弩","君自舀来仆自挑，燕昭台下雨潇潇。高低深浅两双手，香臭稠稀一把瓢。白雪阳春同掩鼻，苍蝇盛夏共弯腰。澄清天下吾曹事，污秽成坑便肯饶。"
"清厕同枚子二首 其二","民国末当代初","聂绀弩","何处肥源未共求，风来同冷汗同流。天涯二老连三月，茅厕千锹遣百愁。手散黄金成粪土，天将大任予曹刘。笑他遗臭桓司马，不解红旗是上游。"
"球鞋","民国末当代初","聂绀弩","不知吾足果何缘，一着球鞋便欲仙。山径羊肠平似砥，掌心鸡眼软如绵。老头能有年轻脚，天下当无不种田。得意还愁人未觉，频来故往众人前。"
"割草赠莫言","民国末当代初","聂绀弩","长柄大镰四面挥，眼前高草立纷披。风云怒叱天山骇。敕勒狂歌地母悲。整日黄河身上泻，有时芦管口中吹。莫言料恐言多败，草为金人缚嘴皮。"
"搓草绳","民国末当代初","聂绀弩","冷水浸盆捣杵歌，掌心膝上正翻搓。一双两好缠绵手，万转千回缱绻多。缚得苍龙归北面，绾教红日莫西矬。能将此草绳搓紧，泥里机车定可拖。"
"嘲王奇赶车","民国末当代初","聂绀弩","阎王泡子陆兴波，老板挥鞭此地过。驷马俱颓两轮陷，一人其奈千钧何。倒翻粮食天不管，拔出车身日已矬。你是唐朝薛仁贵，奇功汗马淤泥河。"
"赠王观泉","民国末当代初","聂绀弩","投荒垂老一尘轻，走石飞沙塞上情。何日同寻青冢好，此身亲见黄河清。我从滟滪堆边至，君在蓬莱顶上行。偶尔相逢成一笑，不知何处不春明。"
"赠胡考","民国末当代初","聂绀弩","霜雪能教胃病松，操劳似把敌巢攻。几经春夏秋冬日，一笑东南西北风。狼洞难留青面兽，虎林微访白头翁。不知新四军连队，与此生涯果异同。"
"赠徐介城","民国末当代初","聂绀弩","切土全身尽上锹，路探兴凯水齐腰。端阳七队曾牛饮，大雪三冬在虎饶。地里葵花和雨面，袖中茶叶当烟烧。辛勤最是催更鸟，日日催人过小桥。"
"赠高抗","民国末当代初","聂绀弩","几年才见两三回，欲语还停但举杯。君果何心偷泪去，我如不死寄诗来。一冬白雪无消息，此夜梅花谁主裁。怕听收音机里唱，梁山伯与祝英台。"
"马逸","民国末当代初","聂绀弩","脱缰羸马也难追，赛跑浑如兔与龟。无谔无嘉无话喊，越追越远越心灰。苍茫暮色迷奔影，斑白老军叹逝骓。今夕塞翁真失马，倘非马会自行归。"
"风车","民国末当代初","聂绀弩","八臂朝天一纺轮，朝挥行雨暮行云。俯看平地疑流水，仰慕高踪远塞尘。天际东风春猎猎，磨房文札雪纷纷。吉诃德定真神勇，竟敢操戈斗巨人。"
"伐木赠尊棋","民国末当代初","聂绀弩","千年古树啥人栽，万叠蓬山我辈开。斧锯何关天下计，乾坤须有出群材。山中鸟语如人语，路上新苔掩旧苔。四手一心同一锯，你拉我扯去还来。"
"冰道","民国末当代初","聂绀弩","冰道银河是耶非，魂存瀑死梦依稀。一痕界破千山雪，匹练能裁几件衣。屋建瓴高天并泻，撬因地险虎真飞。此间尽运降龙木，可战天门百八回。"
"地里烧开水","民国末当代初","聂绀弩","大伙田间臭汗挥，我烧开水事轻微。搜来残雪和泥棒。碰到湿柴用口吹。风里敞锅冰未化，烟中老眼泪先垂。如何一炬阿房火，无预今朝冷灶灰。"
"刨冻菜","民国末当代初","聂绀弩","白菜隆冬冻出奇，明铛翠羽碧琉璃。故宫盆景嵌珠宝，元夜花灯下陇畦。千朵锄刨飞玉屑，一兜手捧吻冰姿。方思寄与旁人赏，堕地惊成破碗瓷。"
"麦垛","民国末当代初","聂绀弩","麦垛千堆又万堆，长城迤俪复迂回。散兵线上黄金满，金字塔边赤日辉。天下人民无冻馁，吾侪手足任胼胝。明朝不雨当酣战，新到最新脱粒机。"
"周婆来探后回京","民国末当代初","聂绀弩","行李一肩强自挑，日光如水水如刀。请看天上九头鸟，化作田间三脚猫。此后定难窗再铁，何时重以鹊为桥。携将冰雪回京去，老了十年为探牢。"
"夜战二首 其一","民国末当代初","聂绀弩","你一镬头我一锹，熊熊篝火照天烧。朔风自冷人方热，河底渐低岸更高。千古荒原多隐沼，一干神禹战通宵。缩将冬夜成俄顷，鬓发须眉雪欲飘。"
"放牛三首 其二","民国末当代初","聂绀弩","千里青青百草齐，牛官草上替牛饥。一鞭在手矜天下，万众归心吻地皮。大野人稀空草媚，江山客老幸牛骑。无书挂角眠茵好，又恐奔牛奋马蹄。"
"画报社鱼酒之会赠张作良","民国末当代初","聂绀弩","口中淡出鸟来无，寒夜壶浆马哈鱼。旨酒能尝斯醉矣，佳肴信美况馋乎。早知画报人慷慨，加以荒原境特殊。君且重干一杯酒，我将全扫此盘馀。"
"拾野鸭蛋","民国末当代初","聂绀弩","野鸭冲天捉对飞，几人归去路岐迷。正穿稠密芦千管，奇遇浑圆玉一堆。明日壶觞端午酒，此时包裹小丁衣。数来三十多三个，一路欢呼满载归。"
"拾穗同祖光 其一","民国末当代初","聂绀弩","不用镰锄铲镬锹，无须掘割捆抬挑。一丘田有几遗穗，五合米需千折腰。俯仰雍容君逸少，屈伸艰拙仆曹交。才因拾得抬身起，忽见身边又一条。"
"挑水","民国末当代初","聂绀弩","这头高便那头低，片木能平桶面漪。一担乾坤肩上下，双悬日月臂东西。汲前古镜人留影，行后征鸿爪印泥。任重途修坡又陡，鹧鸪偏向井边啼。"
"草宿同党沛家","民国末当代初","聂绀弩","成百英雄方夜战，一双老小稍清闲。眠于软软茅堆里，暖过熊熊篝火边。高士何需刘秀榻，东风不揭少陵椽。清晨哨响犹贪睡，伸出头来雪满山。"
"惊闻海燕之变后又赠","民国末当代初","聂绀弩","愿君越老越年轻，道路崎岖越坦平。膝下全虚空母爱，心中不痛岂人情。方今世面多风雨，何止一家损罐瓶。稀古妪翁相蔚乐，非鳏非寡且偕行。"
"脱坯同林义","民国末当代初","聂绀弩","天晴日暖水澌澌，要起高墙好脱坯。看我一匡天下土，与君九合塞边泥。万方俯首归行列，广厦萦心定作为。倘晋文公来讨饭，赏他一块已丰施。"
"锄草","民国末当代初","聂绀弩","何处有苗无有草，每回锄草总伤苗。培苗常恨草相混，锄草又怜苗太娇。未见新苗高一尺，来锄杂草已三遭。停锄不觉手挥汗，物理难通心自焦。"
"嘲王子夫妇怕冷","民国末当代初","聂绀弩","塞北逢春不似春，清明过了雪霏纷。丈夫刚胆何寅悚，娘子铁腰少欠伸。此夜四窗皆白昼，全家一炕共奇温。无人道是南归好，只道外婆惦外孙。"
"婆罗门令 胡伯孝属题湖滨偕隐图","民国末当代初","朱庸斋","双鸳梦醒，画图牵恨入西风。当时一镜千红。消尽淡妆浓抹，晴雨费春工。甚故山归计，竟付匆匆。垂杨万重。试认取、小帘栊。未许鸱夷再办，共觅鸥踪。闲身转蓬。悄换了，征衫年少容。楼迟处、燕老巢空。"
"声声慢  和邵次公","民国末当代初","吴则虞","鱼罾月静，蚓曲风凄，天涯寒与愁兼。不为吟商，商声递入零缣。身世惟馀孤盏，倚疏更、挑尽缠绵。情最苦，又调筝人远，谁共幽研。长记销魂湘岸，趁衰兰送别，锦字偷怜。莫惜匆匆，胡麻已换千年。流杯重寻去路，变红心、都化秋烟。且絮得，耐今宵、推枕无眠。"
"印度洋机中作","民国末当代初","饶宗颐","色相空中许我参，试将金翅与图南。日灯禅炬堪回向，坐觉秋云起夕岚。"
"孟买苦热","民国末当代初","饶宗颐","仿佛当前截众流，宝车香象许同游。夏云犹覆三摩地，火里新荷欲出头。"
"望海","民国末当代初","饶宗颐","搅乱波心有绿蘋，飞鸢跕跕正愁人。路遥且泼清明眼，不用拈花已觉春。"
"康海里古窟二首 其一","民国末当代初","饶宗颐","望中寻尺尽松枞，似刃群山不露锋。有洞无僧伤眇漠，空村回首白云封。"
"康海里古窟二首 其二","民国末当代初","饶宗颐","日午点灯可得看，荆林谷碣草漫漫。扶篱摸壁真无谓，踏断江声到晚寒。"
"达儭车中","民国末当代初","饶宗颐","去去荒丘路艰险，征车朝发晚知还。精蓝如鸽今谁问，独向青林觅黑山。"
"Bhandarkar研究所客馆夜读梵经，次东坡独觉韵","民国末当代初","饶宗颐","梵经满纸多祯怪，梵音棘口譬癣疥。摊书十目始一行，古贤糟魄神良快。积雨连朝捲云起，书声时杂风声里。思到多歧屡亡羊，树在道旁知苦李。须眉照水月共明，扰人最是秋虫声。将迎难證心如镜，输与晖日识阴晴。"
"冒雨游伽利佛洞，汪德迈背余涉水数重，笑谓同登彼岸，诗以记之。用东坡白水韵","民国末当代初","饶宗颐","夏坐已终雨犹纵，天公于客颇愚弄。平畴无际交远风，众流截断齐奔洞。地湿欺人脚陷泥，波翻逞势马脱鞚。赖彼应真力渡水，深厉浅揭情何重。山前红碧纷夺目，林底龙蛇招入瓮。乍悟虚空山嶷然，尚喜雷风心不动。窟中佛像百丈高，气象俨与天地共。参禅精意解救糍，闻道痴人强说梦。江花微含春山笑，归路又劳秋霖送。身外西邻即彼岸，悟处东风初解冻。可有言泉天半落，顿觉慧日云间涌。老聃旧曾化胡来，道穷何必伤麟凤。"
"六十 其四","民国末当代初","聂绀弩","不赞一词比夏游，敬观夫子著春秋。空中邈矣天鹅肉，镜里蔫然萝卜头。生事逼人何咄咄，牢骚发我但偷偷。行将六十千行晚，秃笔支离仍此楼。"
"自嘲","民国末当代初","聂绀弩","昨叨地富反坏右，今享肉烟蛋豆糖。驴背寻驴曾万里，梦中说梦已千场。补天共比通灵玉，画虎人呼告朔羊。盼到百花生日到，一春又可为花忙。"
"题黄黑尼画莲花掌图","民国末当代初","聂绀弩","爸爸画画笔一枝，黑妮曳作竹马骑。一朝打马纸上过，马迹变作黑猫咪。忽而又画莲花掌，家中奇卉久真赏。口吮笔尖墨满唇，膝移椅上先钝响。错错落落纸上影，绰绰约约盆中景。盆中自比纸上青，纸上何如盆中冷。莲花掌非寻常物，仙掌若仙莲掌佛。错教佛物栩栩仙，风雨忽来鬼夜哭。黑蛮黑妮两兄妹，兄才八岁妹五岁。不知胸中何所思，但觉画里有诗味。安得糕糖千百斤，给我黄家兄妹分。他日大成何疑问，此时作画太苦辛。"
"答钟书","民国末当代初","聂绀弩","五十便死谁高适，七十行吟未及时。气质与诗竞粗犷，遭逢于我未离奇。老怀一刻如能遣，生面六经匪所思。我以我诗行我法，不为人弟不为师。"
"雪峰以诗见勖依韵奉答二首 其一","民国末当代初","聂绀弩","新题材更新思想，新语言兼新感情。君每言之何切切，我能为此肯惺惺。人逢寻壑常孤往，船到穿桥自直行。他日吾诗光景好，雪峰高耸大河横。"
"雪峰以诗见勖依韵奉答二首 其二","民国末当代初","聂绀弩","丁香花下读君诗，红在篇章紫在枝。我本黔驴无武技，君之塞马有归时。在山凭定三分鼎，出水才看两脚泥。最解庄生齐物论，无非物论本非齐。"
"诗人节吊屈原题永玉画天问篇","民国末当代初","聂绀弩","屈原清醒敢问天，千百年来一人焉。风雨雷霆都不怕，自称臣是水中仙。我曾梦非天所宠，夜深不敢仰天眠。前怕狼，后怕虎，怕灶无烟锅无煮。怕无首领入先茔，怕累一妻和两女。自笑梦胆空如鼠，醒逢天晴好端午。诗人济济献诗黍，我亦随之倾肺腑。灵均灵均君何许。"
"过严子陵滩","民国末当代初","聂绀弩","一领羊裘一钓竿，浪花飞溅子陵滩。昔日朋友今日帝，你占朝廷我占山。此地鱼龙多寂寞，何年宫阙不高寒。苍苍云树泱泱水，留个先生最好看。"
"慎之来函论老与画甚辟赋此答之","民国末当代初","聂绀弩","四十岁人该杀头，意谓世多老混蛋。如老不死定为贼，百年谁有两头半？画家学诗理或然，诗可使画脱庸暗。天下恶诗岂少哉，学诗亦反被诗乱。真理每在偏激中，不过正则枉难办。吾今欲辨已忘言，而所言者皆河汉。"
"水浒人物之林冲题壁","民国末当代初","聂绀弩","家有姣妻匹夫死，世无好友百身戕。男儿脸刻黄金印，一笑心轻白虎堂。高太尉头耿魂梦，酒葫芦颈系花枪。天寒岁暮归何处，涌血成诗喷土墙。"
"以《天亮了》赠肖力见赠韵","民国末当代初","聂绀弩","考玉羞谈高与荆，他人串戏我观灯。封神上将龙须虎，水浒外臣天酒星。死所何方春水皱，生还遂了泰山轻。此书十几年前著，不得其平剑尚鸣。"
"赠伍禾二首 其一","民国末当代初","聂绀弩","此生还可几盘棋，此语宁真老至悲。天下斯人乃斯疾，人间心病要心医。相逢每想千年聚，持赠恨无万首诗。你我平生何所信，列宁主义马恩斯。"
"华清池","民国末当代初","聂绀弩","少女玩过又赐死，居然多情圣天子。长生殿同长恨歌，不及华清一勺水。华清池水今尚温，书已封建鬼道理。我见华清感更深，中有马嵬陈玄礼。"
"除夜怀查九","民国末当代初","聂绀弩","宜春贴子换屠苏，传世文章应世迂。脚在羊城冬怕冷，天无狗监老当孤。难寻布底棉鞋了，尚着条花睡裤乎？此夜高楼微醉后，哦诗欲倒一鸠扶。"
"答迩冬托向人乞兰","民国末当代初","聂绀弩","早无车马肯临门，开口而今但饮醇。史汉多篇无赖传，乾坤几个有心人。千诗举火羊头硬，六月飞霜狗脸皴。倘有幽兰当自佩，乞邻而与意逡巡。"
"钟三往四清","民国末当代初","聂绀弩","不是山西便河北，四清当去半年多。三千师弟人谁老，百八朝昏别奈何。出问题时有毛选，得欢欣处且秧歌。投身阶级斗争里，见汝诗材大马驮。"
"前件缮就待发，复得一首","民国末当代初","聂绀弩","词章尔筑受降台，等我丢盔弃甲来。老始学诗兼学字，贫如无米又无柴。宁输矮子黄公度，不服高名袁子才。深恐纳降挤莫进，逡巡无地望氛埃。"
"次和第十一首呈苗公斧正","民国末当代初","聂绀弩","除非独上妙高台，天下事多解不来。勾漏县谁沙作夜，广寒宫岂桂为柴。诗名冻死陈无己，板话轰传李有才。高既难高妙难妙，半山留滞望风埃。"
"歪诗两首呈苗公政 其一","民国末当代初","聂绀弩","不问歌台与舞台，苍蝇何处不飞来。蹒跚舞影人跳井，格磔歌喉鬼劈柴。终卖腹心张耳德，始蒸豚犬易牙才。寰球小小千重壁，此物多多万斛埃。"
"陪鸾公东来顺小饮并市场散步叠柴韵二首 其一","民国末当代初","聂绀弩","目送群贤上省台，未曾西去且东来。青梅煮酒酸同醋，羊肉涮锅硬似柴。天下苍生失环堵，使君孟德始雄才。座中惟有查初白，敬业高堂不染埃。"
"陪鸾公东来顺小饮并市场散步叠柴韵二首 其二","民国末当代初","聂绀弩","李杜同登单父台，聂张联袂市场来。才离酒馆包茶叶，遍跑烟摊觅火柴。打仗难如聿明勇，著书更逊溥仪才。仰天大笑天何说，唾地无声地有埃。"
"无题柴韵八首 其六","民国末当代初","聂绀弩","神仙何事小阳台，定到蔡经家里来。人世桑田未沧海，仙家烈火又干柴。旁观窈窕如花女，但想扒搔打脊才。半日租金豪侈否，丹沙无数滚黄埃。"
"九日五首 其一","民国末当代初","聂绀弩","紫伞红旗十万家，香山山势自欹斜。酒人未到秋先醉，山雨欲来风四哗。岂有新诗悲落木，怕揩老眼辨非花。何因定要良辰美，苦把霜林冻作霞。"
"念奴娇 寿黄子静丈","民国末当代初","朱庸斋","临流画舸，负多时绿尽，垂杨千缕。老去情怀，难料理、只有丹青分付。海国楼台，乡园花木，总是关吟绪。石湖仙调，阿谁今夜重谱。遥想客里逢辰，开樽一笑，且倩朱颜驻。珍重深杯分两地，宛又风流前度。画里红桑，酒边白发，无复黄陈侣。醉来欢事，锦屏应记新句。"
"花心动 拟古寄叶遐庵丈","民国末当代初","朱庸斋","问讯花枝，向斜阳、犹悭醉馀妆面。镜掩绣尘，歌阕金衣，愁对故园归燕。自珍残岁成春困。空消领、透帘新暖。尽憔悴、东风恨缕，几曾抛断。费尽千回万转。偏欲说还休，锦笺题怨。重数旧盟，柳下莺边，何事总妨相见。酒醒时节飘灯近，恁冷落、清宵庭院。倚栏又、青衫泪痕涴遍。"
"齐天乐 春尽有怀","民国末当代初","朱庸斋","画栏欹到春归后，薰风又吹愁醒。涴地红稀，迷津绿暗，悄换芳韶一镜。疏帘昼永，费沈炷重添，葛巾闲整。尽日呢喃，画梁应是燕巢定。双鸳惆怅望断，叹蘼芜踪迹，空掩幽径。贴水荷娇，飞绵柳老，此际相思谁并。欢悰漫省。又微雨黄昏，酒边人静。桥下春波，断鸿羞照影。"
"三姝媚 团圞近矣，秋宵夜坐，怅触无端，聊赋一解，寄北京叶遐庵丈","民国末当代初","朱庸斋","虚窗怜独夜。任冰弦尘侵，经年长卸。著意吟秋，奈病馀争似，往时陶写。絮语疏虫，早声入、相思台榭。几日西风，做冷催愁，尽将人惹。休道芳韶先谢。叹明镜清辉，正须重借。驻梦回灯，念旧游心事，自成凄诧。照坐颓蟾，又孤影、偷分兰灺。漫想来宵浊酒，伊谁共把。"
"渡江云 西园重过，被酒有赋","民国末当代初","朱庸斋","流年谁共惜，清樽绮梦，销向有无中。故阶行乐地，画槛依然，低护旧芳丛。悽迷细雨，乍掩却、苔径鸳踪。空省识、晚来枝上，先减脸边红。何从。婪杯洗恨，叠锦缄书，拚狂疏一纵。偏恼他、倩妆邻女，犹斗春工。如今更办相思泪，背孤灯、洒向帘栊。飞絮急，明朝又换花风。"
"烛影摇红 夜泊东堤，窝娘以酒款客，黄明伯、李曲斋嘱纪以词","民国末当代初","朱庸斋","锦缆西风，素云羞为婵娟展。摇波柔橹大堤东，柳外飘灯乱。隔岸清歌未断。荡情怀、宵凉浪软。移船添酒，接坐围香，桃笙人倦。鬓雾衫霞，阿姨玉貌分明见。莫辞一曲客途秋，宛是浔阳怨。旧泪罗襟尚泫。恨催归、更遥漏短。料应留梦，第四桥边，兰桡妆面。"
"高阳台 早春过沥溪旧居有悼","民国末当代初","朱庸斋","柳勒残寒，梅悭晚色，翠房谁付深扃。倦客重来，瘗花愁续前铭。一樽欲荐芳魂住，奈今朝、不是清明。叹经时、索笑移灯，好梦都醒。横塘斗鸭依然在，恨山眉波镜，影绝娉婷。钿盒空留，茫茫碧落无凭。斜阳悽断蘼芜路，对昏鸦、休误啼莺。最回肠、江水如笺，难寄深情。"
"点绛唇 明伯、曲斋招饮北园席间即事","民国末当代初","朱庸斋","欢事相携，玉梅消息春寒外。鬓丝空改。应是兰情在。传语桃根，莫误佳期再。教谁耐。酒馀娇睐。犹为东君待。"
"烛影摇红 曲斋来书，极道沪滨游宴之乐，泰华楼集饮后约，恐未及归践赋此却寄","民国末当代初","朱庸斋","风雨高楼，十年佳日因循过。黄花何事惯欺人，偏弄霜前朵。芳约来朝定左。抚空樽、朱颜自破。闭门身世，梦落凇潮，沧江徒卧。百计沈冥，霎时应有春还我。从渠锦幄度清宵，索笑围香坐。闲里新词自课。尽低徊、悲秋未可。昏鸦趋暝，脱叶销红，相思谁个。"
"西子妆慢 张凤子以客中桃花词见示，次韵奉答","民国末当代初","朱庸斋","帘底曲销，酒边客散，露井愁窥春好。旧家秾李未成妆，镜奁空、负他凝笑。相逢太早。怕约后、因循误了。燕归时、料故园芳事，东风先扫。凭谁道。百绕珍丛，那计花著恼。曲尘流梦自年年，况天台、断红难到。羁情满抱。枉分付、胭脂吟稿。拚销魂、索醉刘郎未老。"
"探春慢 壬寅开岁九日，与陈永正拿小舟薄游城南诸村，残寒栖树，秾李待花，影事梦痕，顿呈心目。爰成一解，并拟梅溪","民国末当代初","朱庸斋","残渚回潮，芳丛禁暖，柳眼舒春先醒。迓客凫亲，援波橹瘦，暂绾东风吟艇。谁道残寒在，但怪得、花期未定。负他秾李娇桃，试妆空待临镜。往事坠瓶恨井。算廿载欢悰，忍教重證。蜀锦缄香，蛮笺检泪，浪许离愁相并。豆蔻梢头梦，早付与、雏莺消领。旧识山眉，隔江犹自窥影。"
"月下笛 秋宵孤坐悼陈应圻","民国末当代初","朱庸斋","月露高寒，故人此夕，叩阍何处。宵蛩碎语。如听孤吟夜台句。枕边心事徒商略，恁锦瑟、年华终负。叹霜花长瘦，尘笺谁扫，梦醒鸳侣。延伫。云涯路。认乔木愔愔，断魂应住。空帘泪注。玉田悽调谁谱。独弦弹折天风外，暗恨锁、清商雁柱。尽病榻、几消磨，犹待书成种树。"
"鹧鸪天 夜起","民国末当代初","朱庸斋","待曙灯窗眼欲枯。起来只影自相扶。酒能助泪休辞醉，梦到醒时始有吾。花黯淡，月模糊。秋心几曾为春苏。横塘绮语知多少，只是新来记得无。"
"夜飞鹊 壬寅中秋酒馀，为陈永正谈秣陵往事","民国末当代初","朱庸斋","碧虚更谁步，惆怅飞琼。来往素袜无声。清樽独夜几吟望，云窗雾阁重扃。相思少年路，认隔墙宫笛，蠹壁旗亭。团圞计误，甚先秋、早自关情。休问赏心淮水，法曲任抛残，瑶殿凄清。难遣旧家人老，征衫痕污，歌扇尘零。婵媛梦远，负今宵、风露分明。总输他邻女，花阴浅拜，细雨裙轻。"
"锁窗寒 秋宵念往，泫然有怀","民国末当代初","朱庸斋","密柳藏灯，柔波款月，晚风池馆。花边酒外，往事记传娇盼。最妨他、流莺妒人，寸心难似芭蕉展。叹游丝无赖，相随竟日，未教抛断。休怨。欢盟变。念绮陌芳韶，那从秋见。愁衾药裹，画里真真徒唤。几曾知、鸳枕旧香，此时一任宵泪浣。恨帘栊、不碍笙歌，只隔归来燕。"
"渡江云 秋夜","民国末当代初","朱庸斋","盈亏何限意，为谁独夜，辛苦到颓蟾。露稠如过雨，脱叶依风，著地起还黏。欹栏倦睫，料天外、雁讯犹淹。牵别怀、隔年茜色，流影动虚檐。频添。新来带眼，病里霜华，任鸾尘空掩。浑未信、悲欢随分，寒燠难占。莎虫絮絮闲消息，尽秋凉、尚搁疏帘。宵又永、耐他愁梦相兼。"
"三姝媚","民国末当代初","朱庸斋","江枫红欲悴。点吴霜悽悽，濯妆临水。到骨西风，记病来偏怯，镜脂凝腻。小劫华鬘，情天远、相思何计。碧落依然，枉道钗盟，未教轻弃。肠断馀香销被。便按彻秦箫，倩魂知未。秀句空留，怕素蟾终负，约鬟低髻。梦醒芙蓉，花纵好、酹秋无地。拚却团圆，今夜鸳衾倦起。"
"念奴娇 久不得叶遐翁起居，甲辰春月得寄示咏紫丁香词，率依原调奉和","民国末当代初","朱庸斋","黄昏过雨，恁好春闲付，消凝一晌。费尽年年珍重意，愁与芳根潜长。绿腊难书，紫云空倚，各自成惆怅。旧家栏槛，分无蜂蝶来往。曾是款梦花边，传香扇底，事去供回想。多少温馨心上语，只换檀樱低唱。盝减馀脂，酒消前靥，吟绪随风飏。柔肠结后，夜来生怕笼帐。"
"鹧鸪天 马武仲下世几一月矣，偶过小黄山馆故址，悼之以词","民国末当代初","朱庸斋","宿鸟窥人去复来，沈沈山馆为谁开。携忧委地空留句，脱叶嘶风未散哀。霜坏堞，月盈阶。断无归魄恋蒿莱。十年久涩交亲泪，注海倾河此一回。"
"洞仙歌 次罗雨山原韵却寄","民国末当代初","朱庸斋","年年尘梦，恋青山如旧。枉道吟肩近来瘦。恁相逢一笑，今昔樽前，宁复似、北郭斜阳疏柳。绮怀销减尽，百感黄垆，却是生涯未疏酒。随分过阴晴，明日看花，休更误、东风时候。纵双燕、呢喃破春愁，怕消息江南，画梁空守。"
"玲珑四犯 读韩冬郎“把酒送春惆怅在，年年三月病恹恹”句，枨触不已，倚声寄怀","民国末当代初","朱庸斋","柳陌酿晴，帘花收雨，恹恹春梦犹浅。闭门欢味少，客燕如相款。清樽自携未惯。怕行吟、故家池馆。拾翠无凭，断红难寄，空放此时眼。从教绮怀都换。误芳菲几日，烟絮零乱。酒旗寒食路，依旧悭人面。兰情蕙盼分明在，第一是、年时重见。飘灯远。谁堪共、东风夜暖。"
"甘州 题秣陵归梦图，并柬龙榆生","民国末当代初","朱庸斋","叹倚帘人易老天涯，沧溟几红桑。记移根当日，枉承娇盼，误托东皇。云雨楚天疑事，好梦换回肠。冷落秦淮水，谁蘸新妆。无分巢鸾侣凤，对临春结绮，空耐斜阳。恁莺飞草长，钗队又分行。尽辜他、蓬瀛望眼，怕褪波、从此断馀香。悽迷处、掩红巾泪，愁绝冬郎。"
"鹊桥仙 听欧淑芳琴奏有感","民国末当代初","朱庸斋","停云驻梦，催花触泪，弦底暗飘香麝。蔚蓝多瑙寂无声，荡冷月、柔波轻泻。芳春何在，清歌重按，老去未堪陶写。明眸秀色异当时，剩几许、蜡灯情话。"
"烛影摇红 西塘杨柳，楚楚可人，酒外栏边，惘然兴感","民国末当代初","朱庸斋","醉眼初回，蓦然青到帘钩外。困烟梳月未成妆，犹是纤腰在。愁认临风旧态。几多时、芳华又改。晴漪浅镜，簇雪东栏，消他无赖。容易清明，陌头佳约应难再。夜来一笛正关人，不为重门碍。消息天涯枉待。梦魂牵、迢迢翠海。此时心事，欲说还休，空持罗带。"
"高阳台 九月初三悼杨生作","民国末当代初","朱庸斋","趁暝鸦翻，堆寒叶积，画楼消息重探。梦醒欢丛，家山望绝天南。灯昏罗帐沈沈夜，记年时、九月初三。更那堪、恨结垂杨，泪满青衫。闲来忍忆樽前句，甚惊秋摇落，先悼江潭。漫托春心，可怜怨宇冤衔。飙风倘逐羁魂去，怕九阍、天路难谙。渺烟岚，楚些愁招，断札谁缄。"
"高阳台 戊申上元，有客被酒见过，抚时感事，不觉长言","民国末当代初","朱庸斋","垂老吟笺，困人杯酒，相逢暂抵生平。禁暖馀寒，愔愔犹滞帘旌。寻常门巷苔空满，怕前巢、客燕还惊。怎消他、一度花风，一度沈冥。无端细雨烧灯后，尽薰梅染柳，分付愁生。翠管嬉春，从教换了新声。醉来忍问闲消息，况芳时、次第阴晴。料明朝、才听雏莺，又恋残英。"
"蓦山溪 戊申初夏携浩江过陈村镇二十四湾","民国末当代初","朱庸斋","弯环廿四，恰称花风数。一碧恁销魂，漾夕照、人家几户。绮罗香散，应恨我来迟，春纵在、梦难留，只有啼鹃苦。兰桡望渺，冷落芳洲渡。向晚绿愔愔，愁更听、丛蕉过雨。扶头一醉，犹解问前朝，桥断续、树高低，错认江南路。"
"隔浦莲近 午梦","民国末当代初","朱庸斋","新荷圆绿贴水。色斗罗裙绮。晌午初过雨，谁惊破、鸳鸯睡。移棹杨柳底。清歌脆。玉笛临风起。滞人醉。微波浅盼，难传密约深意。楼台高锁，寂寞画帘孤倚。尘影分明在梦里。凝睇。山眉空减馀翠。"
"荔枝香近 戊申重五索佟绍弼见和","民国末当代初","朱庸斋","骇浪冲烟，连队溪外去。绣旗指引千桡，上下随鼍鼓。玉龙怒吻飞珠，洒作端阳雨。还记、少日承平旧时序。吟望苦。问愁魄、今何许。待荐蒲樽，渺渺楚江难注。垂老逢辰，莫向葵墙觅题句。梦落菱洲藕渚。"
"塞垣春 溪亭兀坐涩调寄怀","民国末当代初","朱庸斋","素袜淩波断。望不到、荷花面。烟滋荔坞，雨沈菰浦，凉胜秋浅。向步廊、百折逡巡遍。恁景物、供凝恋。只幽怀、无多剩，一衾香泪犹泫。传与隔年情，谁堪托、文杏娇燕。拚得为伊愁，似风絮难遣。问宵来、鬓翠馀几，何心近、玉台教重挽。寂寞水西榭，画帘还独捲。"
"浪淘沙 与静庵不通音问二十年矣，庚戌秋日，得来书相讯起居，并以词见怀，赋此却寄","民国末当代初","朱庸斋","绮陌换斜阳。地老天荒。凭谁商略藕花塘。一语平生都说尽，只有悲凉。廿载海生桑。孤抱微茫。还愁风雨近蛮乡。留得潇湘残梦在，各自回肠。"
"最高楼 送秋","民国末当代初","朱庸斋","秋尽日，篱落况黄昏。谁是荐秋人。清辉玉臂非前夜，露丛烟草换萧辰。带空持，愁再认、旧腰身。衣袂冷，隔年香未爇。桑海变，有情天易缺。灯款梦，镜生尘，泪飘不为邻墙笛。雁来犹滞渡江云。怎消他、风定后，酒微醺。"
"齐天乐 寄题贺文略所作溪山红叶图卷","民国末当代初","朱庸斋","殊乡才入新霜候，萧萧顿饶秋胜。坠叶翻霞，惊鸿掠晚，谁伴濯妆留影。馀醺未醒。叹借酒衰颜，尚堪临镜。换翠移红，故山还许杖藜领。重阳轻易过却，黄花虽误了，欢事犹剩。綵彻楼台，浓堆锦绣，愁向马鞍归暝。游踪漫省。记醉眼迷花，绛都春水。断句难缄，玉人天际迥。"
"忆旧游 辛亥新春感事","民国末当代初","朱庸斋","花阴结带，柳下牵衣，曾领春光。几日芳韶换，又湖萍岸蓼，顿起秋凉。画帘自垂清影，犹待燕成双。奈揽翠人稀，题红讯渺，空度斜阳。鸳鸯。定无分，任绣幄孤鸾，引镜回肠。漫想淩波去，怕盈盈弱水，难到仙乡。一樽倩谁商略，无梦夜偏长。记绮陌相逢，车尘尚逐裙袖香。"
"紫萸香慢 壬子重九前夕得门人梁占峰自长乐来书，倚声报之","民国末当代初","朱庸斋","又閒居、数将重九，空阶半霎晴阴。算溪山依旧，恁筋力、怯登临。过尽无端风雨，甚江天寥廓，雁字都沈。负黄花后约，故径罢追寻。对浊酒、与谁共斟。疏衾。只让凉侵。来日事、费悽吟。叹萸囊自裹，兰釭静掩，愁断宵砧。客途泪痕休检，料应比、去年深。待相携、翠微流水，画边人老，徒惜秋讯萧森。羁思未任。"
"水龙吟 林霭女弟模伫晴阁青山无恙图卷，深为李居端所激赏，谓足以乱己之作，并曾许亲为跋识。讵装池未竟，而居端遽归道山，林霭亦远游海国，死生两诀，人事叠更，癸丑初春，区季谋出此卷嘱为题词，感逝伤离，曷胜枨触","民国末当代初","朱庸斋","从知无恙青山，相看那得终如故。春教眉敛，秋将客老，伴人清苦。尺幅移来，寸心描就，只供愁聚。叹炉边后约，海涯羁旅，生死恨、应难补。赭墨偏堆成泪，况披图、尚悭题句。林昏滞雨，帘深碍燕，旧踪何许。丘壑空寻，水天无梦，未须停伫。问客中谁为，鹧鸪声里，话乡关暮。"
"玉楼春","民国末当代初","朱庸斋","少年惯爱春光好。樽酒旗亭欢共倒。而今翻觉怕春来，会少离多长著恼。刺桐花落杨花老。心上閒愁谁为扫。须知百计未相逢，此恨东君能解道。"
"烛影摇红","民国末当代初","朱庸斋","一雨成秋，换凉移燠浑无据。压阶馀绿乍萧疏，天意终谁主。费尽莎虫絮语。向更兰、催人秀句。声声叶叶，好入诗题，非关情苦。破睡新茶，半园清梦留谁住。暂来还去几经时，空念閒庭宇。愁似辞枝倦羽。趁西风、归期自许。直须明白，浊酒先排，沧洲离绪。"
"三姝媚 西园暝步，枨触无端，归读静庵邮示三姝媚近词，希颖以为在梅溪、碧山之间者，爰拾往时风怀，并用其同部韵，倚声以报","民国末当代初","朱庸斋","清溪鸿影悄。认阑干酥痕，旧情千绕。病骨支秋，奈峭风犹送，柳梢斜照。短袂单衣，愁躞蹀、芳菲池沼。十载幽怀，除却相逢，几曾欢笑。惆怅淩波天渺。羡睡足方塘，玉莲娇小。故径依然，记堕钗声似，隔花啼鸟。费尽琴心，谁复听、文园孤调。料得今宵离泪，应弹到晓。"
"瑞鹤仙  题沈进思萝岗探梅图卷","民国末当代初","朱庸斋","轻寒侵晓试。叩玉碞深处，先窥春意。堆云髻螺腻。似因风随月，缟衣酣醉。携春袖底，数芳游、当年第几。料山灵、不预閒愁，冷眼酒边人世。空记。繁英攀摘，小队经行，赋情多丽。悲欢画里，花万点、总成泪。怕冰魂天外，欲归无地。谁酹清杯问水。恁苍茫、独自披图，旧狂倦理。"
"洞仙歌 甲寅初春，得静庵、墨斋来书，为报熊闰同病逝青山湾，泫然赋悼","民国末当代初","朱庸斋","青山一卧，瞑看花愁眼。劝影孤杯更谁款。叹投荒送老，空耐繁霜，吟望里、几见故园春转。归期终负了，梦醒鲛宫，肯为斜阳暂时恋。幽恨海难平，待叩天阍，潮讯阻、暮云飘断。纵招引、吟魂返蓬蒿，怕寒彻东风，未成新暖。"
"惜红衣 甲寅残夏，小坐荷湾，追念昔游，情不自已，因依白石原韵及四声，赋寄傅静庵、香棣方","民国末当代初","朱庸斋","綵羽翻歌，筒杯送日，分无心力。自展桃笙，冥搜对丛碧。亭亭顾影，难更待、花天情客。愁寂。风定野塘，著孤鸳栖息。兰桡绮陌。前度追欢，红香乱如藉。淩波步断梦国。渺江北。忍忆舞衣初试，月榭水乡曾历。向醉来妆面，分得隔船娇色。"
"摸鱼儿 偶检书丛，得年时追和元遗山雁邱旧稿半阕，信笔补足之，奉寄静庵","民国末当代初","朱庸斋","叹中原、无多佳气，等閒销与尘土。故陂难驻双栖梦，又被西风吹去。天已妒。况更有、人间缯缴相期汝。逡巡自顾。剩辛苦南来，伶俜只影，凄冒蓼花雨。并州路、寂寞神鸦社鼓。今宵谁共羁旅。茫茫碧落情何极，忍把旧盟轻负。空泪注。怕尚有、冤禽伴汝同终古。飘零断羽。纵一曲平沙，哀弦切切，愁向此时诉。"
"齐天乐 客有以咏藕词见示，因用其原调赋此寄怀","民国末当代初","朱庸斋","情根乍断教谁续。丝丝自成千缕。搁岸萍疏，黏泥絮尽，秀色芳踪何许。秋心恁苦。怕尚有枯香，暗埋洲渚。向晚潮生，画船痕没旧游处。轻衫犹染茜色，记玲珑瘦玉，偏爱凉露。约腕环宽，堆盘雪薄，曾耐半溪残暑。沈鳞倦羽。料寸寸相思，定难抛去。往日双蕖，怨歌愁更谱。"
"朝中措 重九后三日拟遗山","民国末当代初","朱庸斋","病馀无奈酒相妨。辜负菊初黄。斗室聊堪位置，瘦筇且自低昂。无端天意，暄明此日，却费思量。尚有中心风雨，潇潇愁卧重阳。"
"高阳台 寄怀红豆蔻词人陈襄陵","民国末当代初","朱庸斋","红豆愁题，碧丝庸理，梨花旧苑成秋。酒醒蓬瀛，春心尚困梢头。莺围蝶绕相怜惯，奈繁英、落尽难收。况禁他、燕影江南，空待高楼。移情漫向湾头水，记垂杨折罢，还驻兰舟。几换悲欢，风华少日都休。如今久断家山梦，问伊谁、共领温柔。自消凝，寸寸鱼波，渺渺蘋洲。"
"瑞鹤仙 溪塘暝坐","民国末当代初","朱庸斋","罗裙休更洗。怕洗多红淡，人情相似。凭将旧来意，向横塘送目，强宽离思。阑干自倚。扑帘衣、凉风又起。并前川、趁晚潮生，先酿四围秋味。愁记。回灯唤玉，引袖招香，步摇春绮。芳华易委。三生梦、廿年事。叹圆荷过雨，擎珠乍泻，顿化清铅泪水。待盛来、注入单杯，倩谁共醉。"
"甘州 挽陈寂园","民国末当代初","朱庸斋","奈东风不返旧家春，低垂鬓毛斑。叹刀头鱼尾，零篇剩句，欲续都难。七字曾惊四座，老去渐情悭。一瞑南园夜，杯酒生寒。谁共水楼悽调，黯空梁落月，断碧分山。问攀天何所，回睇几江关。掣长鲸、顿闲身手，任排空、骇浪自漫漫。来日又、有哀时泪，独洒花间。"
"芰荷香 静庵倚此调见怀，清夜孤坐，即以同部走笔却寄","民国末当代初","朱庸斋","护花光。引绿云十里，轻幂横塘。酒边人远，旧奁空褪残妆。裁红断碧，几耐他、天末风凉。沈醉肯换回肠。清歌綵袖，故国殊乡。老了承平赋笔，误水楼归梦，消领斜阳。柳汀莲浦，往来曾著鸳鸯。欢丛漫趁，怕钿筝、金雁移行。前事忍自思量。帘深碍月，浅渚流香。"
"玉蝴蝶 丁巳中秋前夜，隔院箫管，清宛撩人，展读静庵邮示此调，转增惘怅，即以同部韵赋答","民国末当代初","朱庸斋","按拍传笺人远，素蟾何意，分照愁乡。一镜秋生，应感鬓发先凉。扇初藏、衣单仗酒，风乍歇、帘薄吹香。隔红墙。怨歌尘麝，飘落文梁。休量。恨同海水，清辉来夜，谁共孤光。擪笛无心，且催闲梦覆馀觞。负芳节、难酬剩句，渺海天、空引回肠。念欢场。团圆都误，休问重阳。"
"美人 何耀光翁属画至乐楼校书图，图成并繫以词","民国末当代初","朱庸斋","年光终日消银蠹。珍重芸香护。校馀风叶乱签声。自抚缥囊空惜旧才名。沈冥一字谁商略。满砚杨花著。丹铅检点几尘埃。百宋千元都自劫中来。"
"木兰花慢  寄题梁锲斋别业听晓山房","民国末当代初","朱庸斋","晓山如拱玉，吟不断、隔江青。听一夜银涛，跳珠到枕，梦破沧溟。盈盈。故园望眼，料林泉、歌吹竞新声。袖取蓬瀛海气，伫将时序诗情。承平。别馆记曾经。湾路尚分明。羡一壑能专，幽花自媚，鹤语猿应。忘形。更招旧隐，倩西风、吹浪促秋舲。沙溆遥开霁色，閒杯未许同倾。"
"齐天乐 木棉用静庵调及同部韵却寄","民国末当代初","朱庸斋","晓阳初破千家睡，晴空绛都图展。绀雪融春，红桑换世，一顾万花容敛。薰风故苑。问夺目关山，是谁装点。向暝归鸦，蜡灯如炬引程转。层楼休纵望眼。交柯馀几树，朱凤曾眷。濯锦霞轻，堆尘絮薄，客里征衫犹暖。蓉砂漫检。倩驻景神方，醉颜重见。梦落欢丛，只怜芳事短。"
"渡江云 别静庵二十九年，己未夏日自港旋里省亲，偕饮荔湾，越二日，竟又别去，赋此送行。垂老词笔，已趋平澹，欲如往日之绵密，不可得也","民国末当代初","朱庸斋","携来沧海泪，卅年梦阻，客燕警归心。旧家春在眼，柳外花边，踪迹暂相寻。行杯漫引，好珍重、顷刻光阴。消几番、陌头风雨，芳事久冥沈。如今。飞蓬鬓发，送老蒿莱，付蛮烟一枕。应念却、秋台雁侣，候馆霜砧。江关词赋馀多少，叹庾郎、空托愁吟。明日又、离怀各自愔愔。"
"瑞鹤仙 送春","民国末当代初","朱庸斋","微茫春脚远。叹暂来还去，空教凝恋。花阴夕阳乱。向花深红透，行人妆面。相逢恁短。赚匆匆、将离泪点。料明朝、多少閒愁，分付隔帘孤燕。悽断。繁英换尽，杯酒谁同，较量深浅。垂杨倦挽。青衫上、絮尘满。算此时一任，情牵绪引，自把芳华暗检。问何从、乞与东风，更吹梦转。"
"蝶恋花 十五岁时作","民国末当代初","朱庸斋","鹦鹉唤茶添意绪。不管春归，只解留春住。花事暗中知几许。梨英尚有销魂处。楼外东风吹柳絮。倚遍阑干，明月空来去。争似旧时春草渡。桃花扇底遮人语。"
"好事近 题溪山一角","民国末当代初","朱庸斋","一抹故山云，回首渐收残雨。指点微茫笠泽，渺烟村渔渚。晚风萧瑟入孤篷，不碍钓丝住。待取锦鳞沽酒，趁松涛归去。"
"浣溪沙","民国末当代初","朱庸斋","少日逢迎意气多。酒酣豪咏詟蛟鼍。今朝谁分老山阿。托梦早教还綵笔，倚船空复忆青娥。城南一水怕重过。"
"庆春泽 北海景展览为广东馆题","民国末当代初","朱庸斋","翠盖留云，珍丛拱玉，翩跹綵凤来仪。百盎东风，露华浓上苔衣。堆廊绿意迎清晓，影琅玕、一寸涟漪。费经时，锦幄筠屏，低护芳菲。移根岭外欢悰满，喜玉京烟月，初照幽姿。琼岛新妆，卅年共报春晖。严霜讵抵朝阳暖，缀葱茏、不负佳期。羡如今，秀石交柯，长岁相依。"
"蝶恋花 送春","民国末当代初","朱庸斋","门掩黄昏三月暮。风风雨雨，断送闲花絮。昨夜刺桐芳草路，朝来总是相思处。一寸芳韶休更误。憔悴年年，消尽温馨语。若许春光心上住，从他轻向天涯去。"
"临江仙 辛丑春节题叶少秉百花图","民国末当代初","朱庸斋","照眼千红看不断，生香喜见冰绡。雨滋烟护茁新苗。东风著力，齐放祝春朝。耐尽霜寒矜尽冷，如今肯负芳韶。万年枝上竞娇娆。玉骢跃处，盈路綵霞招。"
"玉楼春 病院有怀","民国末当代初","朱庸斋","明眸秀发相依惯。不惜追欢时已晚。须知情向老来真，只恐病多心转懒。一春芳事原无限，花底鸳鸯惊乍散。终朝冷雨故凄迷，似对床前抛泪眼。"
"百字令 中国健儿登上珠穆朗玛峰，喜赋","民国末当代初","朱庸斋","峥嵘绝仞，记八千尺外，未窥人迹。最后一区神秘地，举世同称三极。鸳綵翔金，狮茸灿白，胜境教谁识。怜她圣母，年年耐此孤寂。凭仗大勇豪情，蹬冰踏雪，开展英雄役。争取最高峰上去，一瞰万山如席。解冻东风，淩云壮志，绝顶今能辟。天堂咫尺，琼梯步步堪历。"
"小秦皇 癸丑初夏，偶作小幅，殊不惬意，方欲毁之，定国见过，以为饶有词韵，辄尔索去，爰题小秦皇一阕以归之","民国末当代初","朱庸斋","淩波何日过横塘。小立江楼思渺茫。平岸荻芽终碍目，更无秋讯寄潇湘。"
"减字木兰花 为某君嘉礼赋","民国末当代初","朱庸斋","镜奁春透。烛影梅边香欲溜。鸳侣新成。天注连鬟比翼情。黔山粤海。千里同心终不碍。白首缠绵。扫黛簪花祝百年。"
"凤栖梧 为贺文略题画","民国末当代初","朱庸斋","花底枝头芳事透。相惜相怜，欲与人争秀。廿四番风虽过后，眼前依旧春长久。撷得嫣红香满袖。浅笑新妆，情更浓于酒。绣幄清樽期白首，缠绵未羡鸳鸯偶。"
"菩萨蛮 七星碞即景","民国末当代初","朱庸斋","长星何世苍冥坠。环湖泻影涵空翠。云径玉屏通。振衣乘阆风。出群天柱声，迎日岚风动。倚槛俯清秋，丛亭波上浮。"
"点绛唇 飞水潭","民国末当代初","朱庸斋","碎玉跳珠，雨馀千斛倾亭榭。冷侵裙钗，湿翠随风洒。梦里飞琼，舞练淩空卸。清歌罢、潭光罨画，掬手花盈把。"
"浣溪沙 木棉","民国末当代初","朱庸斋","娇首芳丛独出群。烛天万盏映朝昏。海涯归燕未迷津。朱凤护巢花烘暖，素棉堆枕梦犹温。绛都春属岭南人。"
"渡江云 题寂园九老图","民国末当代初","朱庸斋","沧江回短梦，旗亭丝管，容易换劳商。朅来觞咏地，露草烟丛，芳物费评量。婪杯莫惜，趁西风、好避愁乡。谁复怜、厌兵乔木，满树总斜阳。堪伤。先秋桐叶，未雪梅枝，信难凭孤赏。空结念、后期寒艳，往日幽香。画图不入兴亡局，甚年年、绀碧荒凉。休省识、故园几阅繁霜。"
"蝶恋花 次叶遐翁出都原韵","民国末当代初","朱庸斋","几日飞花红过岸。无力东风，不挽年芳转。陌上歌尘吹又散，珠鞭肯放钿车缓。蝶使蜂媒看渐断。苦恨前欢，毕竟前缘短。回首高城天样远，閒愁空趁斜阳满。"
"洞仙歌 春暮","民国末当代初","朱庸斋","酒边馀梦，尽飞红成阵。隔岸东风夜来紧。甚故园歌舞，早付销沈，肠断处、才是清明相近。欢盟终误了，能几芳韶，休道阴晴未应准。空绕旧西廊，伫苦停辛，谁更惜、强支娇俊。算招得、当年双燕来，怕春老梁空，栖香难稳。"
"三姝媚 瑞京词长有台北之行，赋此话别，并希正和","民国末当代初","朱庸斋","尊前新旧泪，对西风行人，几多愁悴。照眼红桑，数去程偏在，剩山残水。百折寒潮，空涴尽、蓬莱珠翠。故国离情，分付年年，短樯吟倚。次第婪杯沈醉，叹消息天涯，顿成悽异。流转经时，想梦华销与，旧家罗绮。海气冥冥，料今夜、鱼龙应睡。目断颓波东注，秋阴又起。"
"鹧鸪天 题马小进文晚香图","民国末当代初","朱庸斋","一掬幽花尔许香。当年几阅少年场。情牵淮水桥边月，鬓点并门路上霜。身易老，日犹长。往来赢得是轻狂。不辞白袷临风立，为爱秋红傅晚妆。"
"风入松","民国末当代初","朱庸斋","一庭芳草易黄昏。欢事满纹窗。从来惯道银河远，甚而今、未抵红墙。难耐春浓酒困，空消粉腻鬟香。最牵情处是斜阳。人比燕成双。桃花如会相思意，认开时、偏近罗裳。且拚今宵肠断，明朝定见新装。"
"烛影摇红 丁酉上巳修禊市楼赋答同席诸公","民国末当代初","朱庸斋","昼雨才收，倚楼消领春如洗。百花从此各争妍，装点东风地。话到湔裙旧事。喜江山、如今信美。逢迎赓唱，报答升平，休悭文字。壮采奇思，出新原自推陈始。百年岭表号多才，应省深期意。莫负佳辰上巳。更相携、清尊共试。传杯隔座，未羡山阴，流觞曲水。"
"行香子 一九六四年迎春娱老会即席","民国末当代初","朱庸斋","开岁风光，凤柱莺簧。乐馀年笔阵茶枪。朱颜白发，共赴欢场。似石嵯峨、梅挺健、柏清刚。迎春杖履，盛世文章。沐东风永庆倘佯。融融嘉话，此夜偏长。是心花红、钢花灿、稻花香。"
"风入松 丁酉重九步述叔韵","民国末当代初","朱庸斋","故园佳节若为欢。风信待谁言。阴晴此日成何意，叹近来、天亦无端。随分闲眠浅醉，江山秋限犹宽。病馀差减旧朱颜，霜菊耐人看。相携又误西城约，对茗壶、浅注都难。小坐不成清梦，虚窗缥缈云山。"
"高阳台 戊午岁末，闻应豪夫妇车祸见殒。悽然南望，赋此吊之","民国末当代初","朱庸斋","断砚脂枯，空帏影绝，情天不庇栖香。黯黯车尘，偏教蝶魄成双。可堪寒暖相怜际，奈欢缘、比梦难长。几多时、翠护红持，谱就鸳鸯。空山怨宇啼清夜，算并门雁侣，未抵悽凉。纵有连枝，他生应自茫茫。残图剩句教谁补，待招魂、重写回肠。怎禁他、老泪沧洲，白发殊乡。"
"蝶恋花 题菊湖云影","民国末当代初","朱庸斋","珍重烟滋和露溉。粲粲东篱，一片黄金霭。谁道芳华秋易改。眼前只觉春长在。云影湖光花世界。锦缀珠联，瑞气盈朝綵。多谢青松常护盖。相期共把风霜耐。"
"庆春泽 题万花会","民国末当代初","朱庸斋","綵槛堆菲，雕台护玉，南薰喜入珍丛。换暖移寒，未须凭仗天公。从来惯爱花生日，向今朝、始庆相逢。各争妍，斗锦矜霞，姹紫嫣红。天香国色长兼倚，伴四时多丽，齐会东风。寄托芳根，而今不借珠宫。万年枝上崇光泛，映新妆、一片香融。对名园、酒外灯边，同放欢悰。"
"菩萨蛮","民国末当代初","朱庸斋","人人共说东风好。人人共向东风道。花胜去年红。定教年更丰。綵狮腾旭日。瑞气呈阡陌。何以报春阳。稻云连社香。"
"清平乐 新会圭峰","民国末当代初","朱庸斋","轻风鸣玉。声碎连山竹。好景一年欣满目。便是橙黄橘绿。圭峰真面重开。龙潭百尺萦回。多少风流人物，不虚锦绣池台。"
"浣溪沙 新会盆趣公园","民国末当代初","朱庸斋","谁缩苍虬入绮丛。移根接叶夺天工。十分培护谢东风。露溉烟滋添郁律，云裁玉剪更葱茏。故园春色座中融。"
"浣溪沙 圭峰玉湖","民国末当代初","朱庸斋","谁截朝虹作护栏。长桥百尺卧溪湾。登临饱看故园山。湖景花光留客住，葵风梨雨款春还。红楼高耸绿屏间。"
"虞美人 壬戌迎春茶酌喜赋","民国末当代初","朱庸斋","云笺待琢宜春字。淑气先春至。千门万户向阳开。分付前巢海燕早归来。吟边景物供茶话，南国妆如画。明朝花胜去年红。喜见花枝人面醉东风。"
"江城子","民国末当代初","朱庸斋","帏孤凤去日初长。倚西窗。冷如霜。一寸春心，灰似爇馀香。缕缕丝丝飘不断，空绕袅，似柔肠。夜来月色倍悽凉。对空厢。望红墙。寂寂清灯，难望影成双。荷叶离披憔悴损，无处著，旧鸳鸯。"
"阮郎归","民国末当代初","朱庸斋","荔湖秋老日迟迟。情如断藕丝。弯环遍绕费猜疑。何从得见伊。风料峭，梦迷离。新寒初上衣。一日相思十二时。伊人应未知。"
"好事近","民国末当代初","朱庸斋","密约抵千金，许我明朝相见。纵使生嗔含怒，也般般情愿。会心原不在多言，一语胜千万。若使时时相对，愿此身长健。"
"采桑子","民国末当代初","朱庸斋","秋来乍缺阶前月，应是难圆。倘许重圆。一夜相看胜十年。自从三五分携后，泪满吟笺。欲寄吟笺。比似银河隔九天。"
"浪淘沙","民国末当代初","朱庸斋","清泪湿罗衾。旧梦难寻。添香谁与向宵深。似此回肠天不管，且付孤吟。帘影自沈沈。一任尘侵。何人能为寄青禽。朝夕相逢犹恨少，何况如今。"
"浣溪沙 五首 其一","民国末当代初","朱庸斋","浅掠云鬟坐晚凉。绿罗衫底暗闻香。一回追忆一回肠。细细湖波流乍断，依依柳带恨偏长。可怜燕子尚成双。"
"浣溪沙 五首 其二","民国末当代初","朱庸斋","转眼欢情冷似冰。西窗孤守自沈冥。恼人天色易阴晴。怕对红炉思往事，再燃情焰待他生。两年恩怨总难明。"
"浣溪沙 五首 其三","民国末当代初","朱庸斋","湖水清波漾翠纹。一双清影两难分。怜伊原是似花人。秋色供愁初入暝，柳条垂老未全髡。几时重拥鬓边云。"
"浣溪沙 五首 其四","民国末当代初","朱庸斋","夜色沈沈渐满阶。如潮往事未能排。何时重得见伊来。云是薄情轻聚散，心因无主费徘徊。月华空照玉人怀。"
"浣溪沙 五首 其五","民国末当代初","朱庸斋","新怨偏从爱极生。掬心矢日料无凭。玉人应是未分明。曾说柔情应似水，只今红泪欲成冰。华年难遣恁凄清。"
"秋波媚 己未元宵诗即席寄怀羁台旧友","民国末当代初","朱庸斋","银花火树照东溟。飘送故乡情。怀人今夜，清樽月底，未许同倾。婵娟千里空相共，一水自盈盈。何当携袖，越王台上，遍数春灯。"
"菩萨蛮 丁未书事","民国末当代初","朱庸斋","茫茫谁吊中流血。怨魂悽对鹅潭月。锦缆断西风。清宵樯橹空。鲛珠徒自搁。也为人间落。此夕叩阍难。天高无处攀。"
"卜算子 丁未书事","民国末当代初","朱庸斋","峥嵘百尺楼，楼上云霞热。创雁惊弦欲下难，只向人呜咽。怕上最高楼，忍酹中元月。江蓼秋来瑟瑟红，谁辨花和血。"
"蝶恋花 丁未书事","民国末当代初","朱庸斋","郭北飘风平地起。陌上繁花，过眼胭成紫。年少驱车怜意气。不辞霜刃轻身试。如墨战云连十里。天若有情，应惜无名死。腐肉凭谁供野祭。饥乌号客斜阳里。"
"木兰花慢 西樵白云洞","民国末当代初","朱庸斋","振衣千仞岭，沿磴道，蹑岩扃。对延客云舒，流觞水曲，翠绾红亭。泠泠。碎珠万斛，绕巃嵷、百折出山清。荡月鳌波细细，开轩墨浪盈盈。堪听。赴壑琴声。梯宛转，玉玲珑。趁种雾茶新，醅秋桂熟，跃涧鱼赪。忘形。置身入画，步逍遥、长啸破苍冥。更上倚虹高处，天湖一镜浮青。"
"清平乐 惠州西湖辛酉","民国末当代初","朱庸斋","五湖烟水。顾影怜西子。南国螺妆新点翠。肯让钱塘佳丽。开奁一镜芳华。千红荡漾朝霞。三月春生万户，微波分付谁家。"
"清平乐 题广州文化公园四季名花齐放盛会","民国末当代初","朱庸斋","万千红紫。花讯能随意。南国四时春旖旎。酿得满庭芳气。卅年锦绣成丛，新妆沈醉东风。自有人间雨露，未须凭仗天工。"
"蝶恋花 黄花岗七十周年祭","民国末当代初","朱庸斋","天地低昂三月暮。气壮南州，势挟风雷怒。慷慨小东营外路。不辞七尺拚强虏。血洗春云开玉宇。郁郁长松，兀立迎新曙。共酹国殇倾绿醑。旌旗湿遍黄花雨。"
"浣溪沙 菊展","民国末当代初","朱庸斋","旧惜幽花擅瘦姿。今朝霜饱萼偏肥。捲帘清晓竞丰肌。驻景不须凭浊酒，经风原未损繁枝。九秋犹是艳阳时。"
"虞美人 东湖春晓","民国末当代初","朱庸斋","东风一夜回新绿。影浸琉璃玉。弯环九曲赤栏桥。人在晓莺声里度花朝。桃蹊柳岸深深处。画舸随歌驻。春来湖水不曾闲。尽日漂红漾翠过芳湾。"
"点绛唇 樱桃小鸟","民国末当代初","朱庸斋","数颖嫣红，宛疑南国相思子。翠禽声细。颗颗传幽意。娇小樊姬，檀口教人醉。歌扇里。粉融脂腻。谁赋三株媚。"
"减字木兰花 小蝶碧桃","民国末当代初","朱庸斋","凤笙吹彻。入夜琼枝香正爇。倚镜妆慵。恰称瑶台月下逢。宿云抱粉。紫蝶沈酣幽梦稳。玉屑珠霏。肯与春红斗艳姿。"
"鹊桥仙 水仙","民国末当代初","朱庸斋","明珰销梦，瑶筝传恨，望断湘云洛水。国香终古倩谁招，任飘尽、铜仙铅泪。画翘簪玉，织罗舞雪，旧曲酒边犹记。待修花谱补宣和，叹绝世、孤芳能几。"
"虞美人 翠羽白楼","民国末当代初","朱庸斋","矜寒翠羽啼清晓。解道幽香早。东君缀玉上苔枝。谁向陇头游子报芳时。还珠解佩人何在。清梦应难再。旧时月色恁冥蒙。惆怅安排词笔待春风。"
"小庭花 两色牡丹","民国末当代初","朱庸斋","施粉研朱未易描。镜奁初试汉宫娇。淡妆浓抹两妖娆。国色天香矜绝代，锦帷绣被度春宵。不须解语亦魂消。"
"望江南 西苑盆景","民国末当代初","朱庸斋","广州好，盆景露华浓。酌影回波春入座，蟠根尺木势参空。西苑玉葱茏。"
"鹧鸪天 其一 读遗山词，偶拟其体","民国末当代初","朱庸斋","蔌蔌飞红欲过墙。天回一雨浣春芳。廿年哀乐纷成梦，三月风花各自忙。添掩抑，转思量。枕囊犹有未销香。凭谁解道遗山句，雌蝶雄蜂枉断肠。"
"鹧鸪天 其二 读遗山词，偶拟其体","民国末当代初","朱庸斋","自起推衾坐到明。一灯重證昨年情。病蚕抱叶空成茧，弱絮经风易化萍。春荏苒，梦沈冥。断无花影近帘旌。还将十斛难言泪，拟向横塘自一倾。"
"浣溪沙 其一 何叔惠、幼惠贤昆仲见过分春馆，别后奉寄","民国末当代初","朱庸斋","晴雨分江各一天。清狂湖海早相怜。何郎词笔领春先。借得光辉生草木，驱将才气领山川。几时樽酒更留连。"
"浣溪沙 其二 何叔惠、幼惠贤昆仲见过分春馆，别后奉寄","民国末当代初","朱庸斋","草长莺飞引客程。回车门巷笑相迎。不缘初见始心倾。尘袂未销新旧泪，浩歌空遣寂寥生。一时哀乐两难平。"
"阿旃陀石窟歌，次东坡芙蓉城韵","民国末当代初","饶宗颐","山深难以测湛冥，凿窟何年费五丁。一水倒泻玻璃屏，林木萧萧俄停停。经冬黝石不再青，洞门累累如流星。倔佹离楼各异形，二十九龛刹那经。砀基敷彩图仙灵，玄津重楫兼龙軿。法流是挹常惺惺，阒其无人徒歆馨。风低草偃闭明廷，洪钟虚受靡由听。穷巧彩章谁所令，朝日斐亹翼窗棂。神之去来总无凭，萧疏但赏物象泠。有扉终岁不复扃，画中金翅鼓修翎。钧天广乐响春霆，众姝玉立何亭亭。殿间欲勒千佛铭，共云异岭高竛竮。髣髴金策声铃铃，振我客愁愁不醒。群山奔走不遑宁，输与百丈倒净瓶，拈花意与日同荧。风前一叶警秋零，溪流半涸石苔腥。凉生火宅掩云溟，自笑此身同转萍。攀危安若履户庭，洗虑且去心中螟。于兹悟得无穷龄，伤怀莫学子才邢。"
"印度大榕树歌，用东坡竹枝歌韵","民国末当代初","饶宗颐","天长日久蓬莱深，千枝抟聚竟成岑。苍龙万千化为一，人间几见老榕林。游丝垂地连渠碧，丝化为根干复及。如是缘搏还相生，真宰已惊鬼神泣。观者如山城可阗，柯叶葰茂蔽平原。咄哉树王何功德，种得魁梧五百年。参天何止二千尺，干空虫鸟时出入。鳞鲐相籍著因缘，旃檀呈力见刚直。自本自根思化人，无花洞古不知秦。广荫数州庇交丧，真智凭谁转觉轮。秋深微闻蝉声咽，我独婆娑赏秀折。迎风不用伤飘零，无家懒复赋弹铗。高陵深谷识盈虚，风雨如晦龙相呼。此物终违匠氏顾，佳色分留与老夫。后凋松柏亦多事，蒙庄山木休流涕。寄身好在无何乡，并生原不分天地。业风识浪流转多，过眼山丘已巍峨。孰知此树谢夭伐，植根万古伴樵歌。"
"南印度七塔歌，用东坡海市韵","民国末当代初","饶宗颐","乾坤浮水碧黏空，水面杲日红当中。七塔嘉名天下走，其势上压斗牛宫。当年何人此角牴，名王幽赞劳神功。千兵象阵能擒虎，诸天鳞尾如蟠龙。奘师西行未到此，冥搜有待杜陵翁。流急屡惊鸥鹢散，岸阔弥觉鼋鼍雄。庙堂藻缋资鬼斧，谲变倏忽吁难穷。峻宇丹墙临绝海，呼吸元气通昭融。我有精诚动真宰，凌霜欲为鸣九钟。日薄麟争今何世，圣者恃道安由丰。东门鞭石作梁渡，南极铸柱赍山铜。冥冥神理谁能究，天昏寒浪来悲风。"
"建志补罗怀玄奘法师，用东坡玉局观韵","民国末当代初","饶宗颐","达摩当年附舶处，苍苍丛芮塞行路。事去何人忆往贤，剩有微风吹兰杜。经过不辨路与桥，西风门巷雨潇潇。纵然宝塔凌云起，丹霞已取木佛烧。慈恩陈迹何所有，牛车困顿卧病叟。空思弹舌受降龙，更无梵住供孱守。谁殉猛鸷舍中身，始叹今人逊古人。渐看圆月露松隙，想见清光犹为君。"
"那伽跋陀那访汉塔废址  用东坡罗浮山韵","民国末当代初","饶宗颐","黄支之大莫与京，黄支名德多马鸣。汉塔建自咸淳岁，西书记载何分明。蓬转牢居往殉法，几人九死求一生。自古孤征接踵至，以智为猎道为耕。胜处何曾忘述作，含德已足比老彭。鸿崖巨浸鲸波横，投躯慧巘万事轻。茫茫象碛栖遑处，天魔帝释面目狞。欲奋智刃斩云雾，袛山挂想如门庭。此间去海不咫尺，僧徒往返路必经。我来踟蹰荒郊外，遗基无复睹前铭。自济三衣惭法朗，空飞一雁忆苏卿。南溟九月犹初夏，芳草连天与云平。"
"别徐梵澄，次东坡送沈达赴岭南韵","民国末当代初","饶宗颐","海角何来参寥子，黄帽青袍了生死。知我明朝将远行，携酒欲为消块垒。宿昔读君所译书，君名如雷久阗耳。相逢憔悴在江潭，无屋牵舟烟波里。罗胸百卷奥义书，下视桓惠蚊虻矣。嗜欲已尽心涅槃，槁木死灰差相似。劝我何必事远游，中夏相悬数万里。我言雪山犹可陟，理胜胸无计忧喜。赠诗掷地金石声，浮名过实余深耻。凭君更乞竹数竿，便从寂灭追无始。"
"初发捧地舍里，次东坡将往终南韵","民国末当代初","饶宗颐","朝行野日照髭须，客中举目非葭莩。雨风何惮久漂濡，大雅不作要谁扶。林籁为我起笙竽，中原远霭入看无。此邦自昔劫灰馀，滨海故多摩羯鱼。其民所见皆黑肤，汲水家家顶擎壶。白云回首天际乌，渺渺南渡将焉如。婆罗门僧罕跏趺，头留短辫履非凫。额间涂灰似泥淤，殊俗使我生踌躇。萧条闾巷且安居，远游毋谓胜辕驹。"
"中印度班底蒲向为美素儿名王畋猎之所。沿途古木参天，来游者夤夜宿峰顶，凌晨坐坦克入森林中，日出骑象而归。次东坡法华寺韵，以记游踪","民国末当代初","饶宗颐","万林塞断碧落界，千竿犹似湖州派。夜分时闻虎豹啼，奔车喜同掣电快。临坻眼讶峰陡绝，入耳秋悲声砰湃。冥冥鸿飞何所慕，丰草遮天波决隘。旧是行猎薮泽地，于今池颓峻隅坏。周阹髣髴辨前踪，老树睢盱藏精怪。即鹿无虞林中逐，挂枝犊裈花间晒。畴日名王此叱吒，几时零落归露薤。荒壑何由访至人，徒闻居死动如械。清晨跨象出茂林，佳兴惬人等爬疥。孰与长鸣马剪拂，但见高飞鸟羽铩。远适莽苍奚以为，分明曾欠行脚债。"
"海德拉堡古孔多废垒，印度之长城也，蜿蜒山际，穷秋草腓，陡遭其巅，山川萧条，不胜天地悠悠之感。用东坡武昌西山韵赋此","民国末当代初","饶宗颐","羁心似酒酦浮醅，眼前物象费鸿裁。西行又得长城窟，山昏野冻无寒梅。停车直造九折坂，云间古堞何崔巍。孤城一片插万仞，中有白骨锁夜台。当年战伐空陈迹，落日千里但飞埃。兴亡弹指何足数，回头蜡泪又成堆。荆榛满地悲禾黍，遐陬喜见汉尊罍。我自踟蹰久不去，欲留诗句镌城隈。亦知片石终磨灭，忍向断碣剔古苔。更上烽台试远眺，风云莽莽烟尘开。悲歌待约高岑起，只愁鼓角城头催。暮天摇落将安住，回车残梦挟惊雷。犹疑征骑风雨至，况听边声逼耳来。凄凉年代难复问，文未加点心生哀。"
"恒河口乞食如昔，书以志慨","民国末当代初","饶宗颐","人情尽说了生死，乞食何因叩鬼门。菜色两行连彼岸，情根难断况愁根。"
"晨过鹿野苑二首 其一","民国末当代初","饶宗颐","沈沈晓雾忒无明，断垄云低未放晴。谁复拈花空色相，只馀幽鸟落寒声。"
"晨过鹿野苑二首 其二","民国末当代初","饶宗颐","旧苑依稀隔野烟，残僧来此拜啼鹃。迦维古国休重赋，托钵风前自可怜。"
"阿育王窣堵波下作","民国末当代初","饶宗颐","婆罗谜碣忍摩挲，佛国沧桑感独多。我亦持篮求一卖，秋风晓日渡恒河。"
"泰姬陵","民国末当代初","饶宗颐","雄心剩欲寄温柔，倾国生来有底愁。竟逐名花憔悴损，玉钩残梦冷于秋。名陵风月异朝昏，眉妩遥山带泪痕。莫道霸图今已矣，御街坠叶为招魂。"
"余初来南印，由孟买飞临麦德利斯（Madras），旋自新德里复经此赴锡兰。迨适缅甸，又由哥伦坡历此往加尔各答，凡三临此都。昔无为子以王事而从方外之乐。余何人斯，游于方内，而寄情无始，其为神趣，岂山水而已哉。因次东坡送杨杰原韵，以志余衷","民国末当代初","饶宗颐","三巡海峤以送日，面与秋山相竞赤。黝肤娇女映芙蕖，譬操白蟹配丹橘。已把龙宫吞八九，浅倾溟海当杯酒。不怕漂流耶婆提，长风天半屡招手。便从竖亥步太虚，胸如夏屋但渠渠。尽道孤游生情叹，西风无用忆鲈鱼。我到天竺非求法，由来雕鹫谁堪敌。且循石窟诵楞严，一庇南荒未归客。"
"初抵锡兰","民国末当代初","饶宗颐","暂劳微雨洗征尘，万里波涛一叶身。吹暖海风秋似夏，不妨笼袖作骄民。"
"锡兰官舍临湖晚兴三首 其一","民国末当代初","饶宗颐","蛮乡三月倦生涯，莫把山川比永嘉。树密繁荫亏冷月，天长远水入流霞。昏黄人有缠绵意，虚白波生顷刻花。稍欲沈吟同泽畔，微风时与动窗纱。"
"锡兰官舍临湖晚兴三首 其二","民国末当代初","饶宗颐","天上银河未筑桥，水风人影共萧寥。此生合向荒村老，独对孤灯听夜潮。"
"锡兰官舍临湖晚兴三首 其三","民国末当代初","饶宗颐","诗心剩共秋争怯，客泪还同海竞深。久惯天涯住亦得，涛声偏向耳边侵。"
"题锡兰狮山（Sigiriya）壁画，次东坡龙兴寺韵","民国末当代初","饶宗颐","呵壁远参谈天艺，片石高丘俯百世。敦煌差许伯仲间，下视吴生真舆隶。散花天女多娇娆，惟觉舞鹤堪比岁。攀梯直上龙蛇窟，走笔犹翻雷雨势。坏壁纵令毫发爽，精灵独与诸天契。莫言意到气先吞，早增上果定生慧。含光霭云扶栋宇，怀古秋风忍屑涕。朴略响象承苍昊，焕炳眼开譬初霁。丹青万变曲尽情，风激馀芬绕衣袂。因念显师岛上来，山川草木生岂弟。"
"缅甸蒲甘（Pagan）石洞，壁绘蒙古骑士，惊喜题此，次东坡开元寺韵","民国末当代初","饶宗颐","旧传黄祸撼山川，骏马西驰奔猊狻。六师所至无敌手，炎火烧天人摧肩。此间兀立五千塔，争姿摹影罗青莲。宣哀宝铎动永夜，涤尘法雨庇遥天。一从玄关失幽楗，坚林焚燎涸灵泉。但看幡风花前落，无复镜月定中圆。今从图画瞻猛士，乍惊尘壁挂星躔。众阶野兽穿窟穴，一鸟庭树飞苍烟。日月缠迫归空灭，往事悲歌徒口传。行程旧帜难稽览，无忧花树尚香鲜。天衣飞动磔毛发，金躯久已废止观。"
"缅北村女，艳溢香融，梳髺插花，宛同汉俗，为赋续丽人行，次东坡韵","民国末当代初","饶宗颐","情深有水难比长，风吹野花满头香。美人相望不相识，秋波脉脉枉断肠。众花尽是可怜意，郁蒸日午奈思睡。忽见陌头柳色新，愁牵野草随风靡。深秋南国不知寒，且从茅店歇征鞍。人间未乏周昉笔，暂作欠伸背面看。始信东坡言无底，误把西湖儗西子。君看草树连云齐，中有娇莺恰恰啼。"
"孟德勒陟古刹远眺八莫二首 其一","民国末当代初","饶宗颐","铺成玉砌胜琼琚，山影秋林一带疏。目极金沙犹咫尺，可无父老忆相如。"
"孟德勒陟古刹远眺八莫二首 其二","民国末当代初","饶宗颐","当年市马屡驮经，叱驭王尊事远征。日落山城乌鹊噪，传烽万里塞云横。"
"初到真腊","民国末当代初","饶宗颐","天留荒殿缀人间，鸦路苍苍万木攒。偶见竹喧归浣女，小桥流水暮云闲。"
"夜访吴哥窟","民国末当代初","饶宗颐","曲径江通欸乃村，冲寒何事叩重门。疑云成阵蛙争鼓，残月无声犬吠昏。荇藻陂池悲寂寞，龙蛇山泽想军屯。塔铃不语今何世，聊欲寻诗石尚温。"
"宵游Bayon宫","民国末当代初","饶宗颐","面面庄严孰化成，庙如老将树如兵。嵯峨遥夜秋为厉，澒洞苍烟月渐生。剩有鸱枭供夕食，更无熠耀作宵行。迷阳忽蹈文身地，唤起荒凉万古情。"
"Phnom Bakheng 道中","民国末当代初","饶宗颐","漫道穷山似铁围，千回百匝阻将归。疏林古道秋如许，收拾残阳上客衣。"
"Angkor城杂题 其一","民国末当代初","饶宗颐","寂寥宫殿日西斜，尽道芜城是帝家。蔓草难图人去后，一藤终古接天涯。"
"Angkor城杂题 其二","民国末当代初","饶宗颐","栅象为奴此筑台，回头棨戟只蒿莱。当年戏马今安在，敕敕风威万壑哀。"
"Angkor城杂题 其三","民国末当代初","饶宗颐","古梁依旧晚鸦啼，燕子重来啄井泥。谁道星移惊世换，坏墙秋草与人齐。"
"Angkor城杂题 其四","民国末当代初","饶宗颐","兵车画壁尚辚辚，无限边愁泥杀人。还似斗鸡盈水陆，抱关翁仲拥城闉。"
"哥里益教授掌安哥窟重建之责，余笑谓君真神庙之毗湿奴矣。媵之以诗","民国末当代初","饶宗颐","到此休惊九折魂，江流石转斡乾坤。凿山绩可追神禹，呵壁辞应待屈原。老屋数间权作主，平湖千里识真源。蛮夷大长今何在，无复深山叫夜猿。"
"金边湖","民国末当代初","饶宗颐","南来频食金边鱼，红树满江画不如。待梦西江浣肠胃，微波乱叶落寒墟。"
"金塔二首 其一","民国末当代初","饶宗颐","竟以蒿丘浪得名，孙吴宣化到堂明。即今举目山川异，愁听江流日夜声。"
"金塔二首 其二","民国末当代初","饶宗颐","稻田漠漠淡云遮，碧水苍烟去路赊。乍听乡音翻疑梦，此身谁信老天涯。"
"暹罗猜耶山访佛使比丘，游室利佛逝遗址，于黄榛中踟蹰终日，归来有诗。偕行者谢大晋嘉，即用谢客登永嘉绿嶂山诗韵，邀其同作","民国末当代初","饶宗颐","海峤陟彼岨，言造栖禅室。萧寺寻秋草，怀古情未毕。袛洹留芳轨，瞻谒渐朽质。颓础复何有，聊欲拨蒙密。涓涓石上泉，翳翳桑榆日。表灵资神理，稽览叹周悉。山僧昭旷姿，黄裳抱元吉。玄照澈生死，高蹈故难匹。坦道欣同登，了悟庶万一。缅想幽人踪，才调不世出。"
"西势竹叶肥大，晋嘉于甘露寺泼墨写之，图成因题","民国末当代初","饶宗颐","暮雨催诗急，江风拂我衣。山寒人自瘦，地暖竹能肥。润叶和甘露，疏钟隐翠微。随缘有墨戏，不必更言归。"
"戴密微教授赴日，临行贻书，谓唯汉土之人最知山水，以余将有Alpes之游也。深感其意，赋诗却寄，兼简京都故人。用大谢送孔令韵","民国末当代初","饶宗颐","廿载居南陬，如蝉不知雪。西来为看山，茂赏欣同洁。感公磊落姿，励我俶傥节。奇秀郁高文，区宇仰鸿哲。妙智出天全，净地无亏缺。丘壑伫玄览，禅藻资繁悦。东征俄倾间，朝日辉岩列。遥知盍簪处，雅奏唱方阕。洛中旧游地，石满古车辙。楼台烟雨中，佳景天然别。文章俟洪炉，饮墨惭幽劣。"
"Mont-Blanc 用入华子冈韵","民国末当代初","饶宗颐","漉沙用构白，著粉堆冰山。寒飙崩崖吼，哄日明危泉。雕透伤斧刃，吟啸思前贤。坤轴昔曾折，天衢若可阡。硠硠惊走石，悄悄飞冷烟。今古一成纯，谁复较蹄筌。群山此为君，云衣万壑传。象冥定天秩，理幽分化前。只愁月色孤，猿狖啼潺湲。艰险骇将压，馀悸讶同然。"
"宿Col de Voza 用登石门最高顶韵","民国末当代初","饶宗颐","一山惟白晓，孀娥昔所栖。酸风欲蚀人，阴气灭前溪。峨峨千丈冰，凿涧复填阶。天崩地坼后，鬼雨夜凄迷。昨来沿何径？晨兴没故蹊。星痕方变色，霜颜如带啼。风幔不解语，惜无佳人携。寒草偏留情，枯尽复生荑。况乃积香雪，耀眼有珠排。何须回日驭，且倚入云梯。"
"初入山，用过白岸亭韵","民国末当代初","饶宗颐","渐春山恋人，延我到萝屋。秋毛经冬骨，飘叶复槁木。几曾历沧桑，谁为剖心曲。春来山如笑，与我相倾属。敢惮千里遥，呦呦思鹿鸣。天长况梦短，有生悲无乐。青山纵不语，亦自感休戚。此情可成丹，我欲问抱朴。"
"望雾中Chamonix，用白石岩韵","民国末当代初","饶宗颐","入峡景频变，微澌绕砚生。云中万重山，寒调触深情。嵌空太古雪，曾蕴无穷龄。于兹悟画理，阴凹费经营。疾风拂千里，长涧落遥汀。为我分一奇，如气出幽并。云头供吞吐，峰腰作宾萌。山形笔笔异，飞白孰与京。待招洪谷子，商略倾微诚。"
"山中滑雪，用池上楼韵","民国末当代初","饶宗颐","晨风倏成阵，绝峤弄哀音。有怀可容冰，无水恐恒沉。鞋湿几顿踬，弥知筋力任。茫茫白间黑，前路有疏林。髡枝不著花，清致足窥临。岭云披絮帽，亦复忘崎嵚。短景忽参差，乱山起层阴。行行何所慕，旷野渺霜禽。但未忍黄昏，夕阳动凄吟。云外山河远，客子难为心。乃知行路难，嗟叹直至今。"
"踏雪归来，用还湖韵","民国末当代初","饶宗颐","谢公茂形外，天趣属清晖。背流欲安之，迷岸终识归。山行雪淹膝，颓阳隐翠微。朝来云懵懵，夕返霰纷霏。河山自匪碍，烟水共无依。畏寒鸟飞绝，趁暖风墐扉。去国梦魂远，入春鸿燕违。物色多变化，理一可类推。"
"雪意，用岭门山韵","民国末当代初","饶宗颐","垂老不废诗，所怕行作吏。前藻试商确，逸响差可嗣。萧寥临皋壤，沈沈会雪意。飞琼时起舞，搅碎故乡思。暗水情微通，浮岚痴可喜。此间无古今，昏旦气候异。光届岭生泽，地滑步增驶。凝愁翠欲拾，扶梦烟如芘。园林粲皓然，贞白明吾志。"
"山中见月 用出西射堂韵","民国末当代初","饶宗颐","昔年捣药窟，寂寞抱高岑。得地恐石田，窥天只泥沈。初阳不到处，终古惟穷阴。劳君苦登顿，芳意一何深。人力真胜天，繁星复如林。形与影竞驰，何以宁此心。已知即无知，所尚在灵襟。空山不见人，有月惜无琴。"
"向喜诵“空山多积雪，独立君始悟”句。面此穷谷，共赏初晴，慨然援笔。用石鼓山韵","民国末当代初","饶宗颐","去国日已久，神与遥山接。每岁望中原，一发渺难涉。积雪满江海，未辞远攀蹑。独立知朝彻，于道倘有协。苕发觉春宽，楼高惊梦狭。百年几青兕，万壑皆白叠。枯杨初生稊，苍松不凋叶。爱憎已齐丧，阴阳聊可燮。兹焉憺忘情，贞观自云惬。"
"咏白桦bouleau 用种桑韵","民国末当代初","饶宗颐","弱质甘犯寒，何曾费攘剔。长伴风中松，冰涧日紬绩。霜皮薄如纸，妆点嗟何益。苍鬟覆翠靥，惊沙缝破隙。么凤空山冷，憔悴护春埸。孤蟾馀朗照，稍稍明心迹。江南乞移根，聊用慰远役。"
"旅窗晓望 用东山望溟海韵","民国末当代初","饶宗颐","冬山睡态足，雪飞皑悠悠。玄裾牵云带，林路塞丛忧。枯松如挟纩，层冰覆高丘。沕穆连九垓，浑茫迷十洲。毫末劲飙生，几席岩气流。东风欲解冻，西日忽我遒。碧空自澄远，昭旷应所求。"
"雪消后作 用游南亭韵","民国末当代初","饶宗颐","精灵自来去，云水日奔驰。寒宵人慵起，小星列半规。春风镇相识，徘徊远路歧。有泪珠沈海，断肠花发池。逴逴严冬尽，舋舋好春移。销魂几阵雨，漫山玉箸垂。岭日生残夜，钟情长若斯。藏花护玉意，一片白盈崖。冷入相思骨，说与何人知。"
"和岩上宿","民国末当代初","饶宗颐","修林无静柯，且从岩下歇。清川见停流，断壑窥圆月。暝色满高楼，朔风何觱发。上神知乘光，清徽悟超越。逃泽不乱群，直木恶先伐。霞采倘可咽，胜赏出穷发。"
"和咏冬","民国末当代初","饶宗颐","徒怀琬琰心，雾蹙复烟灭。素绨结红冰，敢劳纤手切。谁觅一丸泥，封闭千堆雪。颜藉香醪朱，态比新月洁。茫然惊梦破，终复迷来辙。"
"和净土咏","民国末当代初","饶宗颐","直是玻璃国，何须出四城。共风与连韵，游圣證无生。碧虚望晴色，琪树尽玄英。神趣岂山水，杖策且遐征。"
"和石壁立招提","民国末当代初","饶宗颐","偷来五岳图，兼天净未已。远霭在空濛，穷照到无始。毋劳大匠斲，登高损屐齿。悲风千里来，深谷寒云起。虚室既生白，河清应可俟。须弥旧有山，祇洹今无轨。何缘露电叹，已入冰壶里。欲观空非空，须尽理外理。"
"和望石门 此诗康乐集不载，见陈舜俞庐山记。吴其昱辑出","民国末当代初","饶宗颐","若华晖石林，惠气生岳趾。聊为歌白雪，妩媚照千里。伊昔王安道，拂衣华山里。我今貌兹山，清兴逐风起。相去千载遥，禅味倘相似。"
"和江中孤屿","民国末当代初","饶宗颐","抽青还配白，冰谷此周旋。霜雪非不流，得地终遐延。泪涛安可凝，犹欲涨平川。情云心上飞，如花散绮鲜。惟山为表灵，将诗万口传。一日抵千秋，且结东西缘。莫信蒙庄语，养生始尽年。"
"山中读谢客诗 用南楼韵并简戴老扶桑","民国末当代初","饶宗颐","文章藉神来，能事岂相迫。雪山供眼前，寝馈异方客。潜蓄观岚籁，沉吟坐向夕。正觉惟安忍，何往非所适。谢公外死生，修短安足戚。赏心乏良知，美人千里隔。建言空安排，妙句屡堪摘。沉照通道情，拯溺伤崩析。悠悠谁与论，嘉诲俟良觌。"
"发 Frejus 用入南城韵","民国末当代初","饶宗颐","此心如白纸，五色休迷目。乘化看云飞，酣眠乐水宿。"
"地中海晚眺，Nice作。用始宁别墅韵","民国末当代初","饶宗颐","一望青未了，方知物不迁。沙际远分星，栏外足忘年。沧海波不兴，抱蜀意弥坚。小立不易方，自得静者便。翔鸥下千万，浩荡没前山。去者入微渺，来者自洄沿。夕阳譬回甘，馀味正缠绵。放眼任张弛，清影落漪涟。丧我要无功，观海须造颠。六龙鹜不息，万化纷周旋。力命休相争，海若久忘言。"
"罗马剧场废址，一世纪物。用瞿溪山韵","民国末当代初","饶宗颐","荒草闭颓墙，夕阳归断浦。风流何所有，但成蝼蚁户。歌台与舞榭，零落委丘莽。百年积悲笑，一往那可睹。弛旆终丧师，駴钟只戏鼓。雪岭忆驱象，夜山时叫虎。霸图叹瓜分，稻香犹著土。跋扈空尔劳，毋为众生苦。"
"红岩","民国末当代初","饶宗颐","暧暧丹树林，漠漠苍山郭。我来嗟已晚，原隰变绿薄。圻岸屡土崩，星石纷棋错。四海观尾闾，九州此为壑。登楼欲去梯，绘境欣可托。雾捲去帆轻，烟消高柳弱。神奥各全想，扪酌许偿诺。伤嶷爱折楞，契阔悲濩落。呴濡看巨鳞，升沉念微蠖。"
"Jardin des Feuillantines访Victor Hugo故居 用初发石首城韵","民国末当代初","饶宗颐","古来京洛地，素衣易变淄。独有江海人，高唱秋怀诗。落日爱黄昏，玉碎悲素丝。割霜月如镰，南亩更念兹。山鬼一何哀，歌断寒飔飔。声酸欧阳赋，神泣鲍家辞。异曲各示工，萧条不同时。我来户庭阗，踯躅欲安之。风徽感气类，敢效青冥期。丧明伤西河，指天比南嶷。清芬不可接，怀贤增凄其。但看林木秀，飒飒朔风欺。"
"自白山造Assy山巅 用南山往北山韵","民国末当代初","饶宗颐","来时飙回雪，去夕日沉峰。攀条生别意，愁睨青青松。冰块久未消，水面浮玲珑。那知万山外，更有百丈灇。巉岩四围里，绝顶寻仙踪。琉璃开诡巧，连蜷图灵容。高台何偃蹇，安惮披蒙茸。明神将夕降，袅袅生和风。徵今念独深，眷往情弥重。驱车临崇冈，骋望孰与同。怀哉佳山水，不与世穷通。"
"忆Léman湖一九五六年往日内瓦过此，忽忽十年矣。用入彭蠡湖韵","民国末当代初","饶宗颐","渌水入我梦，所思不可论。永夜无回波，断岸有惊奔。层岭隐苍榛，幽路袭芳荪。千峰冰雪际，犹作睥睨屯。撩人惟春夏，警我兼晨昏。寂默沈万顷，旖旎敞千门。平芜天尽头，低树影空存。烟外溪娘语，波面姹女魂。祁寒至此尽，湛碧欲流温。殊乡等吾土，且共乐安敦。"
"Le Fayet道中作 用庐山绝顶韵","民国末当代初","饶宗颐","双眸眄修途，一开还一闭。去水付黄昏，来车循往辙。彼岸竟光明，肺肝馀朗雪。"
"读Rimbaud诗 用庐陵王墓下韵","民国末当代初","饶宗颐","舟如蝶迷阳，飘飘到何方。冷眼看乾坤，热泪洒平冈。沉忧虹贯日，隐爱雪充肠。至道生无名，崭新出悲凉。空中传恨语，百世不敢忘。我邦称鬼才，长爪差雁行。万星灿暮夜，千凤翥奇芳。后不见来者，勇往意何伤。睿哲天所忌，逋播岂相妨。沧海穷曛黑，岁月念方将。夭枉无足悲，辉光讵寻常。江河万古流，盛藻随风扬。尚论他与我，馀蕴待平章。"
"晋嘉寄示游青迈素贴山寺，用康乐从斤竹涧韵，追忆曩游，再和一首","民国末当代初","饶宗颐","事往足思存，微处可观显。秋风一披拂，花露想凄泫。残碑有时灭，坠泪如登岘。万里屡骏奔，百年只遐缅。心已生死齐，人尚蜣螂转。拈花馀一笑，所得无乃浅。何似山中云，朝夕任舒卷。当年薜萝枝，犹挂般若眼。石笋插云尖，山蒲经雨展。唾灰久已乾，泡水竟谁辨。孤游意少悰，因君还自遣。"
"侯思孟约郊游，以失眠未赴，报之以诗。用邻里相送韵","民国末当代初","饶宗颐","嘉约违攀跻，咫尺等楚越。嵇生朝慵起，艳赋爱绮发。向来识佛面，未曾计日月。心知逗晓晴，雨到中宵歇。小痾无足虑，顿悟笑所阙。雪后变冬温，蛰虫催春别。飞鸿看有时，佳兴在冥蔑。"
"题宋乔仲常后赤壁赋图 用从游京口韵","民国末当代初","饶宗颐","一苇随所适，初冬月色高。地上见人影，画笔一何超。结梦在中流，沉思绕行镳。独鹤飐激水，徘徊临桂椒。居然万里势，纸面动风潮。仿佛步雪堂，夜分归临皋。主人饮我酒，使我颜如桃。嘉会不可常，白日去昭昭。何必感须臾，双鬓非愁苗。长江浩无穷，云海深做巢。自是萦旧想，披图兴行谣。"
"巴黎圣母祠Notre-Dame夜步 用七里濑韵","民国末当代初","饶宗颐","游目久踌躇，古意生临眺。夜树带馀清，高阙耸双峭。浅水鱼吻足，华灯月分曜。千载此祈褫，神风助舒啸。虽乏上皇心，终会灵台妙。惭为掣鲸手，屡倚天涯钓。息意休辨宗，厝辞增物诮。讴歌归去来，欲谱穿云调。"
"Fontainebleau森林拿破仑行宫。用发归濑韵","民国末当代初","饶宗颐","长算屈短日，终古月常圆。雕墙倚灵琐，隈曲溯涓涟。树昏疑接海，风起欲拔山。向来畋猎地，三驱有缓前。飞毂行留影，分翠高暨天。阴凝势方巩，阳回力犹邅。当年叱吒处，八荒吞无难。长林纷在眼，积愤究谁宣。盖世伤促路，逝水感徂年。"
"寄答吉川教授及京都诸君子。用初发都韵","民国末当代初","饶宗颐","忆赋秋醒词，中天月流素。西驰迫行役，枫叶未沾露。三度旅京洛，无由及冬暮。睽携游子心，只是倦朋旧。风物何清婉，畴不思玄度。敷藻漱芳华，稽古骋翔步。锱铢精讨论，妍蚩辨好恶。倚声我所耽，含毫生远慕。野云看孤飞，却立空四顾。为山积九仞，徒复宝康瓠。笑啼随赤子，东西罔识路。幽独赖琴音，流连思清晤。"
"题敦煌写卷云谣集杂曲子 用道路忆山中韵","民国末当代初","饶宗颐","谁与唱云谣，欲歌歌啴缓。偷写暗赠人，百读恐肠断。纸仄艰贮愁，何以摅深款。盟镜怕重寻，镇是生愤懑。素胸雪未消，横眉月更诞。春去草萋萋，人来花纂纂。回肠绕夜长，剪灯嫌烛短。枕泪湿浓翠，腰身倚密竿。消受到微熏，馀寒奈难暖。延露纵多情，低吟应罢管。"
"齐天乐·残灯","民国末当代初","俞平伯","沉沉寒雨如年夜，西窗只馀凄哽。渐减清晖，频移永漏，自惜伶俜孤影。瞢腾梦醒。已金粟垂花，玉荷生暝。几许兰膏，为谁辛苦镇长炯。华堂欢宴乍歇，背人深拥髻，娇倩曾凭。未驻春嬉，唯怜岁晚，咫尺天涯愁凝。凭伊管领。点无际昏茫，一星犹迥。伫立遥天，晓风帘外冷。"
"蝶恋花","民国末当代初","俞平伯","睡起残脂慵未洗。却忆斜阳，小立明秋水。憔悴心怜花妩媚。好花可管人憔悴。今日初三眉月细。已见西风，叶叶摇波翠。明日重来看汝否。沉吟对汝都无计。"
"苏幕遮·新月","民国末当代初","俞平伯","碧天沉，红日丽。银样镰弯，时样眉弯翠。终古问谁猜此谜。才卷帘衣，一剪西方媚。未辉光，先旖旎。青姊迟来，我侑长星醉。秋永尘寰添一例。约袖盈盈，下拜团圆你。"
"玲珑四犯","民国末当代初","俞平伯","支拄晴空，淡树色轻飔，金翠零乱。飒合萧森，如画冷红愁颤。枯坐念我无憀，共旧迹、旧情都换。倚暮天、约略年时，深巷夕曛还暖。货郎挑担迎门看，扣圆钲、卖糖声软。灯前怕读欧阳赋，凄绝垂髫心远。尘梦有忆温馨，乳燕春来频见。怎凤城秋早，归思迥，难排遣。"
"浣溪沙·和梦窗 其三","民国末当代初","俞平伯","尽日楼居不见春。也无巢燕语梁尘。帘衣如水絮如云。电炬飞光堪永昼，通宵鼓笛不眠人。梨花深巷梦黄昏。"
"浣溪沙","民国末当代初","俞平伯","夜久谁来款绮寮。空庭渐有屐声高。黑貂裘上雪鹅毛。乍握柔荑欢意浅，重逢樱颗旅情骄。倾残银蜡泪花飘。"
"浣溪沙 一九二二年十月八日纽约城作","民国末当代初","俞平伯","飒飒西风夜已凉。灯清人也倦思量。薄帷如纸月如霜。为盼归鸿舒泪眼，飘然黄叶满江乡。遥知此夕共茫茫。"
"鹧鸪天","民国末当代初","俞平伯","谷雨前闻剪牡丹。新花摇露翠衣单。风标姚魏都非旧，东第园林夕映残。追胜会，已阑珊。与谁长笛醉朱颜。孳萍泊絮随缘去，驼褐争禁四月寒。"
"鹧鸪天","民国末当代初","俞平伯","明镜为缘贮好春。亦缘春恨见眉颦。年光何似西流水，风月皆为陌上尘。思俊侣，感前因。落红如海乱愁新。渔郎归后无相识，赢得仙源梦里身。"
"鹧鸪天","民国末当代初","俞平伯","怅望飞云隘九垓。弥天文网出燕台。蝇营蚁慕贪夫业，孤雁眠羊买命财。须坦白，莫迟挨。织成鸳锦待伊猜。闲茶浪酒都知罪，长袖今宜罢舞来。"
"东岳集五言杂咏六首 其一","民国末当代初","俞平伯","茅檐绝低小，一载住农家。照影西塘水，贪看日易斜。"
"东岳集五言杂咏六首 其二","民国末当代初","俞平伯","东岳庙恢扩，闻当街北头。何年消劫火，空以集名留。"
"东岳集五言杂咏六首 其三","民国末当代初","俞平伯","樱子黄先赤，红桃间绿桃。塘春嬉扁嘴，延颈白鹅高。"
"东岳集五言杂咏六首 其四","民国末当代初","俞平伯","明日当逢集，回塘撒网赊。北头卖蔬果，南首市鱼虾。"
"东岳集五言杂咏六首 其五","民国末当代初","俞平伯","小灯易明灭，娇怯怕风侵。欲破周遭暗，荧荧藉尔深。"
"东岳集五言杂咏六首 其六","民国末当代初","俞平伯","窗小光难透，门低久立童。高粱麻杆热，烟焰起熊熊。"
"西湖绝句二首 其一","民国末当代初","钱仲联","又向西堤路往还，依然明镜照华鬘。乱莺忙燕匆匆过，却有湖边一鹭闲。"
"西湖绝句二首 其二","民国末当代初","钱仲联","碧天谁挂夜山图，人到孤山便不孤。何必浮幢香海去，万花明月写西湖。"
"念奴娇 扫落叶","民国末当代初","钟敬文","燕都秋老，正西风拂拂，叶零如雨。碧幕高遮方在眼，空旷今余天宇。落去还飞，黄中带赤，容态犹妍妩。拥花滋麦，春心端托尘土。不是对景寻诗，穿丛傍砌，日日相为伍。笤帚一枝横直扫，耙子有时兼举。棘刺钩衣，山坡滑脚，稍会樵童趣。一天活了，笑看黄日西注。"
"满江红 游颐和园","民国末当代初","钟敬文","节过清明，西海畔、群花闹春。经行处、蜜蜂喧嚷，丽日温暾。照水丁香描倩影，傍山繁杏郁红云。有辛夷、千朵绛灯明，尤绝伦。蟊贼据，虎狼屯。游赏地，是非门。正百年如驶，沧海扬尘。兴替丛谈归野史，风光此日乐人民。看眼前、无数小英豪，红领巾。"
"念奴娇 题瘦石所藏朱彝尊《梧月词序》墨迹卷子","民国末当代初","钟敬文","饥驱人去，信轮蹄踏遍、雁门羊石。故国故家零落尽，忍对铜驼荆棘。覆楚东瓯，椎秦博浪，一念缠胸臆。胥涛如吼，古今悲恨同激。多事章奏推贤，大廷呈艺，博得金门籍。赐第赐餐承雨露，腾笑歌诗成集。志士缁衣，故人碧血，往事宁堪忆。移家愿杳，人间留此残墨。"
"金缕曲 六十四度生辰","民国末当代初","钟敬文","六十过三矣。记髫年、每逢此日，举家欣喜。碗里面条争雪白，佐以椭圆鸡子。这情景，真如梦里。勿说亲坟萦蔓草，慨平生，学行多非是。重抖擞，莫徒悔。年来致力词章事。趁时宜，拈题选韵，对灯摊纸。骚心杜魄关民物，何取雕金织绮。大世代，要求诗史。谁谓力微奢志愿，啃骨头，未可轻蝼蚁。时跃进，艺添翅。"
"醉花阴 风沙","民国末当代初","钟敬文","风卷惊沙羊角起。步步艰行履。来到校园旁，金柳笼烟，红白纷桃李。入春连日风威恣。沙滚寒犹滞。花事正担心，耀眼芳菲，却在风沙里。"
"菩萨蛮 别家赴临汾干校","民国末当代初","钟敬文","柳黄欲吐溪波皱。东风习习吹征袖。此日别京华。归来梅着花。行装缝又洗。琐琐真烦你。何以答辛勤。深深培本根。"
"浪淘沙 三月一日大雪喜作","民国末当代初","钟敬文","望眼极天边。银海光漫。近山一簇裹丝棉。麻雀群来如报喜，喧嚷庭间。雨雪去冬悭。农事忧干。俄然一阵众心欢。梦里黄云辉垄亩，竞奋银锨。"
"清平乐 砖窑上看水","民国末当代初","钟敬文","千坯向晚。窑上白烟漫。炼出青砖强备战。风景莫嫌平淡。一洼清水汪汪。卓然我立其旁。正像严疆戍卒，双眼盯住前方。"
"菩萨蛮 见麦熟有感","民国末当代初","钟敬文","来时春浅苗初长。转头滚滚翻金浪。晚立大田旁。微微闻暗香。年光如掣电。生命宁无限。白首锻红魂。抡锤争秒分。"
"满江红 其一 陈毅元帅悼词","民国末当代初","钟敬文","巨栋俄摧，亘万里、江山披缟。惊凶耗、纷来唁电，十方同悼。民贼举家成黑炭，国联坛坫辉红纛。正华洋革命浪峰高，应含笑。参国事，方年少。五十载，勋名茂。是英英儒将，歌吟偏好。怅望人豪情万古，低回金塔霞千道。更岭阴游击骋雄词，长庚耀。"
"满江红 埃德加 其二 斯诺先生哀词","民国末当代初","钟敬文","大地春苏，忽报道、先生长逝。念三纪、忠诚秉笔，直同良史。北极星辰辉赤焰，高空鹰隼张雄翅。把神州革命莽风云，传于世。春申浦，曾留滞。封锁线，等闲视。记骑骡西迈，热情如炽。力破坚冰征远见，能珍萌蘖真豪士。正两邦民谊迸新花，偿初志。"
"念奴娇 七一初度","民国末当代初","钟敬文","绿回丛柏，正东风料峭，野桃红绽。岁月催人过七十，犹喜此身粗健。岳岳鲁翁，中年徂些，战绩星辰粲。怕提名德，崦嵫今已当眼。漫说盛世唐虞，此日神州，才称如花赞。亿万英豪心手奋，烈焰烧红天半。一技微长，十年可假，当尽刍荛献。春阳如雪，倩他明照肝胆。"
"蓦山溪","民国末当代初","钟敬文","银涛玉浪，雪野风光壮。跨马牧牛羊，暮归来，炊烟荡漾。峥嵘集体，先进记曾评，今岁晚，重膺奖。三等功勋状。蒙疆浩莽，容得英雄闯。宜牧并宜农，地下况，丰饶宝藏。英年志远，劈石更开山，锲不舍，日蒸上。前景辉龙虹。"
"高阳台 十一月四日与友人同赴八宝山扫柳亚子先生墓","民国末当代初","钟敬文","要约迁延，心魂驰绕，今朝真到坟场。回首前踪，悠悠八度星霜。雄风大浪曾亲历，慰故人信念金刚。面丰碑，胸涌波涛，心爇馨香。先生志节堂堂。历漫长黑夜，终浴朝阳。抗腐争新，卌年大纛飘扬。词坛青兕雄篇在，永不磨时代光芒。壮幽宫，柏树青苍，栌叶丹黄。"
"临江仙 乙卯夏访问鲁迅纪念馆","民国末当代初","钟敬文","高柳阴浓双枣劲，今朝重到宫门。迎眸巨厦镇雄浑。首都巡礼地，四海取经人。曾爇南丰名一片，中途误落迷津。冲云跋浪愧鹏鲲。余生严向背，十卷足师尊。"
"满江红 郁达夫先生殉难三十周年纪年","民国末当代初","钟敬文","竟死南荒，恨不睹重光城郭。痛心处、踪消黑夜，坟堆茫漠。冢傍要离成幻梦，词题武毅昭英魄。展残编，恍触热肝肠，关家国。三十载，如电抹。追往事，情蓬勃。黯茅庐风雨，武林城角。示我新篇哀战友，共寻故宅怀词伯。算此生，黾勉尽交情，搜遗作。"
"金缕曲二首 其一 听《黄河大合唱》","民国末当代初","钟敬文","又听黄河吼。这歌声，秋潮澎湃，曾驱顽寇。南国早膺箫手誉，西渡正雄抱负。论苦学，人间稀有。民族深仇身世愤，趁惊飙，注入宫商手。大风曲，腾众口。飕飕山雨将来候。猛东归，热情喷薄，歌呼拼斗。喉舌无端遭堵缚，掉手幡然北走。新灿起，英腔北斗。亿万工农同脉搏，薄云霄，高艺凌鹰鹫。虽夭折，永不朽。"
"金缕曲二首 其二","民国末当代初","钟敬文","往事依稀记。忆当年，同居康乐，年华方绮。我溺词章君音乐，嗜好凝成友谊。朝与暮，饱聆琴艺。真有红灰狮子劲，棒纵横，挥出青春力。偶入梦，长元气。背飞劳燕悭重会。更回头时、光闪电，已分生死。难向遥邦招魂魄，注目云空致礼。念故地，蕉黄波翠。犹忆桥儿沟上立，听驼铃，我恨脐难噬。云泥路，自贻悔。"
"唐多令 送别居甫","民国末当代初","钟敬文","铺野草如茵。丁香花正馨。竞春阳红紫缤纷。东去飞轮难小驻，将别意，绕车尘。踪迹惯离分。老来相见珍。度虹梁同励丹心。何日同商新体会，还共狩，海王村。"
"龙山会 游陶然亭公园","民国末当代初","钟敬文","九日无会雨。三两朋俦，小作城南聚。秋气澄天宇。湖光丽，倒映垂杨千缕。孰伴菊英黄，看满砌，鸡冠如炬。忆当年，淤塘败苇，只今何许。今朝亭畔徘徊，往迹千端，都付东流去。经幢谁记取。文宴杳，难觅墙头题句。黑暗剧浓时，地下火，此间曾郁。却赢得西厅芳趾，遥山同绿。"
"水调歌头 与旧日海丰中学同学小集","民国末当代初","钟敬文","京国正佳日，五老集西郊。纵谈畴昔，往事如海复如潮。谢道山前夕照，方饭亭边林影，红绿眼中描。逝矣五十载，老健喜今朝。忆家乡，当黑夜，卷惊飙。五坡同学，落落奇节几人豪。星火赤山农会，霹雳劳农政府，伟绩映丹霄。肃肃瞻前躅，肯使壮心凋。"
"减字木兰花 再悼周总理","民国末当代初","钟敬文","寰瀛共悼。逝者如斯今古少。不算无年。大业难容卸仔肩。心情凄黯。瑰行殊功思念遍。欲向街行。忍听随灵啜泣声。"
"水龙吟 参加冯雪峰同志追悼会","民国末当代初","钟敬文","礼堂空仰遗容，故人已判幽明路。重阴天色，暮年文侣，黯伤如许。难忘新正，款谈促膝，心雄犹故。正私怀默祷，康强迅复，惊遽尔，晞朝露。往事浮云漫顾。托深心端凭豪素。长征绘卷，迅翁珍话，灵文待吐。天国宏篇，经营廿载，稿还藏腹。叹而今已矣，剩他皎月，照原头树。"
"浪淘沙 游香山","民国末当代初","钟敬文","老绿杂丹黄。大地新装。联朋来作展重阳。具眼山灵应识我，前度刘郎。依旧玉华庄。抚槛思量。从来世道易沧桑。搅海鲸鲵方落网，喜入秋光。"
"沁园春 岁暮感赋","民国末当代初","钟敬文","日历将完，池冰初合，届此残年。忆人豪不待，神州云黯，鳖鱼作祟，畿甸风酸。祖国当兴，雄才正位，第一奇功擒四奸。妖氛扫，喜歌涛沸地，虹彩横天。余年容易筹添。看弃我光阴箭脱弦。算轮扶巨匠，稍殚微力，情牵大局，肯废吟篇。老境侵寻，壮心自许，力命争衡如激湍。迎新岁，要提精鼓勇，不计华颠。"
"满庭芳 访所谓“曹雪芹故居”","民国末当代初","钟敬文","灯彩初停，菊英将展，西山秀色撩人。旧新词侣，逸兴动飞轮。不抚娑罗古柏，关情处黄叶孤村。摛文藻，江山故宅，俯仰一凝神。萧森蓬径里，围毡啜粥，鹓富亲贫。想酒酣挥翰，愤结声吞。呕尽十年心血，终留得照世鸿文。看今日，肩摩毂击，争式旧衡门。"
"水调歌头 挽麦仲衡先生","民国末当代初","钟敬文","唱罢渭城曲，薤露遽闻歌。灿然案上遗墨，争忍更摩挲。曾企重挥诗笔，寄我珠江新咏，此愿逐沧波。莫问旧地游，处处邈山河。念生平，参政局，爱吟哦。曩日南雄初见，故国正兵戈。力赞抗倭旗鼓，阴护新生萌孽，功绩岂消磨。难致生刍奠，万里望云罗。"
"虞美人 读圣陶先生《兰陵王》","民国末当代初","钟敬文","兰陵调侧情凄戚。似听山阳笛。相逢八桂战尘昏。长忆灯前如对万花春。固穷肯受嗟来食。志行坚如铁。东郊何日访遗茔。尽把雄飞世景告英灵。"
"金缕曲 悼王亚南同志","民国末当代初","钟敬文","意外闻凶耗。恍眼前高躯脱顶，顿呈君貌。决意曾翻资本论，扛鼎雄风矫矫。浑不计饮冰茹蓼。八月怒潮冲击猛，到头来党论存公道。真不负，寸心皎。桩桩往事萦怀抱。记当年泷滨讲舍，心光相照。国贼昏残如日寇，进步民权全扫。环我辈耽耽虎豹。旋去危邦同避地，向朝阳、更鼓沧溟棹。思逝者，羞自暴。"
"玉楼春 读香港《新晚报》有感","民国末当代初","钟敬文","剪文三叶辉吾眼。往事如潮胸上现。一窗临海寄羁踪，两载当锋酣墨战。归来亲见沧桑变。身老葵诚终眷眷。忽闻海外说豪情，喜胜人知霜鬓满。"
"临江仙 喜重晤仰山同志","民国末当代初","钟敬文","石蒜香中重把晤，殷殷恰似初逢。百千情事莽盘胸。话澜纷涌处，日影暗移中。余事诗人编尚在，词坛更策新功。燕飞掠地雨情浓。相期同奋足，青兕振雄风。"
"玉楼春 喜晤绀弩","民国末当代初","钟敬文","此生不意重相见。瘦却容颜神尚健。汾滨几载困阴霾，忽睹天清妖雾散。韦编三绝穷经典。遇蹇宁妨神智焕。从君正合乞余光，补我平声闻道晚。"
"金缕曲 出席第四届文代会抒情","民国末当代初","钟敬文","万马奔腾际，正秋高枫丹菊紫，蓝空如洗。文界三千英与杰，云集京华胜地。这盛况，古今稀比。回首十年龙汉劫，更教人，胸次交悲喜。争四化，共擎臂。文场往事分明记。溯当年新邦初建，剧崇文艺。大会宏罗南北士，我亦荣参末议。最难忘殷殷策励。今日重来头已白，骋霜蹄，肯让追风骥。看晚景，夕阳丽。"
"满江红 别兰州","民国末当代初","钟敬文","廿载重来，辉青眼皋兰如旧。剧惊见纵横驰道，嵯峨巨构。百族菁华钟艺圃，五湖宾客皆文友。怅匆匆未吊邓家园，怀诗酒。两周住，驹光骤。期限促，终挥手。正金城秋老，依依垂柳。空际黄烟余影在，山头白塔凝眸久。算此来胸次揽雄奇，劳回首。"
"水调歌头 其一 登八达岭","民国末当代初","钟敬文","久蓄再来愿，今日出居庸。峻岭崇岗争翠，林木郁葱茏。九折砥平驰道，千尺山头遗堞，游客尽西东。群向高台望，入眼咤神工。忆前游，身已老，志犹雄。拄杖望京石上，云野豁心胸。落落眼前诸子，烨烨垦荒事业，相勉在奇功。俯仰先民迹，肺腑绚长虹。"
"水调歌头 其二 石岛旅次书怀","民国末当代初","钟敬文","卅载冀州客，魂梦向山东。此番文友荟萃，小住惬初衷。不为漫游山水，不为逃离炎热，报国待呈功。文苑千秋业，董理冀精工。西山云，黄海雾，印胸中。工余小憩，足迹所至兴无穷。凭吊秦桥残址，瞻仰日神遗庙，诗思郁葱茏。他年谁访古，于此证游筇。"
"浪淘沙 去贵阳别与会诸同志","民国末当代初","钟敬文","风雨会黔南。意气腾骞。民风民俗共探研。此日旗开欣得胜，谱入吟笺。匆遽赋离筵。远水遥山。东西南北等闲看。同有献身心一颗，不隔云天。"
"满江红 访鲁迅纪念馆及故居","民国末当代初","钟敬文","秋雨潇潇，止不住纷来游客。恨前番，匆匆过境，停轮未得。百草荒园三味屋，眼前一一酬饥渴。更饫心，遗物多存留，欣亲涉。音与貌，久离隔。志与业，垂简册。对当前景物，思萦胸膈。家境凋零催奋学，时危更使肝肠热。愿青年，誓志效前贤，腾鹰翮。"
"菩萨蛮二首 参加五届文代会 其一 感旧","民国末当代初","钟敬文","当年开国隆文运。京华盛会罗英俊。领港惜偏颇。文坛灾难多。重兴将十稔。新秀如春笋。一事稍伤神。眼中稀故人。"
"菩萨蛮二首 其二 远望楼抒情","民国末当代初","钟敬文","街头木叶黄如许。楼中文侣如云聚。高处试凭栏。巍楼争插天。群言腾小组。危状倾诚诉。险阻纵如山。英豪当闯关。"
"菩萨蛮二首 其三 礼辛稼轩纪念祠堂","民国末当代初","钟敬文","日斜来踏湖南路。诗浩祠宇林深处。堂上仰英姿。浮胸千缕思。周遭群木碧。鸟语添幽寂。未许秘孤忠。榴花争火红。"
"水调歌头 访翠亨村孙中山故居","民国末当代初","钟敬文","偶得好缘会，来访伟人乡。丘陵四处起伏，护此卧龙岗。堂馆后前辉映，林木高低葱郁，遗像更轩昂。招徕五洲客，共礼浴灵光。思少日，秉正气，石儿郎。家贫迟学，伐木挑水助家常。目睹乡农困境，耳熟天京遗事，大志已潜藏。今抚手栽树，高范几回肠。"
"临江仙 题《歌谣》周刊","民国末当代初","钟敬文","万众心声金子贵，剧怜长夜沉沦。一朝惊觉恣追寻。导航凭舵手，奋力彻朝昏。人事沧桑时代改，回头往迹犹新。少年狂态动心魂。生涯臻暮境，术业待传人。"
"西江月 其一 为日本蕨座歌舞团作","民国末当代初","茅盾","舞袖轻扬云转，歌喉委宛波回。舒腰投足起风雷。烧尽人间腥秽。者番芝兰幽秀，前头松柏崔嵬。为君高举夜光杯。浩气沛然宇内。"
"西江月 感事三首 其二","民国末当代初","茅盾","几度芳菲鹈鴂，一番风雨仓庚。斜阳腐草起流萤。牛鬼蛇神弄影。可笑沐猴而冠，剧怜指鹿盈廷。五洲怒火正奔腾。齐唱东风更劲。"
"西江月 其三","民国末当代初","茅盾","寰宇风雷决荡，中心拉美亚非。蛙鸣何必分公私。青蝇营营遗矢。反帝反修反殖，不分南北东西。高悬明镜照魅魑。不塞不流不止。"
"西江月 其四","民国末当代初","茅盾","萤火迷离引路，蚊雷嘈杂开场。鼓吹两部闹池塘。谩骂诡辩撒谎。白骨成精多诈，红旗之阵堂堂。九天九地扫欃枪。站出来者好样。"
"一剪梅 其一","民国末当代初","茅盾","六十年前景凄凉。垄下多稂。陌上无桑。而今日月换新装。八茧蚕忙。双季稻香。厂矿安排细较量。翘首钱塘。俯视金阊。工农子弟焕文章。泖溇汪泱。苕霅流长。"
"一剪梅 其二 为刘建华、朱关田两同志祝百年之好，敬谨如命，并附骥尾同申祝颂","民国末当代初","茅盾","美满因缘翰墨香。女也缣湘。男也缥囊。佳人国士好风光。兰也芬芳。菊也傲霜。竞争上游建设忙。华也飞翔。关也腾骧。两聋大小共称觞。欢也刘娘。喜也朱郎。"
"一剪梅 其三 感怀","民国末当代初","茅盾","何处荒鸡唤曙光。闻笛山阳。凄切寒螀。骑鲸捉月忒颠狂。且泛艅艎。适彼乐乡。心事浩茫九转肠。有美清扬。在水一方。相思欲诉又彷徨。月影疑霜。花落飘香。"
"菩萨蛮 奉答圣陶尊兄","民国末当代初","茅盾","游兴岂为高龄敛。童颜鹤发添明艳。扶杖访秋山。别来已十年。解颐藏胜义。宇宙亦匏系。云散日当空。山川一脉红。"
"满江红 祝《毛泽东选集》第五卷出版","民国末当代初","茅盾","吹彻全球，东风送艳阳威力。消冰雪，春水浩瀚，腥秽荡涤。革命狂飙新阶段，沧桑演变旧规律。看两霸搔首唤奈何，声声咽。天下事，争朝夕，四人帮，猛批揭。喜宏图四化，人人奋激。十大关系树准则，雄文五卷扬马列。听九州弦诵遍城乡，勤学习。"
"桂枝香 咏时事","民国末当代初","茅盾","老骥伏枥。瞑想峻坂巅，追云栖月。寒雾迷濛岭树，望中蓊郁。琼楼玉宇渺茫处，倚苍穹，连蜷雌霓。罡风乍起，天旋地转，只余寥寂。万事人间竞冲激。问猿鹤虫沙，何喜何戚。奇正相生相尅，自然规律。几多霸业随流水，但覆辙有谁警惕。洪波喷拍，寰球震荡，电闪雷劈。"
"满江红 欢呼十一大胜利召开","民国末当代初","茅盾","八亿神州，早翘盼天大喜事。百年计，高瞻远瞩，盱衡寰宇。拨乱反正初奏效，生产跃进旗高举。看风雪锻炼出群英，共磨砺。三全会，开先路。十一大，创新纪。作世界革命，坚强堡垒。三要三不誓坚持，扫除四害须彻底。颂中央垂万代楷模，昭青史。"
"桂枝香 为商务印书馆建馆八十周年纪念作","民国末当代初","茅盾","维新大业。数出版先驱，堪推巨擘。世事白云苍狗，风涛荡激。顺潮流左右应付，稳度过，滩陡浪急。曾开风气，影印善本，移译西哲。忆往昔鱼龙混杂。渐小人嚣张，君子缄默。学术传播正路，险堕邪僻。人民革命换天地，红太阳普照无极。工商改造，旧瓶新酒，愿长芳冽。"
"西江月 故乡新貌二首 其一","民国末当代初","茅盾","祖国红花开遍，故乡喜沾余妍。新装改换旧垄阡。县委领导关键。双季稻香洋溢，五茧蚕忙喧阗。工农子弟竞攻坚。那怕科技关险。"
"西江月 其二","民国末当代初","茅盾","唐代银杏宛在，昭明书室依稀。往昔风流嗟式微。历史经验记取。解放花开灿烂，四凶霜冻百卉。天青雨过布春晖。又见千红万紫。"
"西江月 其三 祝《民族团结》复刊","民国末当代初","茅盾","民族加强团结，齐心有所作为。百家争艳更争奇，革命红旗高举。文教之花灿烂，枝多叶茂根深。奔腾万马又长征，攻险攻坚必胜。"
"西江月 其四 为新刊《苏联文学》作","民国末当代初","茅盾","形象思维谁好，典型塑造孰优。黄钟瓦釜待搜求，不宜强分先后。泰岱兼容抔土，海洋不择细流。而今借鉴不避修，安得划牢自囿。"
"沁园春 为《西湖揽胜》作","民国末当代初","茅盾","西子湖边，保俶塔尖，暮霭迷濛。看雷峰夕照，斜晖去尽，三潭印月，夜色方浓。出海朝霞，苏堤春晓，叠嶂层波染渐红。群芳圃，又紫藤引蝶，玫瑰招蜂。人间万事匆匆，邪与正往来如转蓬。喜青山有幸，长埋忠骨，白铁无辜，仍铸奸凶。一代女雄，成仁就义，谈笑从容气贯虹。千秋业，党英明领导，赢得大同。"
"沁园春 其一 为第四次文代大会开幕作","民国末当代初","茅盾","代表三千，各业各行，济济满堂。老中青团结，交流经验，意气风发，斗志昂扬。倾诉血泪，余悸犹在，痛恨殃民祸国帮。英明党，奋雷霆一击，大地重光。编排队伍轻装，待开往长征新战场。有双百方针，指引正轨，极左思想，清算加强。历尽艰辛，未销壮志，抖擞精神再站岗。为四化，看香花灿烂，久远流芳。"
"沁园春 其二 为中国共产党成立五十九周年作","民国末当代初","茅盾","烟雨楼前，涟漪波光，画舫轻摇。听横空燕语，笙歌罢奏，潜虬惊起，何处吹箫。拂桨红菱，沿堤绿柳，无限风光春意饶。试纵目，有摩天鹰隼，渐入云霄。频年军阀贪饕，况豆剖瓜分声浪高。幸震天炮响，送来马列，万众迎新，奔走呼号。湖上当年，十二先驱，革命蓝图仔细描。摸索久，举燎原星火，腥秽全烧。"
"小重山  江梅","民国末当代初","饶宗颐","梅蕊犹含隔岁春。东风钩梦起，了无痕。替人呵护有春云。凄绝处、野水照黄昏。休更说寒温。池萍经雨碎，易销魂。碧桃已是嫁东君。无人管、灯火掩闲门。"
"蝶恋花  以纸花清供戏赋","民国末当代初","饶宗颐","人间无复埋花处。为怕花残、莫买真花去。静对琼枝相尔汝。胆瓶觑面成宾主。词客生生花里住。裁剪冰绡、留写伤春句。紫蝶黄蜂浑不与。任他日日闲风雨。"
"西江月","民国末当代初","饶宗颐","瘴草池边共发，蛮春安稳谁伤。客愁孰与柳丝长。自笑低垂绛帐。密雨藏山坐久，窥人宿鸟时忙。夕阳似系好年光。只惜难逢惆怅。"
"凤凰台上忆吹箫    杜鹃谢后有寄","民国末当代初","饶宗颐","雨急还收，云开仍闭，春阴只在高楼。望星星鸿没，梦渺神州。休谱湘南怨曲，怕风起落叶成秋。清明近、夕阳芳草，一样风流。江头。新蒲细柳，傍水面残花，泪点难收。况杜鹃血泫，红上帘钩。波外美人何处，黯关山、千里凝眸。清钟动、层涛孤峤，落雁遥舟。"
"春从天上来","民国末当代初","饶宗颐","白社凋零。认劫后河山，草上微萤。溪漾流月，影坠罗屏，心逐去雁冥冥。任无风花亸，问知己、剩有山灵。短长声。更啼红杜宇，啄翠清泠。当前云烟画本，伴隐几嘘天，冷落晨星。纵目关河，铸愁今古，乡梦只挂门庭。便琴书抛了，人憔悴、未负丹青。醉还醒。只暗蛩寒蚓，来共青荧。"
"八声甘州 携琴海畔，秋深夜阑，万籁俱寂，冷然清响，不知人间何世也","民国末当代初","饶宗颐","共水天入定，渺苍烟、山色有无中。忽泠泠霜响，溅溅石濑，遥答鸣虫。不耐琴心挑引，冷月尚惺忪。但听商声起，处处秋风。犹有徵招遗韵，似孤飞野鹤，去住无踪。望愁漪千顷，隔海意难通。写吴丝、凝云流水，恐冯夷、深夜出幽宫。沉吟久、成连何在，海气濛濛。"
"疏影 题梅为李凤坡","民国末当代初","饶宗颐","缟衣解佩。问薄寒翠袖，天远归未。欲切春云，重补香瘢，孤山漫负深意。便攀入小窗横幅，终莫信、扶春不起。叹路遥、竹际溪边，冷落买栽无地。暗忆黄昏省识，只潇洒一枝，斜照荒水。危涕春风，瘦损何郎，东阁早无清致。翻劳白石工传恨，更树压、寒湖波碎。等絮飞、不到江南，谁伴浓斟浅醉。"
"琐窗寒 海澨花市次梦窗玉兰韵","民国末当代初","饶宗颐","望极洇湄，香深雾焕。好春谁见。年年海国，惯共客怀悲惋。看蛟宫、霓裳曳裾，量红料紫东风展。伴汜人憔悴，相思无地，托根兰畹。莫盼。韶光换。只顷刻残英，坠茵荒苑。小山丛桂，招隐漫伤淹晚。奈天寒、绿浸愁漪，江关费泪思乡远。折筠枝、欲赋招魂，试谱湘中怨。"
"法曲献仙音","民国末当代初","饶宗颐","双桨萍分，一泓欲暮，忘却此身归处。平楚苍然，暝鸦无恙，停舟暂共尊俎。望隔岸丛祠远，疏钟唤愁去。漫相顾。算文园尽多欢意，终恨我、未见冷枫红舞。十里卷珠帘，有娉婷歌吹如许。忍说将离，且投君缄泪绮句。待他时重到，莫负溪山岚雨。"
"浣溪沙    为云山题梦景庵图","民国末当代初","饶宗颐","一梦从谁论古今。觉来浑不辨晴阴。薄云小院自深深。园柳惯随芳草绿，江风只送夕阳沉。几时待得变鸣禽。"
"虞美人    乙未中秋不见月","民国末当代初","饶宗颐","年年呵冻荒池水。滴滴成新泪。今宵忽见月华明，咫尺乡关，竟是百年程。丛篁山鬼休相怪。窈窕人安在。不知秋色在谁家。露脚斜飞，又被碧云遮。"
"点绛唇 自题楚辞书录","民国末当代初","饶宗颐","一片骚心，雨昏阊阖天长闭。故乡临睨。城郭非耶是。鹈鴂声声，目极心千里。南枝倚。满江兰芷。待得春风起。"
"清平乐    偶见詹无庵曩作小词，惊采绝艳，次韵二首 其一","民国末当代初","饶宗颐","看天不语。底事秋同住。陌上秋花秋泪古。禁得几番秋雨。秋心聊托瑶琴。殊方冷落宵襟。相见白头无分，芭蕉雨打秋心。"
"清平乐    偶见詹无庵曩作小词，惊采绝艳，次韵二首 其二","民国末当代初","饶宗颐","无愁可解。愁到春山外。臣甫杜鹃曾百拜。泪坠朝霞沉采。湘中有怨难描。廿年心力轻抛。盼到花开春去，花开还索春饶。"
"点绛唇","民国末当代初","饶宗颐","刻翠裁红，残秋未忍抛人去。苍然平楚。只欠宣城句。扑面西风，肯向鬓边觑。伤迟暮。丽波妍溆。伫唱黄金缕。"
"西子妆慢  盛暑与诸生浮槎水国，有渺然江海之思。率填此阙，聊以解愠","民国末当代初","饶宗颐","浅水挼蓝，遥天缭白，海畔火云千里。飞飞去鸟不知名，渺愁予、碧波无际。林岚乍霁。暂消受、江湖爽气。泛中流、发棹歌吴榜，不知何世。菰蒲里。水佩风裳，输与鱼龙戏。此身忘却在天涯，荡归心、夕阳船尾。馀霞散绮。好商略、黄昏滋味。但凄迷藻国，羁怀莫寄。"
"角招","民国末当代初","饶宗颐","晚烟瘦。依稀绿绣陂塘，只欠垂柳。飞来川上岫。无数海鸥，时与招手。沧江卧久。早变了、桑田连亩。隔岸云深树渺。不堪一片苍茫，路歧空搔首。纵有。螺鬟茜袖。乱波孤屿，漠漠江涵秀。盛年惊急溜。无奈残阳，际临分候。怀乡感旧。对半壁苍山衔酒。伴我哀丝漫奏。恐新月、唤愁生，归来后。"
"贺新郎","民国末当代初","饶宗颐","张乐洞庭野。送孤飞、冷云倦鸟，无言西下。雨脚枝头春易老，休说东风解嫁。算不负、江山如画。裙屐天涯应见惯，更一时、烂醉山公马。愁似海，待谁写。琴丝谱入渔樵社。问先生、佛龛呵壁，恁凄凉也。风雨忧愁分一半，付与水乡鸥榭。但记取、哀弦遥夜。叵奈曲终人散后，望数峰、江上怀归者。芳草歇，又清夏。"
"菩萨蛮  蜑女清歌，倡予和汝，仿佛竹枝之遗风","民国末当代初","饶宗颐","斜阳总怕黄昏近。鲤鱼风起波生晕。惆怅未相妨。桃花逐水狂。丝丝帘外雨。滴下侬心苦。罗帕欲留题。此情谁得知。"
"霓裳中序第一 赤柱绿波别墅，临流植援，旷地筑台，天风入座，令人神观飞越","民国末当代初","饶宗颐","离魂黯去国。旧谱凄凉人未识。水阔吹香乏力。看榆火梨花，催过寒食。鹃红糁碧。绞宫商、声入清激。肠易断、凝云酝泪，古怨那抛得。凄恻。密云西北。奈一向江湖浪迹。琴丝聊共破寂。往事如烟，换得头白。绿波犹恋客。荡海气、冥冥趁夕。相寻处、无端哀乐，冰炭镇横臆。"
"迎春乐    向诵淮海此调，人海看春，襟别有会，遂继声焉","民国末当代初","饶宗颐","飞花无数愁多少。荡楚水、胸中绕。断霞千里红难了。烟一点，齐州小。只说道东风夜暴。更啼鸟声声催老。便算芳菲还闹。未是春怀抱。"
"点绛唇 题张二乔画兰卷","民国末当代初","饶宗颐","枉托微波，此情只许骚人道。倦红颓草，眇眇伤孤抱。御苑香薰，欲画难成稿。秋风早。天荒地老。但说搴兰好。"
"蝶恋花    题竹","民国末当代初","饶宗颐","映碧琅玕栽几树。个个干霄，那肯随风舞。消受人间烟共雨。一竿漫逐鸱夷去。砌下龙孙苔上露。漏泄春光，似有黄鹂语。乞写筼筜容我住。图中隐隐扬州路。"
"青玉案  晨兴题大千所绘梅竹，新梢出墙，风窗作响，不知羁思之无涯也","民国末当代初","饶宗颐","翠禽小小苔枝宿。谁共倚、黄昏竹。遗世佳人刚出谷。萧萧风动，娟娟香细，中有年时绿。高楼千里伤春目。尽日画栏看不足。剪取数竿归尺幅。吹花如许，游丝无那，伴个人幽独。"
"点绛唇 谷雏为作瑶山行役图，因题其上","民国末当代初","饶宗颐","刺眼奇峰，当年曾是经行处。朔风如虎。山上斜阳舞。又向天涯，蓬转惊如故。心无住。漫劳缣素。觅取归时路。"
"虞美人 己亥除夕花市","民国末当代初","饶宗颐","雨丝又带东风起。更惹灯花喜。薄寒似恋小桃唇。为问明朝多少惜花人。尚怜花事今宵尽。休负寻花讯。花花叶叶总关情。可忆去年花底伴君行。"
"浣溪沙    久不得珍重阁书却寄","民国末当代初","饶宗颐","往事摩挲若有棱。远书珍重到何曾。一春花雨正相乘。物自多情天自老。心如寒水屋如僧。更谁同对照愁灯。"
"浣溪沙 沙田晦思园，频年不到，重来只剩残梅数株，因图其一以归，媵以短句","民国末当代初","饶宗颐","信宿昏禽语寂寥。护林心事莫辞遥。一枝聊与尽春韶。别梦还依云采采，愁心直寄水迢迢。冷香从不折纤腰。"
"浣溪沙    癸卯岁尽日作画偶题","民国末当代初","饶宗颐","一往凋情不可寻。萧斋清供对遥岑。安排笔砚貌文禽。晴壑无声春悄悄，湿云如梦昼愔愔。异乡久复怯登临。"
"采桑子   故山园丁以所植水仙饷予","民国末当代初","饶宗颐","池台乱后知何许，丛石馀青。满眼新亭。看尽芳菲逐蒂零。旧山皋泽还佳否。斜日苇汀。叶澹风棂。留取冰肌照独醒。"
"木兰花慢","民国末当代初","饶宗颐","支床谁复问，但弦拨、夜冷冷。算排遣居诸，消磨豹鼠，蠹简犹青。飘零。白头去国，泣苍山、落日故人情。见说归神太素，湖江遽失鳣鲸。望京。草色上荒亭。沧海倘扬灵。甚凋残诗雅，难传巧历，徒附中经。沉冥。山河邈若，怆知音、踟蹰更吞声。虫篆如今莫继，尘笺空想平生。"
"菩萨蛮","民国末当代初","饶宗颐","人生到处如敷采。苕华谢去春仍在。流水自朝朝。关心上下潮。清愁和泪煮。欲共兰成语。午梦试重温。黄鹂又叩门。"
"菩萨蛮","民国末当代初","饶宗颐","人间冰雪为谁热。新词恰似鹃啼血。血也不成书。眼枯泪欲无。风鬟连雨鬓。偏是来无准。吹梦到如今。有情海样深。"
"浣溪沙    缅甸孟德拉观舞","民国末当代初","饶宗颐","客路清愁比水长。行歌欲谱醉吟商。湖江情味似吾乡。听鼓惊秋先在耳，引杯供泪与回肠。人间哀乐岂寻常。"
"浣溪沙    甲辰春日","民国末当代初","饶宗颐","春到乡心似茁芽。飞来燕子尚无家。正须浊酒送生涯。丛菊自消他日泪，寒梅偏放去年花。东风送暖上窗纱。"
"木兰花慢","民国末当代初","饶宗颐","咽风邻笛起，蓦回首、变凄清。叹隙驷难留，尘笺宛在，休话朱明。花塍。胜流莫继，算呕心、千载有馀情。牢落关河隔世，故山猿鹤堪惊。飘零。江国正冥冥。荒服戴盆行。剩紫霞凄抱，独摅孤愤，强忍伶俜。沧溟。短窗破梦，听寥天、哀雁不成声。望断南云万里，一杯还荐芳馨。"
"兰陵王","民国末当代初","饶宗颐","御沟直。漠漠寒山乱碧。浮云外、初日帝居，几见青松郁葱色。层城表海国。谁识。文园远客。难忘处、残月晓风，相送情深抵千尺。蓬飘忆行迹。似水泛萍根，花坠茵席。沉沉钟鼓催朝食。听换叠裈脱，遏云莺啭，回头箫吹满凤驿。曲高混南北。哀恻。旅怀积。忽入破悲秋，林际歌寂。凝思往事情何极。念玉尘清话，紫城闻笛。夜阑烧烛，替泪眼，带恨滴。"
"凄凉犯","民国末当代初","饶宗颐","冰弦漫谱衡阳雁，西风野日萧索。草衰塞外，霜飞陇上，两三边角。江波又恶。况憔悴征衫渐薄。似声声、黄云莽莽，嘶马度沙漠。遥想京城里，裂帛当歌，索铃行乐。云烟过眼，算而今、轸催髹落。漫有知音，隔千载、重为护著。寄悲哀、万壑竞响许梦约。"
"蝶恋花  为余少帆题秦淮八美图","民国末当代初","饶宗颐","罗袜尘生芳意动。几幅鲛绡，织就愁无缝。吹蝶空枝馀一梦。人间恩怨曾千种。欲谱新声纾旧痛。苑柳宫槐，残月生西弄。叶叶花笺劳远送。羁情那比春情重。"
"蝶恋花    和小山","民国末当代初","饶宗颐","秃柳残云秋又尽。回雁惊寒，远浦飞成阵。酒病还欺歌力困。长条镇是牵离恨。故国重归难细问。借酒量愁，望断南来信。烛泪啼红添寸寸。晚花分付佳期近。"
"霜天晓角   自题雪江图，次萧小山梅韵","民国末当代初","饶宗颐","万山积雪。掩映筼筜折。崩石谁怜瘦硬，冰斫就、玉瑩澈。凄绝。况伤别。孤舟独载月。且看征鸿过尽，只宜共、北风说。"
"高阳台","民国末当代初","饶宗颐","小别经年，暂游千里，离披碧水苍葭。折柳江头，吟商怯赋无家。年时相见终疑梦，寄相思、一霎云遮。只断肠、劳燕东飞，寒日西斜。记曾载酒尊明阁，有香留带草，韵坠平沙。古怨今愁，多君摅尽才华。滔滔流水空叹逝，更何堪、弦索天涯。忍消他、三叠阳关，三弄梅花。"
"四园竹 题所绘丛筱次清真韵","民国末当代初","饶宗颐","五湖在眼，万玉动林扉。碧黏落蕊，红湿浅空，秋上罗帏。寒袖宽，昔梦远，墨花影里。一襟幽事谁知。蓦凄其。湘妃坠泪凝斑。依依恨染春期。欲约窗前络纬，唱彻家山，织就新辞。风满纸，客路渺、星河雁又稀。"
"怨春闺","民国末当代初","饶宗颐","江山经雨洗，疏桐蟾挂。谁与兰香，借取秋云帕。垂蕊银灯，休惊梦短，斜坠芳钿，弹泪彩笺虚榭。悄悄人归，苒苒流苏沉麝。千金片刻，换足五花马。含笑指，春禽骂。好风轻扯。珍护红心，步入碧桃花下。"
"湘春夜月","民国末当代初","饶宗颐","漾空明，柳风偏搅离魂。可奈别馆愔愔，千念集晨昏。试欲折花归去，恐簪花人老，不当芳春。但野烟恨水，清泠万里，情往思存。沧桑一角，悲生极浦，垂涕雍门。独抚危弦，还仿佛、满湖青草，寒浸湘云。江南梦远，怕此时、都种愁根。剩伴我、有飞鸢点点，芦边雁影，天上星痕。"
"汉宫春    芳洲社课立春和稼轩","民国末当代初","饶宗颐","才报春回，只寻常风物，不见金幡。做愁花外嫩草，怎敌严寒。浓阴似许，纵无人、自发东园。频欲问、春回甚处，剧怜齑菜堆盘。便遣东风无计，但幽草万感，消受萧闲。望中楚山越水，洗尽霜颜。鸣禽乍变，燕归来、已上钗环。凭记取、黄柑青韭，年年逐梦飞还。"
"鹊踏枝   蒙夫以四印斋制石墨匜见贶，倚此报之","民国末当代初","饶宗颐","漫道家山春梦里。楚些歌残，埋恨深深地。旧时月色今憔悴。冷风吹梦翻成泪。空有鸣蜩知此意。墨袖尘笺，寂寞千秋事。绮语空中传雁字。碧天愁影魂归未。"
"扫花游    和夏叔美","民国末当代初","饶宗颐","远松递碧，曳暗浦春深，斫阴庭午。熨魂薄雨。任鹧鸪唤客，岸花自语。沽酒年光，写向琴丝味苦。断肠处、共冷日倚栏，千柳迟伫。飘蕊依燕舞。更坠梦飐流，砌愁成路。舣舟枉渚。对斜风乱苇，暮江横素。去国情怀，缓却宫腰练组。渺烟缕。带残阳、倦鸦伤绪。"
"满庭芳    吴哥窟忆旧和淮海","民国末当代初","饶宗颐","涧里萦沙，溪边聚叶，古洞时变阴晴。萧条林际，废殿枕寒英。湖水平分旷渚，朱栏外、绿共波平。人家远、空山切响，渐急泻银筝。芳情。鸥戏岸、马嘶峻路，花泛兰缨。渐云滋岫复，树老沧瀛。坐觉愁生白露，更饥鼠、啼夜堪惊。野风急、芸黄腓草，瘦日下荒城。"
"台城路","民国末当代初","饶宗颐","沈郎早作归魂赋。荒村不闻人语。怯柳弥天，愁荷委地，曾是梵宫深处。寒蛩莫诉。正洞府高秋，自鸣仙杼。似到青穹，夷犹镇日甚情绪。灵风尽吹梦雨。又疏钟断续，添几残杵。雨去何方，风来甚色，楼阁门开无数。云根独与。便玉树琅玕，谩伤无女。露泣冰盘，水澄圆月苦。"
"莺啼序","民国末当代初","饶宗颐","危亭正擎恨影，对兰阴掩户。报秋晓、林叶初黄，分付鸦柳催暮。乍离合、沉沉散霭，微波袅袅斜阳树。又依稀，雪里残云，错认飞絮。门外天涯，换苔乱绿，半销沈峤雾。溯千里、人去霜深，汉皋佩结心素。看丛梢、晴飘飐萚，出高岫、红生霞缕。劝行人，且莫悲秋，但盟鸥鹭。时光梦渺，黯极关河，吟思尚客旅。念去日、黦衫尘满，岁晏天末，野水添杯，骤风愁雨。寒泓落木，零花垂泫，长条攀尽荒山远，唯冷香、共我临津渡。生绡一幅，尽教画笔凄迷，信美总异吾土。俊游巷陌，往事低徊，早鬓侵几苧。试点检、吟笺词句，褪粉梅梢，挈泪伤春，断肠呼舞。芳菲一晌，空随流水，西风犹是吹碧瘦，送黄昏、清角移哀柱。依依旧梦分明，岸草湖烟，问秋老否。"
"谒金门","民国末当代初","饶宗颐","山作槛。人比秋云还澹。水木清华香冉冉。落红三数点。沙际琴音初泛。千里澄波如鉴。腴墨中含无限艳。黄花应色减。"
"摊破浣溪沙  题杨龙友九峰三泖图","民国末当代初","饶宗颐","湖水无声事已阑。馀酸犹染笔毫间。九峰三泖重重恨，不堪看。容易好天随梦远，尽多宿草泣秋残。回首夕阳烟柳外，有栏干。"
"八声甘州    充和以寒泉名琴见假，复媵以词因和。","民国末当代初","饶宗颐","感深情，秋日借寒泉，宝瑟结清游。任急弦飞听，昔心长系，夕饮未休。漫谱家山何处，天地入孤舟。犹似荆南客，倦赋登楼。又闻笛声哀怨，叫中天明月，乡梦悠悠。自清商寝响，唱起海西头。忆行窝、梅为谁好，怕芸黄、惊叶点波浮。待描入小窗短幅，与畔牢愁。"
"莺啼序    满山红叶，玉露凋伤，和梦窗。","民国末当代初","饶宗颐","丹林斗香万里，渐飞霜掩户。散繁囿、瞩目川原，看足霞彩朝暮。野烟起、晴霏悄悄，孤村流水天边树。问题红心事，沾泥早似飘絮。异国萧条，乍冷欲雪，浥轻尘暗雾。碧波迵、江阔人稀，绕空鸿写幽愫。挂星岑、黄昏吐茜，出林际、绀云堆缕。挽西风，同人柔柯，再盟鸥鹭。碎虫休诉，白露惊纨，云端复寄旅。正缱绻、夕阳花坞，气霁天末，叶可藏鸦，蔓能穿雨。曾阿景仄，荒凉古道，卷蓬无数天涯老，更啼乌、月冷枫桥渡。千山落木，不堪客路邅回，对此那不怀土。芳洲采采，摇荡蕙华，转眼馀几苧。但可惜、招来春妒。旋作秋声，塞马齐嘶，井梧邀舞。鲛绡传恨，綀单谁共，衰颜借汝朱一霎，拼哀音、弹入秦筝柱。依依万点新愁，梦渺宫沟，旧欢在否。"
"浣溪沙    秋兴和忼烈八首 其一","民国末当代初","饶宗颐","暝宿篝灯却念谁。忍寒清影更何依。秋深难遣独醒时。寄远凤笺堪赎梦，起衰鸾镜可添姿。平明风叶满林飞。"
"浣溪沙    秋兴和忼烈八首 其二","民国末当代初","饶宗颐","画扇它乡久见捐。遥山一抹倩谁怜。无多枫树著红嫣。手斫井冰成片玉，心存蕙亩忆遗钿。芳菲犹似燕归前。"
"浣溪沙    秋兴和忼烈八首 其三","民国末当代初","饶宗颐","槛外缤纷日色妍。病榆凋尽不成钱。空怜瘁叶落山泉。涌地塔高天尺五，辞家心惮路三千。剩从驹隙觅徂年。"
"浣溪沙    秋兴和忼烈八首 其四","民国末当代初","饶宗颐","牢落关河赋远游。马嘶叶脱已惊秋。八声谁共唱甘州。休怨霜风帮擪笛，生憎残照苦当楼。眼中旧垒起新愁。"
"浣溪沙    秋兴和忼烈八首 其五","民国末当代初","饶宗颐","不饮深教负酒卮。愁墉孤弄忽移时。宵昏炉暖尚单衣。隔汉珠星劳怅望，镂寒冰豆足相思。清辉射枕月钩垂。"
"浣溪沙    秋兴和忼烈八首 其六","民国末当代初","饶宗颐","芳愿重违荐苦心。移红停倩护疏林。绪风犹道是春深。万古旧欢奔似矢，一时新怨怯成吟。酒阑悲壮有鸣琴。"
"浣溪沙    秋兴和忼烈八首 其七","民国末当代初","饶宗颐","闭置行厨懒出门。一楼远远见高垣。诸峰俯瞰似儿孙。未觉轻阴愁日暮，每看返照入江翻。陂陀回首浸湖沦。"
"浣溪沙    秋兴和忼烈八首 其八","民国末当代初","饶宗颐","月上藤萝见紫茎。枝枝叶叶复鬅鬙。一宵如水寂如僧。曙色暂销无歇绪，衣香深恐有时憎。黄花白露认秋棱。"
"翠楼吟  和烈九日韵","民国末当代初","饶宗颐","远水涵青，平原绣赭，落霞犹挂霜树。急飙催未歇，索馀绚、留分裙屦。御沟曾赋。看叶逐澜翻。枝随鬓舞。临津渡。岁寒方早，衡皋归暮。试数百卉俱腓，寄相思一字，灵犀休负。长风吹雁北，楚天远、因循还误。咽泉倾愫。讵泪减当春，红流觞俎。鸦啼去。漫山残照，满楼飞雨。"
"摸鱼儿  西麓霜林坐晚和稼轩","民国末当代初","饶宗颐","更无端、叶飞如雨，客中重九催去。悲秋常怕秋风早，恨草啼花无数。君且住。休怅望、千山黄叶无归路，苍山不语。渐冷落林坰，夕阳霜树，愁比满天絮。承平事，料理相逢又误。残红曾惹春妒，玉田漫有凄凉赋，密意砌蛩堪诉。风莫舞。便化作断霞，终复归尘土。行云正苦。问翠袖天寒，荒沟谁在，难觅解鞍处。"
"琐窗寒   少帆辑粤词搜佚，多半故人蘦落之作，倚此寄题，依玉田玉笥山韵","民国末当代初","饶宗颐","作茧悲丝，镌怀聘月，意多言外。情非梦殢，咽断寒蝉声里。伴清宵、风凄露重，馀音已搅银河碎。自海绡去后，词坛冷落，空想高致。还是。飘零意，纵豆蔻青楼，迷离烟水，京华憔悴。算几辈、又成新鬼。更何堪、落日玄猿，哀筝弹出沧桑泪。莫重吟、草长江南，愁根生乱苇。"
"木兰花  得立声太平湖书","民国末当代初","饶宗颐","行人已共青山远。莫道山深天不管。湖荒树古暮猿啼，泪落三声闻已遍。寄书苦候南飞雁。雁去水昏山更断。平明叶落风满楼，盼得书回刚月半。"
"渡江云","民国末当代初","饶宗颐","诗书分内事，殷勤片叶，远寄暮寒初。看红瓷候火，世短意多，笔砚费舂锄。东风如酒，转平芜、可似西湖。想昔日、依依汉上，新柳已成株。愁余。征帆万里，室迩人遐，更栖迟何处。漫赢得、书随客老，画共灯孤。莼鲈亦有他乡好，纵雁少、先见来书。凭问讯、梅花入梦中无。"
"浣溪沙","民国末当代初","饶宗颐","幽径真堪殿六朝。拂衣惟见草萧萧。尘笺细抚已魂销。林静风烟千嶂远，楼高涕泪一身遥。广陵心事托寒潮。"
"摸鱼儿  兆楹远假墨研一方，戏书谢之，再次稼轩韵。","民国末当代初","饶宗颐","算闲他、管城老子，携来却又抛去。砚池剩有宫沟水，飘尽残红无数。人欲住。甚底事、征鸿奔走东西路。报君一语。只肥了愁根、瘦损腰围，分与天边絮。古今事、俯仰群书多误。秋来还让春妒。船山频和江南赋。徒托寒蛩深诉。且慢舞。便浇酒买丝，绣作平原土。呕心未苦。候他日笼鹅，黄庭写就，谢汝安锥处。"
"蝶恋花  和叶迦陵","民国末当代初","饶宗颐","世味真同纱雾薄。尽有中边，如蜜都尝却。从古多情伤哀乐。星移事改空斟酌。燕语莺啼闲院落。万户千门。何苦间关约。渐觉老怀输少作，画栏尽日思量著。"
"六幺令","民国末当代初","饶宗颐","咽风啮叶，姑射餐冰雪。捉来呼灯儿女，花外无家别。袭以云衣细护，蓦度清秋节。翠钿轻镊。吴蚕睡老，惆怅后期先凋发。生世何堪作茧，未死丝难绝。吹动六管飞灰，恨入哀弦拨。莫道人间少暖，除是沧桑竭。西风绿减，东波红泛，蜡泪泣秋早成叠。"
"无闷    和中仙雪意","民国末当代初","饶宗颐","欲旦延阴，先暝未昏，残日高楼倦倚。怕成朔凄风，气清如此。已过伤秋冷落，眷远路、沧波弥云水。早残蕙草，瘗花缀玉，如绵初坠。荒致。更谁似。看倒影椒涂，顿生春意。怅水阔山孤，漫劳遐睇。拟把琼枝画好，暂换取、芳菲生尘世。只剩得、无限痴寒，化作梨花铺地。"
"声声慢   冒雪至充和家中作画，和中仙催雪均，并邀同作。","民国末当代初","饶宗颐","凄阴促影，寒意停芬，溯游访戴休疑。袖里朔风，携来正好催诗。红炉又添绿蚁，写疏林、犹抹胭脂。问斗室、有秋声如许，此夕何时。窗外梅寻乡思，眷叩弦逸曲，泪结冰枝。迟萼东风，新词待谱奴儿。剪灯夜阑花碎，拂鲛绡、梦冷谁知。最可念、深雪前村，绝似剡溪。"
"瑞龙吟   青山忆旧游","民国末当代初","饶宗颐","屯门路。犹记杰阁低天，飐波摇树。依依竹里人家，远帆欲渡，神栖甚处。悄凝伫。梦挂六朝丝柳，网檐朱户。丛松箭径萧条，青山一抹，昏鸦乱语。前度长亭携手，薄云飘荡，飞花闲舞。可奈岁时推迁，人异今故。题扉坏壁，难觅昌黎句。休回首、吞舟巨浪，艰难天步。节冷羁人去。凭谁为理，相思万绪。辜负肠千缕。吟望久、沉沉鸡鸣风雨。竟宵霣雪，满头堆絮。"
"琐窗寒","民国末当代初","饶宗颐","走马兰台，苍苔印屐，冷梅窥户。江山信美，赢得寥天零雨。换东风、一阳渐生，碧纱枕外轻雷语。惜夜灯怯剪，春衫慵试，异乡羁旅。朝暮。移情处。待写入琴丝，紧弦二五。声声未苦，尚有成连音侣。怕重斟、翻泪急觞，断魂此际知返否。倚危栏、但有斜晖，伴客留尊俎。"
"风流子","民国末当代初","饶宗颐","飞雪下寒塘。朔风紧、带雨洗残阳。正天倒玉壶，浪生银野，地连翠树，烟润宫墙。困恼是、凄凄还戚戚，冷意逼丝簧。十里雾浓，五更霜重，尽多清涕、催落离觞。茶霏濛濛里，人何许、和月久伫西厢。自剔烛花，平分蜡泪成行。看帘底熏炉，才温又冷，池边藤影，入梦遥香。分付柔肠，让他萦结何妨。"
"渡江云","民国末当代初","饶宗颐","羁途无好梦，缤纷密雪，万里走风沙。便惊寒到骨，律谷谁吹，布暖遍人家。玉龙下界，任削柱、争斫纷华。檐溜间、白头相映，舞冻雪中鸦。空嗟。粉窗凝绨，大霭屯空，似黄云塞下。春欲来，美人何故，先著缟纱。高寒一洗离人眼，待试作、水墨蒹葭。凄断处、朝暾正坠琼花。"
"应天长","民国末当代初","饶宗颐","枯条撼雪，零露坠水，偎人月带愁色。做就一天飞絮，廉纤似寒食。风弥厉、欺病客。唱折柳、助增凄寂。又惊见、吹尽芦花，鬓共狼藉。收拾付阳春，待到莺啼，桃李满东壁。一夜冶容全改，僵眠掩闲宅。萋萋草、生旧陌。拟税驾、奈迷踪迹。水荭老、算有梅枝，孰问相识。"
"荔枝香近","民国末当代初","饶宗颐","拂雪萧晨风乱，飞蝶去。莫道片片如花，轻剪寒中雾。看看坐失林峦，喜极朝来雨。如沐，洗澈新茶正如乳。空伫立，苦忆送君南浦。落照归风，无恙片帆高举。未报迁莺，镇日清言赖鹦鹉。共对依依蜡炬。"
"还京乐","民国末当代初","饶宗颐","抚弦罢，细数华年怅婉终倦理。买麻姑沧海，一杯露冷，千金能费。望夕霏林际，黄云过尽随花委。照客枕、楼角缺月，东风弹泪。问笙歌底，可还谙悲喜。更阑酒醒，中宵孤睡况味。堪嗟久客天涯，几曾栽密蹊桃李。试望京、犹隔百年程，情牵万水。欲把归期卜，尊前人未憔悴。"
"扫花游","民国末当代初","饶宗颐","黯然去国，但目极伤心，逾湘怀楚。鬓丝结缕。过丹枫艳锦，叶凋雪舞。滴到天明，听惯疏窗暗雨。雁飞去。只客尚滞留，檐屋欹处。前约嗟浪许。又换岁春归，迟回中路。异乡别俎。便高歌送日，莫销襟素。恨入朱弦，未觉灯昏意苦。更延伫。满云端、夕阳箫鼓。"
"解连环   偶摛白石梦窗句，檃括成章。","民国末当代初","饶宗颐","素弦堪托。摹潇湘指上，水清山邈。看岸柳，衰不堪攀，更平野乱烟，冷多光薄。恻恻霜风，尽消受、客中离索。自征鸿去后，懒问旧栽，槛外红药。魂销楚皋芷苦。惹相思万种，春灯眉角。空记省、香远裙归，奈燕雁无心，宝筝抛却。俊赏西园，正待放、筠枝梅萼。认依稀、女墙月出，欲攀又落。"
"丹凤吟","民国末当代初","饶宗颐","竹外苔枝禽宿，莫似扬州，官梅东阁。云中青鸟，传语暂投深幕。春云可剪，夕阳如梦，裁作罗衣，犹过蝉薄。只惜伊人此际，一水家山，娇雾遮断楼角。可念陌头细柳，朔风二月吹更恶。无数青青草，被繁霜浓染，能不凋铄。秋千闲挂，触蕊逐风先落。双泪伤春，牵绪乱、似丝丝盈握。化斑点点，生怕人认著。"
"瑞鹤仙","民国末当代初","饶宗颐","望青山北郭。征雁渺，雾隐平林漠漠。溪寒促花落。命巾车、遥指孤城天角。柳条未弱。有雅禽、柯底密约。更荒江坐晚，久别故乡，怯引樽酌。落寞。丹霞乍起，雾已移阴，雨先沉阁。危飙入幕。经幽涧，觅红药。叹名山待赋，踌躇今古，登高怀抱未恶。看浮云过却。暂遣中年佚乐。"
"西平乐慢   车柱环馈高丽发笺，作画谢之。","民国末当代初","饶宗颐","巢燕东西，泛萍南北，天远故国春赊。黯黯年涯，萧萧玄鬓，繁阴镇被愁遮。谢贶我，藤笺百幅，犹记观书册府，鸿泥在眼，时催风急，气变惊沙。生世难逢易别，思往事，坠梦付伤嗟。绮寮秋饮，汉南柳色，明月楼头，今为谁斜。何日许、蓬蒿仲蔚，亲界乌丝，漫管斜川地远，寒竹荒蹊，共赏清秋眼未花。应唤隔江，湘灵鼓瑟，鸿阵哀弦，料理幽忧，不为鲈鱼，张翰也自思家。"
"绮寮怨   杨禹丞书云，每读余词，觉纯文学感人之深，报以此解。","民国末当代初","饶宗颐","玉笛犹缠穷思，压愁醺未醒。看过眼、士马衣冠，凭谁主、画壁旗亭。十年题襟异国，菁莪地、带草仍晕青。只去来、岁序侵寻，飘零客、鬒发悲易盈。此去驿烟几程。惊尘满目，况当万里飞琼。宝瑟宵清。掩丛卷、忍重听。堪叹惜阴人去，珍重阁、最伤情。歌翻渭城。相从恨岁晚，空涕零。"
"西河  忆瑞士累梦湖寄戴密微丈山村","民国末当代初","饶宗颐","形胜地。前游嘉遁堪记。长源含雪决飞泉，激波暗起。绕湖断岸屡崩奔，悲禽时出林际。石缘绿，犹悄倚。孤舟镇日长系。滔滔极望渺津涯，雾迷旧垒。回看路邈更缅归。合流别有山水。村蟠水曲自远市。指高人岩麓居里。也拟暂抛尘世。看成章奏理。何时相对。依谷怀秋浮云里。"
"侧犯","民国末当代初","饶宗颐","缟枝雨过，露扉乱叶浮光靓。波定。有竹外馀香泛清镜。黄昏信味好，粉雪休糁径。天静。梅照水，斜欹认疏影。雕阑独倚，月射鲛绡瑩。重记省。甚尊前、风味老荀令。怕理鸾筝，画堂宵迥。吟罢晓角，梦移金井。"
"一落索    题画","民国末当代初","饶宗颐","春与柔条披秀。苦教眉皱。暗黄千缕断人肠，莫更坐、为诗瘦。如此江山闲久。故人还有。若论描得几多愁，待再写、湖漘柳。"
"一落索","民国末当代初","饶宗颐","落日啼鹃声苦。况催归去。画中山郭酒旗风，换一霎、江南雨。梦绕崧云秦树。雁传书素。断桥春水片帆归，是往日、经行处。"
"诉衷情   红叶","民国末当代初","饶宗颐","香烧心字绕千盘。客久梦常酸。落照不辞风力，抵死染林丹。征雁去、暮云闲。叶斓斑。泪和雨滴，不信悲秋，又到人间。"
"华胥引  题士女","民国末当代初","饶宗颐","无穷春事，空染相思，剪花裁叶。化作浮萍，牵愁水面鱼子唼。别意疏柳依依，伴紫箫鸣轧。看到飞蓬，琼梳双鬓犹怯。羞画宫眉，莫负了、翠钿轻镊。去鸿难讯，阴晴盈亏坐阅。客里光阴谁买，剩泪珠盈箧。沉醉醒来，絮云和梦千叠。"
"兰陵王   初至榆城，听充和擪笛。","民国末当代初","饶宗颐","路修直。流目寒山转碧。林风起、双鸟渺烟，落尽繁英俨秋色。携愁适远国。长托孤云庇客。陂塘晚、垂柳几枝，拂水柔情信千尺。名都问踪迹。有暖接华茵，香展尘席。离居还作京华食。看众渚绵邈，尺梯悭步，人间何处异路驿。倦游海东北。幽恻。旅怀积。谩破梦分忧，铺恨成寂。斜阳徙倚思何极。但劝影高烛，诉心哀笛。清歌遥夜，系去晷、借泪滴。"
"浪淘沙慢   与均量同适美，余滞彼归，秋去冬来，写此奉怀","民国末当代初","饶宗颐","又秋深、芦花岸草，野水空堞。鸾翼催人迅发。阳关客舍唱阕。祗事往追思肠白结。长条在、自怯攀折。念去去烟波，带暮霭、音尘成间绝。清切。望中日近江阔。更地白霜凄，无人处、已断寒雁咽。叹世短情多，唯是伤别。逝川不竭。阅无端聚散，天边孤月。愁水愁风山重叠。文章事、时流渐歇。短歌起、呜呜敲缶缺。最惆怅、能几清明，怕看取、梨花落尽东栏雪。"
"隔浦莲","民国末当代初","饶宗颐","凉飔乍动翠葆。零露滋林窈。别梦无拘检，眠初醒，闻啼鸟。青青池畔草。残阳闹红湿蛙鸣沼。嫩枝小。新诗忒瘦，如东风愁绝倒。林风庭树，片片坠茵催晓。星澹绳低有鹊到。愁觉。寸心花际谁表。"
"塞翁吟","民国末当代初","饶宗颐","六出飞寒蕊，风定戛玉珑?。阅逝水、镇长东。看冻了美蓉。孤蓬自振惊砂起，冷梦烛影摇空。楚女叹、几时重。蜡残照釭红。忡忡。伤迟暮、徒工作赋，抛涕泪销斜照中。且觅句、聊传往恨，路修阻、咫尺难通。况乃尘封。花飞絮委、怨鴂先鸣，分付东风。"
"绕佛阁","民国末当代初","饶宗颐","浮烟静敛。惊破候雨、禽叫珠馆。清昼常短。夕阳缱绻、时时叩书幔。一年又满。乡路浩荡、春至非远。花气何婉。望中碧海，连天没涯岸。斗柄正回转。九折柔肠穿锦线。还绕江流，愁漪生水面。数别日春衣、别后更箭。梦魂相见。恨不语苍山、吟思零乱。寄梅花、等谁重展。"
"霜叶飞  柳","民国末当代初","饶宗颐","寒云腐草。隋堤路，莺飞心系江表。即看磷火向人青，伴黄昏清悄。又飒飒丝丝飏晓。关河途远波声小。最殢人、无奈是渐入苍茫，野戍万里残照。遥望九点齐烟，蓬飘波荡，脉脉杯泻难到。吴刀好剪尺天长，写楚中幽抱。似走马、千年换了。幺弦无此凄凉调。看旧径、吹绵处，惊问桓温，绿攀多少。"
"满江红   读昌谷诗","民国末当代初","饶宗颐","日上三竿，休报道先生睡足。偶坠向、文章劫里，碧缃盈束。年少空教箫化泪，蹉跎早是髀生肉。但徘徊、眸子射酸风，看新局。兰欲笑，鸡可卜。琴已瘦，肠仍曲。遍人闲，坐阅山丘华屋。唱月曾惊群绿走，飞香羞入丛红宿。少待有、紫帐热春云，杨花扑。"
"大酺    新春早起","民国末当代初","饶宗颐","望朔云昏、东皋暗，飞雪斜敲林屋。远峰初日起，挂铜钲，时与小星相触。残月辞人，孤灯障梦，闲倚高楼深竹。流年刚过了，听雨声未断，黍炊初熟。正湖海瘴生，画阑烟悄，伴人清独。穷冬归又速。尚堪送、清景劳飞毂。算只有、江云愁岭，霞碎笺天，说离居、自烦心目。何况归帆少，空目断、画屏千曲。蓦回首、江南国。迎岁莺语，多少帘栊桃菽。驿梅正宜对烛。"
"三部乐   操弄","民国末当代初","饶宗颐","归雁寥天，渐按欲断弦，吐音凄绝。玉清冰洁，掩抑偏随寒月。又征马、嘶断残秋，怅紫箫未咽，画角催发。砌蛩不语，露井犹飘梧叶。知音自难再觅。但敛悲自诉，待何人说。漫嗟水流急景，繁霜凋发。看铜盘泪珠泫睫。休更学，啼鹃叫切。只有衰柳，犹解替、愁纫千结。"
"解蹀躞   别意","民国末当代初","饶宗颐","别味无端先识，悴叶辞风舞。入怀凉月，聊堪慰行旅。谁酿一段相思，乍酒醒面馀红，暂销离苦。惹千绪。一任回风愁步。危亭旧曾遇。坠欢重拾，凄凄灞桥雨。此际芳草天涯，待他双燕差池，梦随秋去。"
"六丑 睡","民国末当代初","饶宗颐","渐宵深梦稳，恨过隙、年光抛掷。梦难再留，春风回燕翼，往返无迹，依样心头占，阑珊情绪，似絮飘芜国。兰襟沁处馀香泽。系马金狨，停车绮陌，玲珑更谁堪惜。但鹃啼意乱，方寸仍隔。闲庭人寂。接天芳草碧。灯火绸缪际，如瞬息。都门冷落词客。漫芳菲独赏，觅欢何极。思重整、雾巾烟帻。凝望里、自制离愁宛转，酒边花侧。琴心悄、付与流汐。只睡乡两地悬心远，如何换得。"
"蕙兰芳引   影","民国末当代初","饶宗颐","清吹峭烟，拂明镜、耻随鸡鹜。看夕照西斜，林隙照人更绿。水平雁散，又镇日相随金屋。自憩阴别后，悄倚无言修竹。火日相屯，阴宵互代，可异凉燠。况露电飞花，难写暂乖款曲。江山寥落，白云满目。但永秋遥夜，伴余幽独。"
"玉烛新  神","民国末当代初","饶宗颐","中宵人醒后。似几点梅花，嫩苞新就。一时悟彻，灵明处，浑把春心催漏。红蔫尚伫。有浩荡光风相候。绀缕在、香送阆风，馀芬满携罗袖。从知大块无私，尽幻化同归，惟神知否。好花似旧。应只惜、玉蕊未谙人瘦。琼枝乍秀。又转眼、飞蓬盈首。信理乱难道无凭，春箫又奏。"
"塞垣春   观充和离骚书卷，并谢其为余手录和周词。","民国末当代初","饶宗颐","雪意昏垂野。插绿昊、梅枝卸。澄心旧纸，隃麋新墨，书复如画。又冷香点破东风也。恁寂寞、供挥洒。更毫端驱风雨，细挑残烛摹写。新和瑞龙吟，师秦七、难比渊雅。检几卷离骚，怕啼鴂鸣夜。数银钩、十三行在，摩挲久、沉吟青灯下。月色试呵手，泪凝珠满把。"
"丁香结   方宇家中观八大画。","民国末当代初","饶宗颐","拖湿为乾，转圆成智，横扫万丝如陨。叹电惊波走，甚透脱、亘古无兹清润。乱山层障外，藏锋意、万折百忍。偷来神趣，雾雨指掌，迷离不尽。指引。看变化无方，尺幅鱼儿阵阵。小鸟芙蓉，青藤妙理，墨花初晕。应念心怆故国，草木萦方寸。唯藏山呵护，莫便尘笺蠹损。"
"黄鹂绕碧树","民国末当代初","饶宗颐","春鹊喧华屋。寒威未减，雪霏染暮。镇日逡巡，对苍烟碎乱，隔溪妆素。翠尊易泣，又山断波连羁绪。堪爱是薄薄斜阳，暖上重衣生煦。陌草红心已吐。泪花飞、顿多闲虑。信无住。怕东风聚恨，浓污尘土。尽有鬓丝万缕。不系得、韶华住。何人上苑移根，独偎芳树。"
"氐州第一 大千赠画经年，记忆中淋漓障犹湿，谱此谢之","民国末当代初","饶宗颐","催瘴思岷，冲雪度陇，轻绡地阔天小。杂树花飞，曾波雁去，和日云霏缥缈。高阙长桥，又仿佛、西风残照。拂澹犹新，麻皮异昔，董源非老。胜赏神游人渐少。渺乡国、回肠空绕。急浪夔州，惊沙佛窟，万里添愁抱。饱遐观、轻五岳、收身早。洪崖一笑，过眼烟鬟，梦湖山、钟残昼晓。"
"拜星月   候春","民国末当代初","饶宗颐","暖雾驱云，光风流蕙，路转花浓复暗。玉笛飞声，落谁家深院。冻痕巧、印入梅梢柳眼。蜜炬围红星烂。问讯番风，甚他乡迟见。熨馀寒、隐约东风面。春何许、万一雕栏畔。尚是倦枕恹恹，怨浮萍流散。更何堪、雨湿黄昏馆。佳期近、梦短林莺叹。乍搅乱、一段离魂，隔邮亭影断。"
"玲珑四犯    题画","民国末当代初","饶宗颐","稊柳搴帘，有绣幕丛花，围住春艳。欲倩东君，貌出镜奁妆脸。还恐岸曲蘋风，又忍把、嫩条吹乱。更酿愁雾敛星换。前事几回曾见。画塘谁把鸳鸯荐。望疏窗、蕙葱兰茜。长绳试系西趖日，佳气舒心眼。才见打桨燕归，剪浪蕊，寒波万点。正拂云欲坠，风卷叶、频惊散。"
"法曲献仙音","民国末当代初","饶宗颐","黄入东风，白飘南苑，逝晷流澌催度。袖窄春宽，物移星改，沉沉漏声侵户。最不耐、销魂处，时听澈宵雨。剪灯语。望遥京、断鸿烟水，空眷念、咫尺奈成间阻。纵乱舞琼琚，犹依稀、眉黛春妩。冻鸟声声，更无人传语幽素。料芳心太苦。莫肯带愁归去。"
"齐天乐","民国末当代初","饶宗颐","别情依黯蘅皋路，衰杨几枝摇晚。照影伤癯，涵烟恨浅，多谢东风裁剪。愁车画掩。漫乞取春云，欲笼文簟。露已沾衣，断烟和影尚舒卷。冰澌池沼未泮。嫩苔生绿处，春意何限。铸水瓶花，调风院叶，来日阴晴乍转。江关梦远。斲一缕相思，有谁堪荐。片雪飞来，满山残照敛。"
"宴清都   寄暹中故友。","民国末当代初","饶宗颐","地僻生鼙鼓。哀时意、冷鸱寒兔宵度。乱离瘼矣，凉蟾何事，觑入庭户。云罗万里长空，算尚有、宾鸿作侣。漫记省、塞路崩榛，芜城鲍照曾赋。谁容倦客逃虚，幽兰未谱，寒雁先苦。羁愁万斛，枯禅寸抱，十年来去。高僧指点残塔，入梦里、神游旧处。问昔时、拚醉春风，柔条在否。"
"庆春宫    晋嘉书言差耶昔游，不胜枨触。","民国末当代初","饶宗颐","孤塔荒烟，斜阳颓寺，密林悄水边城。禾黍如油，瓜蒲盈野，漫山不闻秋声。胜游缠梦，十年事、骎骎鬓星。停车油壁，当日惊逢，心复牵萦。来鸿去燕将迎。人笑憔悴，花诉飘零。烟雨沙边，平生幽恨，彩笺吟句霜清。故都乔木，远畅望、欲画未成。有并刀在，碎剪东风，一散离情。"
"尉迟杯   新泽西州道中","民国末当代初","饶宗颐","天涯路。尽叶脱、密雪凋芳树。萧萧巷陌人家，更欲停车何处。绵绵远溆，偏澹写、奇峰没荒浦。看朝来、浣断征尘，朔风吹雨飞去。回首杜若芳洲，呼残梦冥搜，落照鸦聚。不是鹅黄曾相识，犹误认杨花醉舞。瞻前路、霜汉旷野，听鸣笛、邀云欲共语。渺空山、罢按瑶琴，怨兰聊觅鸥侣。"
"忆旧游  讯港中岁晏花事","民国末当代初","饶宗颐","渐愁滋露溉，草细风梳，人倦春宵。暗里年华逝，任云旗远隔，梦雨飘潇。画楼酒醒何处，笼壁短灯摇。鼓瑟无凭，扬舲有意，总是魂销。迢迢。漫游处、只雪拥平皋，尘满行镳。想故人天末，早慵忺倾酝，山泽频招。粘天海气花木，灯火赤阑桥。更绿柳新稊，春来散囿多绛桃。"
"过秦楼","民国末当代初","饶宗颐","梦切江云，恨抽芳草，雾涩剪愁难断。斜阳屋底，犹挟馀寒，世上久抛纨扇。惆怅老去填词，偏爱良宵，怕催银箭。看屏山曲曲，孤灯无语，水涯人远。谁问讯、酒面红生，酬春无力，暖人碧波浓染。冰澌老巷，风掩重门，一夜鬓霜先变。冷句飞香，重怪他、清露时搓，浮萍难倩。想天孙此际无睡，星如泪点。"
"满庭芳   登西麓，望小湖，看去鸟苍烟，怅然久之。","民国末当代初","饶宗颐","岸曲霜黄，渚清陂白，雪中晴日偏圆。海吞山没，朝夕起寒烟。弥望平原万里，绿杨外、潭水溅溅。销凝处、新凋片叶，波似洞庭船。经年。送雁阵、青枫碧蓼，飞过荒椽。念去程刚转，料近春前。漫倩神僧咒钵，止流水、低拂哀弦。津亭畔、啼鸦废垒，容许白头眠。"
"解语花   雪夜和周词不寐","民国末当代初","饶宗颐","寒蝉切响，朔雁流哀，霞佩精光射。万家鸳瓦。回肠处、唱遍水边月下。陈词纵雅。算赚得，鲛珠一把。残雪飘、如我天涯，湿雨薰兰麝。人堕他州暮夜。望昏昏寒月，谁共游冶。歌纨罗帕。乌丝里、自觅宝车行马。烧灯近也。禁几炬、蜡膏销谢。休溯红、花外鹃啼，刚素笺题罢。"
"满路花    咏红茶","民国末当代初","饶宗颐","星依北渚云，春在东栏雪。空园凋蕙草，音书绝。娇香绛质。此际愁亲折。水深波浪阔。分付啼莺，好迎锦绣芳节。胭脂添泪，一向先成血。瑶花融玉茗，神能接。纱幮乍醒，腋下清风切。幽意凭谁说。恨墨封题，茜裙违梦伤别。"
"一寸金","民国末当代初","饶宗颐","胡马窥江，可复垂杨满城郭。看戍楼断角，黄昏巷陌，寒鸦平野，车尘江脚。波荡蘋花作。人归处、愁红正落。何堪又、牧马频嘶，去雁声声动寥廓。异国经年，秋风何事，驱人镇飘泊。奈蠹笺伤鼠，秋词盈箧，羊裙系舸，春禽时约。投老行吟地，情怀似、暮烟澹薄。空心赏，玉笛哀音，伴晚花自乐。"
"夜飞鹊    本意","民国末当代初","饶宗颐","亭皋绕寒鹊，风雪凄其。金屋短日藏辉。胡床坐久苦无梦，回头残烛沾衣。愁中换时节，盼飞花芝盖，岸柳青旗。荒鸡夜起，便挑灯、亦惜春迟。川树寂寥清晓，留影到黄昏，时伴鸦归。孤驿横看水际，迢迢故国，芳草萋迷。遥山寸黛，压阑干、尚与眉齐。仗清尊沉恨，波心涨泪，送月平西。"
"花犯","民国末当代初","饶宗颐","渺梅枝、揉春作雪，和愁甚滋味。绛绡曾缀。谁背立东风，相伴姝丽。琅玕十里堪扶倚。绀藏悲又喜。自不与杏花同梦，馀芬生翠被。春魂未悭，做繁英玲珑，缓饮影、依人憔悴。思琢句、苔枝上、任风飘坠。犹堪赏、冷熏泛蕊。携壁月、清吟寒浪里。且认取、粉墙微晕，黄昏香动水。"
"蝶恋花   柳 清真原制、自和共四阕 其一","民国末当代初","饶宗颐","洛浦绸缪深誓后。莫待飘绵，惆怅生重牖。脉脉芳心如中酒。碧波缥缈方招手。落日深闺凉乍透。便染仙衣，懒与人争秀。长使鹅黄怜白首。惜春情绪终依旧。"
"蝶恋花   柳 清真原制、自和共四阕 其二","民国末当代初","饶宗颐","待到酴醾开谢后。睍睆黄莺，劝客频窥牖。帐饮危亭倾别酒。攀条莫负纤纤手。林挂斜晖红已透。玉勒珠鞭，驻处花秾秀。似此流光堪回首。东风和梦心仍旧。"
"蝶恋花   柳 清真原制、自和共四阕 其三","民国末当代初","饶宗颐","宛转游丝牵别后。莫误韦郎，相见期朱牖。说是伤春兼病酒。和烟约絮同拈手。如海残春寒早透。满径飞花，掷向钿车秀。苦为相思萦马首。恼人天气昏如旧。"
"蝶恋花   柳 清真原制、自和共四阕 其四","民国末当代初","饶宗颐","短梦初回新睡后。浥露轻盈，几缕翻风牖。有意低垂还拂酒。掏花偏是柔荑手。海燕窥帘飞未透。过眼行云，隐约回峰秀。和尽瑶章知几首。地遥人远空思旧。"
"蝶恋花","民国末当代初","饶宗颐","尘沁飘衣风乍定。犹是严寒，煮梦温金井。蘸泪深灯宵更炯。水沉可奈炉灰冷。月过长河光掠影。雁字成绳，忆是愁中听。攲枕凭谁回斗柄。路遥箫咽清商应。"
"木兰花","民国末当代初","饶宗颐","池塘昨夜春生秀。红萼无言香在袖。柳条万缕压平波。鶗鴂一声思劝酒。莫道沉吟诗骨瘦。门对寒流波定后。情如塞上乍归鸿，人是霜前初白首。"
"月中行   题画","民国末当代初","饶宗颐","云廊水院日初红。馀雪昨宵融。一春收拾入帘栊。会意有飞虫。愁浓如簇山千点，心长挂、冷雨疏钟。江潭梦断酒旗风。烟浦画桥中。"
"夜游宫","民国末当代初","饶宗颐","雨下沾衣蘸水。蓦回首、家山千里。昔日长安宦游子。谱新词、度关山、歌地市。蠹简惊砂底。检数叶、污泥飘坠。曾为篝灯夜分起。记年时、卷明君、翻蜀纸。"
"夜游宫   客中立春","民国末当代初","饶宗颐","风定桂旗稍敛。雪花亸、深疑星点。隔个晶屏阻一见。省回眸、动春幡、催漏箭。碧落游丝转。夜初静、梦迷心乱。山瘦如人爱荒远。对桃枝、借馀红、映人面。"
"蓦山溪   题渐江东湖图卷","民国末当代初","饶宗颐","东湖无际。荇藻流溪尾。拖一片澄烟，动西风、文禽争避。镜奁堪掬，俯首礼闲云，须杖倚。香浮起。薄醉江乡里。连朝液雨，三尺添秋水。散发荡扁舟，问季鹰、归心怎已。画中神理。待一叩沧溟，因甚似、南涧底。岂独沦漪美。"
"迎春乐 题汉墓砖人物彩绘，波士顿美术馆藏。","民国末当代初","饶宗颐","谁家燕子辞华屋。衔泥去、度帘熟。念古悲有限驹光速。苔上蚀、城狐宿。人物斑斓砖一束。旧曾是瘗红消绿。见说北风图，思蜀绘、悲寒玉。"
"迎春乐 曼殊上人画册","民国末当代初","饶宗颐","神僧弃稿疏狂迹。樱花下、骞驴客。又西风匹马铜驼客。红袖倚、酒垆侧。尺八箫悲头早白。况春雨、坠红沉息。寥落过阊门，何必问、城南北。"
"荔枝香近 第二体","民国末当代初","饶宗颐","好枝楼头雨歇，露犹泫。望里乡关，青压虚栏。都冷冷清清，剩把栏曲巡遍。回首只恨吴天去人远。驿桥断溪，梦聚醒又散。试看红蕖，开纵早、离披晏。尽多绛泪，滴向乌纱与谁剪。鸟啼花谢难遣。"
"诉衷情","民国末当代初","饶宗颐","关心秋水阅繁霜。吹雁不成行。西风只扫黄叶，山色澹吴装。怜烛短、引杯长。黯情伤。天涯已惯，明日寒花，莫问谁乡。"
"伤情怨","民国末当代初","饶宗颐","楼高翻觉地小，看万山眠了。一片茫茫，白云笼夕照。穿林鸦去已渺。望故山何日重到。只是荒鸡，催人宵起早。"
"苏幕遮","民国末当代初","饶宗颐","波生寒、风却暑。细数花须，差个人儿语。多少桃枝刚著雨，莫问玄都，燕麦风中举。塞鸿归，楼燕去。如海闲愁，坐困长羁旅。似我朱颜非故否。俊眼相看，忆送君南浦。"
"红罗袄","民国末当代初","饶宗颐","弃掷罗衣去，回翅载春归。只懊恼宫墙，萧条门巷，霎时厮见，惟有天知。莫嗟惜、相见时稀。东风默许佳期。苜蓿更江蓠。料楚客，不必赋春悲。"
"芳草渡  纪梦","民国末当代初","饶宗颐","甚一霎、便再觅华婿，不逢鸾侣。更紫帡千种愁心，欲付行雨。休道吟愫苦。同蛩吟低诉。海气近、换尽朝昏，暮霭来去。空睹。燕梁藻井，纵返衔泥难觅路。问可有、惊乌屋角，窥人旧庭户。翠裙百幅，浣不尽涉江情绪。怕瘦柳、月出参差又舞。"
"秋蕊香  波士顿杨莲生教授饮席","民国末当代初","饶宗颐","雪意犹嘘客暖。情重况如初面。暂游万里豁心眼。莫道春杯尚浅。绣绒密缕须金线。劳双燕。题襟只惜楚天远。清话难忘夕院。"
"少年游","民国末当代初","饶宗颐","清厨香积，敲冰作笋，呵冻试金橙。惆怅尊前，有谁顾曲，银字不成笙。风窥牖更搴帷问，少坐到三更。不是阳关，浥尘飞雨，雪滑只愁行。"
"少年游","民国末当代初","饶宗颐","长烟漠漠气沉山。冰泮暮生寒。小雨飞云，兰苕未老，琢句自家看。清游霎是成追忆，残雪洒征鞍。远霭浮空，乱峰无际，何处是长安。"
"少年游","民国末当代初","饶宗颐","风吹蠹柳又成丝。池草媚幽姿。旷馆人归，黯檐冰结，花外夕阳迟。载春行马归应早，朱户换桃枝。喜鹊犹眠，细涟无语，芳意惟天知。"
"少年游   另一体","民国末当代初","饶宗颐","谁家横笛倚江楼。带醉看吴钩。渍墨新题，白蘋风起，鸥梦落沧州。问天也懒空搔首，秉烛且宵游。江上烟波，子规呼雨，万古鱼龙愁。"
"垂丝钓","民国末当代初","饶宗颐","不年不日，明珰低想眉妩。记取惜分，熨水黏絮。人暗许。动宝筝玉柱。空朝暮。隔门前远路。愁君一去，茫茫江海难遇。霎时俊侣。徒念相逢处。红湿胭脂雨。桃欲语。问旧游记否。"
"定风波","民国末当代初","饶宗颐","濩落深杯略展眉。絮心除却落花知。静绕珍丛沙雾底。谁理。一春劳燕去来时。尽有垂杨能解舞，无心更逐雁同飞。曩日深盟曾齧臂。拼醉。愁风白浪自禁持。"
"南乡子","民国末当代初","饶宗颐","山翠近高楼。冷浸寒潭夕照收。错放疏帘风絮入。飕飕。狼藉还教逐水流。往事上眉头。蝶懒人稀客少休。睡起碧天云影暗。飞眸。双燕归来趁暮愁。"
"风流子 又一体 有寄","民国末当代初","饶宗颐","江山悲独往，违离久、万里不成归。望越台百尺，蜀舲千里，峡风萧瑟，林影参差。燕去后、落花吹满径，飞絮尽沾泥。沧海起波，似鸣孤愤，暮云离岫，空惹长悲。苍茫题诗处，抛别泪、沾满凤缕罗衣。无奈事非人老，相见何期。但晓日神州，重阴才改，断鸿江国，雪意潜垂。只恐隐忧攒恨，没个人知。"
"如梦令","民国末当代初","饶宗颐","春至草铺成绣。池水绿添微皱。水远梦摇波，忙煞陌头新柳。消昼。消昼。绛脸夕阳如酒，丝雨犹筛长路。烟染几株绾素。兰笑候风薰，惊散紫禽飞去。萦绪。萦绪。细柳垂条泪箸。"
"满路花 自我","民国末当代初","饶宗颐","声随雀噪乾，句压樱唇破。香篝凉似水，初添火。秋云罗帕，镇把愁红裹。更万千珍重，一树桃花，笑人还要高卧。迷离绮语，作计何曾左。衰杨鸦蹴雪，侯门锁。相思路上，怕误钿车过。尽诗中有我。自作缠绵，但预防祖师呵。"
"四园竹   灯","民国末当代初","饶宗颐","寒宵递梦，密意叩重扉。琐窗绿细，低阁粉娇，红透罗帏。深雨昏、回驿远，春藏袖里，杏花消息谁知。镇凄其。消魂尚有梅根，秾香莫负佳期。玉笛东风泪湿，人绕芳皋，冷月初辞。敷寸纸。寄万里，筠枝绿未稀。"
"迎春乐","民国末当代初","饶宗颐","飘香拂水堂前柳。宝筝动、劳纤手。对山青渚白图新就。送客去、唇沾酒。万里郊原铺锦绣。春乍返、玉箫催透。饯岁在天涯，鸿未宾、冰融后。"
"红林檎近 题画二首，拟白石 其一","民国末当代初","饶宗颐","天远春初返，路遥花更香。暮雪洗修竹，人语落寒塘。乍逢黄昏顷刻，已入小幅横窗。又似解佩浓妆。哀曲理丝簧。弄笛花外客，携手水滨乡。休教片片，吹残方宿雕梁。信难凭双燕，何曾解语，别肠暗绾空举觞。"
"红林檎近 题画二首，拟白石 其二","民国末当代初","饶宗颐","攀摘休嫌早，冷香生晚寒。月色澹如水，纤衣映琅玕。低压平湖断碧，照影蜜苣烧残。且看翡翠轻翻。疏花绿浮澜。寂寞难寄与，僻远只追欢。春风赋笔，孤山红上冰盘。尽江南江北，时来入梦，嫩枝偏合篱角看。"
"六幺令 春老雪晞，冰塘岸畔，犹有芦花数枝，荡摇夕照中，驱车临视，漫拈此解","民国末当代初","饶宗颐","尽飘残久，风煦催凉燠。回塘夕阳红好，映鬓如膏沐。偏聚断肠一角，又煮愁初熟。钿车轻逐。摇风耐冷，谁道输他野篱菊。新篁池侧正绿。草长惊春目。空惯饮雪敲冰，戛戛鸣寒玉。泥溅禅心莫恼。冷暖情千曲。蛛丝堪卜。吴蚕惆怅，恨网从头细叮嘱。"
"归去难 咏芦雁","民国末当代初","饶宗颐","碧海情尔深，季侯程常变。水际遥山冷，黛眉浅。凌波转眄，已隔断云远。合诉湘上怨。聚影澄潭，愁他一霎分散。月落潮生，不说先肠断。又况迷离水，长堪念。春前路转。抵死须重见。天末多磨难，冷雨西风，帘幕乍媚心眼。"
"菩萨蛮","民国末当代初","饶宗颐","带愁眉萼阑干曲。春风吹上裙腰绿。去水木兰舟。分愁压翠楼。黄衫催马发。楼下花如雪。花雪莫分看。昨宵风雨寒。"
"品令","民国末当代初","饶宗颐","晚风帘静。又分占楼台花影。游信袅娜春光近。碧栏罅处，晴昊枝成阵。残蕊算藏多少恨。旧情难深问。去年沙嘴娇痕印。雪泥无定。愁送征鸿尽。"
"凤来朝","民国末当代初","饶宗颐","乍识东风面。暮溪愁入流更遍。想凄烟妒月春灯乱。影乍颤。更谁见。冻霭苍山寒敛。委行云、梦飘不断。酒醒后、何能拼。竹润画屏暖。"
"感皇恩","民国末当代初","饶宗颐","抖擞雪精神，怎生言语。盼到春深梦迷处。有情沟水，让片叶重分付。又江南草长莺啼苦。絮狂蝶乱，偏遮行路。燕子匆忙问心素。杏梁喃语未歇，东风催去。只落花解道愁无数。"
"倒犯 春阴","民国末当代初","饶宗颐","烟妩，对荒灯夜寒，卧龛慵扫。穿林散缟。婆娑处、路长天窈。愔愔巷陌，残雪高低征帆悄。八极正同昏，隐魄栖林表。看停云、换清醥。堆屋乱愁，似草芊芊，和尘牵雾窎。带一水远注，蓦回首、孤城小。算十二阑干好。怕凭高、迢迢游子道。更舞燕搴帘，只黯然斜照。倦游春又老。"
"丑奴儿 题花卉","民国末当代初","饶宗颐","冷魂一段真多态，带暝迎霜。结素絁黄。雪甃冰檐认淡妆。半敧浑似头间颤，翠幌生香。寒水林塘。分得几枝乱夕阳。"
"意难忘","民国末当代初","饶宗颐","汀柳舒黄，忆簪花驻马，修褉浮觞。移春天作美，微步海生香。烟吐媚、袜生凉。看水皱苍浪。甚引卿、愁边中酒，与说端相。凌波玉剪犹双。只桃花浅笑，不见刘郎。云涯思楚泽，烟粉惜吴妆。牵别意、挂愁肠。厮见亦何妨。傍柳阴、斜阳小立，樱笋时光。"
"水龙吟 五湖之志久矣，江空人静，悄焉余怀。","民国末当代初","饶宗颐","梦回天际归舟，夕阳正恋登临地。寒鸦坠影，征帆催暝，行人敛避。瓯脱浮家，广居弹指，重楼烟闭。便呼春百鸟，伴人一霎，刚经雨、孤花泪。黄帽何时雾底。听鸣蛙、夜凉歌吹。衣襟浥翠，沙洲雁落，四山云起。强琢春词，愁滋冻草，暗生幽意。怕春风拂瘦，帘钩独冷，剩梅花比。"
"早梅芳 二首 其一 自写粉墙填词图并题","民国末当代初","饶宗颐","雨屋深、云屏好。梦远心先到。墨花凄悄，絮语灯昏雪相照。怨多春意重，笔冷檐声小。自清宵铸泪，窗外乌啼晓。殢春残、恨未了。瘦马西风道。经年断阕，懒卸征鞍念江表。八方愁怅望，寸草伤羁抱。最销凝、极天鸿信杳。"
"早梅芳 二首 其二 自写粉墙填词图并题","民国末当代初","饶宗颐","砑笺长、罗带绕。密意生兰沼。青山轻棹，料理秋风作西笑。帐深寒梦窄，句峭琼裾小。但留情一晌，未尽心中妙。曲终时、意倦了。肠断江南道。芊眠花下，又被霜天角催晓。绮词消日月，古意悲临眺。只离心、乱似塘上草。"
"蝶恋花","民国末当代初","饶宗颐","流梦应教山海接。撇却诗书，归路云千叠。吟遍声声难妥帖。柘丝弹出庄生蝶。感月吟风思去楫。湖水青青，又见飘芦叶。久悔终年抛语业，思量总负羊裙褶。"
"清平乐","民国末当代初","饶宗颐","算归来者。绮梦无人惹。白眼朱弦权结社，何必似雍门也。著书密密行行，三馀自馈贫粮。咳唾频抛可惜，新来视且茫茫。"
"风中柳  所居旁有竹三四竿，高出檐际，摇曳春风中，戏和竹垞。","民国末当代初","饶宗颐","只办几竿，何碍岁时餐肉。政不须、曳萝牵木。篱风犯竹、宵雨泻竹。拍花腔、响鸣瑽玉。下弦月起，半壁疏窗成幅。伴清居、片岑补屋。新篁笋束。旧槐蚁伏。问浮屠、肯来三宿。"
"瑶花慢  镇日昏昏思睡，偶披静志居词，和其午梦一阕。","民国末当代初","饶宗颐","攒天远树，黏地残英，是酿阴情绪。连娟缺月时伴我、寂寞晨昏庭户。藤床小阁，漫报道、先生呓语。倩轻风、稍逗微凉，素闷偏劳丝雨。联绵海上诸峰，几泛宅浮家，酒醒何处。华胥梦美，可尝是、坡老前身同住。蔷薇花下，但听得、啼莺唤苦。又萋萋、芳草迷人，楼上望春归去。"
"水龙吟","民国末当代初","饶宗颐","当年巡海舟师，威棱直拟秦皇帝。旌旗所至，邻邦臣服，乘风良易。八表涵春，七洲戴日，全无冬季。使艨艟针路，都纲尚在，谁敢有、窥墙意。自断长城万里。任西来、寇氛横地。衣冠旧典，祠堂乔木，神鸦流水。襟带江山，海权永失，关门难闭。算鞭长、只付沙鸥出没，向惊涛里。"
"念奴娇","民国末当代初","饶宗颐","危栏百转、对苍崖万丈，风满罗袖。试抚当年盘古顶，真见烛龙嘘阜。薄海沧桑，漫山烟雨，折戟沉沙久。岩浆喷处巨灵时作狮吼。只见古木萧条，断杈横地，遮遏行人走。苍狗寒云多幻化，长共夕阳厮守。野雾苍茫，阵鸦乱舞，衣薄还须酒。世间犹热，火云烧出高岫。"
"百字令  读缅甸蒲甘（Pagan）图志，顿忆曩日游Mingalazedi塔，婆娑其下，次竹垞居庸关韵。","民国末当代初","饶宗颐","尘沙浩劫，矗五千窣堵，隙驹如溜。秋草尝寻人去后，犹似火云烧候。百殿都芜，万林斫尽，濯濯牛山柳。瓣香一炷，黄衣膜拜今又。谁向残甃摩挲，气吞牛斗，石上空夸口。落日荒荒分旷野，忽下东南离兽。飘荡浮生，何如水草，语痛津旁堠。涅槃信否，白云还逐苍狗。"
"卖花声","民国末当代初","饶宗颐","沟水不成湾。壁上兵还。野藤拖影压栏干。鸟自惊心花自笑，久偃旗竿。侵夕暮云寒。苔蚀荒坛。风砂坐起到更阑。大树飘零诸象散，泪洒空山。"
"笛家","民国末当代初","饶宗颐","裁剪春纤，汜人应记，芳根移植，旧菭尝绿湘江岸。遣珰泛瑟，凌波微步，国香播恨。铅华浓染。谁解通辞，婵娟何许，日暮中流半。剩孤枝、纫兰佩、自托蘅汀蕙畹。零乱。雪深江悄、冰铺波谲，夷则歌残，玉笛人非，无穷幽惋。冷艳端仗王孙匀布，水墨生绡如见。且约骚人，岁寒相守，触目风埃满。算历换、几沧桑，黦了尘笺难浣。"
"鹊踏枝  题酌霞遗作","民国末当代初","饶宗颐","梅子酸时甘愈觉。变尽晴阴，池隙花光弱。柳眼向人青似昨。休将律细劳僧缚。泉路诗心应有托，漠漠长川，雾比黄衫薄。烂了中央兼四角。山河貌若棋谁著。"
"鹧鸪天  和忼烈","民国末当代初","饶宗颐","箭力犹堪陟上层。虚堂一雨得秋清。天边千溆绵绵白，槛外群峰历历青。蝼蚁饱，草虫鸣。山居画里且逃名。西风嫁晚开何益，冷蕊殷勤为茸楹。"
"浣溪沙","民国末当代初","饶宗颐","尽道相违梦苦频。天回地动正逢辰。夕阳流水漫沾巾。可有残红犹在臂，休教乱绿更迷津。南来谁讯武陵人。"
"鹊踏枝  和天中","民国末当代初","饶宗颐","妆点浮生春似旧。绕屋棕榈，替了先生柳。未觉沉腰随月瘦。茶烟活水凉风透。一覕古今何所就。汗漫云山，归计啼鹃妒。日月代明天末又。他乡把盏鸡鸣后。"
"鹧鸪天  九日和忼烈","民国末当代初","饶宗颐","造物何心计精粗。莛楹施厉总殊途。愁边真个成归计，夜半谁教负以趋。觑水镜，笑头颅。牛山有泪岂非愚。重阳觅约登高近，野韭寒菘迓客无。"
"鹊踏枝  屋外修竹数竿，五年来已高出云表，迎风披拂，诚不可一日无此君，因赋是解，次旧字韵。","民国末当代初","饶宗颐","嫩箨高篁新间旧。遮莫数竿，胜抵千株柳。画笔秋来添古瘦。疏窗影坠寒光透。作计天涯轻去就。凉月光风，那管婵娟妒。屋角鸣鸠呼雨又。萧萧况是黄昏后。"
"金缕曲","民国末当代初","饶宗颐","梦绕洛桑路。算山阴、同来访戴，湖边奇遇。一望桑田三千顷，全仗西风管顾。只有我、将驰还住。薄切风乾羊肠美，更传来、万里惊人句。心欲往、托飞絮。华原画笔人争慕。感精潢、水木清华，共怀心素。杨柳新声堪娱老，微惜归期稍遽。看吐纳、岚光如故。且挟闲云凌峰顶，望烟波、遥指长安树。芳草碧，接天去。"
"浣溪沙  中秋前一夕雨后侯月","民国末当代初","饶宗颐","沙嘴江心月色殊。宵来雨脚却模糊。谁邀倩影入吾庐。列宿争光纷赴海，群山负梦悄笼湖。重林漠漠晚愁予。"
"渔家傲","民国末当代初","饶宗颐","雁怪书多翻是累。长空不肯排人字。却羡渡江凭一苇。风浪里。乡心不与斜阳系。咫尺关山非万里。秋风助我成归计。谙尽咸酸诗外味。宵不寐。烛花何必虚垂泪。"
"忆秦娥","民国末当代初","饶宗颐","花疑雪。开门且纳中庭月。中庭月。云衣低护，有圆无缺。南溟道是清游歇。湛湛江水徒心折。徒心折。苍山难老，谩劳伤别。"
"忆秦娥  戴老自黑湖遥寄短简，极缱绻之思，报以此阙，叠前韵。","民国末当代初","饶宗颐","山堆雪。秋风长护黑湖月。黑湖月。相望千里，宁分圆缺。洪河浩荡何时歇。曹溪一勺曾三折。曾三折。浑无人我，何伤离别。"
"西江月  连宵雨不止，诵毛西河""江潮能苦雨能甜""句，悄然成咏。","民国末当代初","饶宗颐","身羡渡江一苇，心萦落日千帆。山风扫叶雨鸣檐。客意随云依黯。沙际退潮能苦。檐头宿雨犹甜。酸风著水味如盐。凭尽天涯阑槛。"
"西江月  为柱环作移居图，次坡老韵。","民国末当代初","饶宗颐","绿曳藤花绕屋，红酣海日生凉。水蘋风起叶鸣廊。遥想逸情云上。卜宅稚川堪画，忘机坡老何妨。著书炳烛夜生光。远水菰蒲弥望。"
"渔家傲 盂兰会世已绝迹，南中犹盛行，诵经以度拓荒叔伯之魂魄，感而赋之，用范希文韵。","民国末当代初","饶宗颐","入眼凡花安足异。呼春鸟略窥人意。偏是纸灰吹不起。棕树里。暖烟斜日门深闭。一落炎洲身万里。雨风栉沐宁非计。剩与老僧温十地。醒且寐。黄金铸出沧桑泪。"
"贺新郎 和稼轩有寄。","民国末当代初","饶宗颐","久客思归矣。鼓潇湘，天风海雨，赏音能几。弹到更深花睡去，自笑干卿底事。看人世镇杂悲喜。不怪江山供妩媚。问江山笔底非耶是。峰懵懂，水疑似。白鸥欲下眠沙里。任光阴、客中抛掷，酿愁滋味。念念桓流随瀑转，会勘虚空妙理。回首又西山云起。总是閒云蔽日，祗长安不见愁人耳。从我者，更谁子。"
"水调歌头","民国末当代初","饶宗颐","此曲几人解，搔首叩旻天。女娲何故多变，抟土自何年。不学敲钟鸣鼓，但以冰弦批拂，指上弄清寒。袅袅绕梁去，馀响落花间。起山鬼，隐雾豹，惊愁眠。别无长物，窥户刚见月才圆。欲起湘灵鼓瑟。休作商声变徵，意怯理能全。待乘埃风去，换骨托婵娟。"
"水调歌头 将去星洲留别龚道运诸子","民国末当代初","饶宗颐","百年只一霎，珍重在须臾。至人用两致一，寸寸即工夫。尝踏重关万里，又绕离亭千树。飞隼击平芜。苍山渺无际，平地总长途。古今事，争旦夕，费踌躇。藏天下于天下，莫笑愚公愚。定久便知慧出，霜重自然冰至，辛苦待春锄。栏外春如旧，一任子规呼。"
"齐天乐 槃老以栗峰师友缄札词翰属题","民国末当代初","饶宗颐","蘦笺几滴沧桑泪，天涯岁华弹指。暗雨疏桐，回风败叶，啼鴂先悲鸣耳。沉薶故纸。有邻笛招魂，蜀州残字。散轶幽吟，东西南北剩孤寄。顽山冬景此际，又荒寒笔底，蒿目还是。念乱伤离，追亡虑往，怆绝兰成心事。啼乌未已。便俯仰山灵，漫惊知己。且宝陈篇，绿窗閒料理。"
"蝶恋花  题红楼译书阁为霍客思作。","民国末当代初","饶宗颐","身世落花春苦护。雨点风痕纸膜斑斓处。梦里杜鹃君解语。不辞百计留春住。异代知音宜细诉。楼外飞花，镇是春归路。笔纵生花谁惜取。随他梦逐天涯去。"
"浣溪沙 乙卯中秋，虚白斋迎月，观吴宽书卷，次东坡韵二首。 其一","民国末当代初","饶宗颐","月到中秋例属苏。随风咳唾落云车。还当有里更寻无。桂树摘来书胜锦，吴刚斫下字如珠。玉延亭畔想捻须。"
"浣溪沙 乙卯中秋，虚白斋迎月，观吴宽书卷，次东坡韵二首。 其二","民国末当代初","饶宗颐","中圣迷花梦未苏。酒醒尚不吐茵车。璗胸虚白入空无。雨脚风翻休湿兔，赫啼书老爱累珠。众宾弄影捋吟须。"
"水龙吟  丙辰初夏陟PUY MARY绝顶，适步杭烈寄示刘海翁红梅之作，属题其画、因次韵。","民国末当代初","饶宗颐","异乡不见冰梅，乍惊绝峤韶华换。画中萦梦，云端结想，玉峰浮暖。皦日飞丹，瑰霞成赭，世间春转。似惚恍初开，回旋万象，笼真气，集双腕。直上霜岩高处，渺空山，顿开平坦。惠风遥拂，阴松落落，灵溪思泛。去水苍莽，大荒廖朗，众枝珠粲。伫弹毫落纸，远颁横幅，亦区区愿。"
"浣溪沙  其一 春晚","民国末当代初","饶宗颐","极意春阴护短红。东来细雨复蒙蒙，须臾海市见垂虹。断碧波分鸦背外，踏青影落马蹄中。故山风物将毋同。"
"浣溪沙  其二 春晚","民国末当代初","饶宗颐","何处韶光与日新。断无间气付荆榛。风风雨雨又残春。蔓草已成孤往地，落花犹恋未归人。废畦芳径往来频。"
"减兰 其一","民国末当代初","饶宗颐","无晴无雨。小鸟分明篱上语。杯渡良难。赖有秋风送汝还。陂塘自远。水花日炙红生眼。鹅鸭休哗。绿橘黄槐又一家。"
"减兰 其二","民国末当代初","饶宗颐","排空插汉。过雨凉添丛竹健。信步还休。丹殿朱幡在上头。江云似火。染出几枝花可可。吟袖飞香。秀句新传到十方。"
"浣溪沙    其一 和一鹤","民国末当代初","饶宗颐","漠漠浮烟孰解酲。西楼残照换初晴。苔茵人外认行程。别意随云吹不散，羁情似草刬还生。此时争奈画难成。"
"浣溪沙    其二 和一鹤","民国末当代初","饶宗颐","制泪他乡久不禁。心中红豆漫相寻。好春长是结重阴。吹暖柳丝连梦浅，怯寒山影坠愁深。来鸿去燕总沉沉。"
"浣溪沙    其一 二叠前韵","民国末当代初","饶宗颐","香远冥冥欲语谁。辞枝危叶尚依依。断肠无奈峭寒时。漫剪缕云移倩影，待呼落絮伴幽姿。夕阳红尽乱鸦飞。"
"浣溪沙    其二 二叠前韵","民国末当代初","饶宗颐","黄叶声多未忍捐。岁寒共保漫相怜。檀栾深径有霜嫣。草爱护红甘化土，枝能障绿任飞钿。听风听雨眷春前。"
"浣溪沙    其三 二叠前韵","民国末当代初","饶宗颐","曾是琼枝比日妍。东风吹尽沈郎钱。消磨艳冶付奔泉。绊泪柳丝吹缕万，阅人亭树挂帆千。行鸿征雁不知年。"
"浣溪沙    其四 二叠前韵","民国末当代初","饶宗颐","暝入华胥念昔游。萧萧暗柳已知秋。浮云西北是神州。万里河山悲极目，八方风雨怕登楼。有情芳草足供愁。"
"浣溪沙    其五 二叠前韵","民国末当代初","饶宗颐","难以深忧纳浅卮。无凭嫩约忆年时。倩谁为唱惜红衣。北郭杨低空解舞，西风蝉老说相思。数行征雁与云垂。"
"浣溪沙    其六 二叠前韵","民国末当代初","饶宗颐","落笔从知有戒心。吴霜借我染高林。浅苔草阁貌江深。秋到无声堪入画，春随昨梦付沉吟。静闻惊叶打瑶琴。"
"浣溪沙    其七 二叠前韵","民国末当代初","饶宗颐","数笔横塘绿到门。萧寥秋意在柴垣。篱根霣叶竹生孙。空翠湿衣怜日冷，疏枝迎面逐风翻。万人如海且沉沦。"
"浣溪沙    其八 二叠前韵","民国末当代初","饶宗颐","莫恨霜威未庇茎。满林扫尽见鬅鬙。天宽著我似行僧。别后书词空记省，眼前风物失疑憎。西山雾掩已无棱。"
"浣溪沙   其一 三叠前韵","民国末当代初","饶宗颐","心倦和云更诉谁。中宵银烛镇相依。平林风起乍寒时。一样重楼波弄影，十分淡月雾凝姿。衣宽人瘦看禽飞。"
"浣溪沙   其二 三叠前韵","民国末当代初","饶宗颐","断送此生百绪捐。惺忪宿鸟惹人怜。爱他楼角出红嫣。怨去吹箫声转泪，老来簪发恨生钿。销魂总在夕阳前。"
"浣溪沙   其三 三叠前韵","民国末当代初","饶宗颐","绮语自知格外妍。斜阳无价不须钱。咽蝉啼碎乱山泉。断碧清江分影独，卧红芳陌落秋千。关山笛里送华年。"
"浣溪沙   其四 三叠前韵","民国末当代初","饶宗颐","落月相望慰远游。谁温谁冷自禁秋。兰桡深处隔遥州。长是飞花仍念乱，即看残夜欲明楼。阑干遍倚恁离愁。"
"浣溪沙   其五 三叠前韵","民国末当代初","饶宗颐","送远寒花落酒卮。愁肠无味已多时。江枫几点拂征衣。梦怯它乡成独往，调悲啼鸟学相思。斜街日静画帘垂。"
"浣溪沙   其六 三叠前韵","民国末当代初","饶宗颐","犹是桃花不死心。春风吹梦到青林。此情天与海同深。白发缘愁空作缕，黄金铸泪漫成吟。绿颦红笑伴霜琴。"
"浣溪沙   其七 三叠前韵","民国末当代初","饶宗颐","愁水愁风独闭门。夕阳忽下见苔垣。锦裳我欲叩天孙。地隔中原先叶落，江连巨海任波翻。心源静处有漪沦。"
"浣溪沙   其八 三叠前韵","民国末当代初","饶宗颐","积草空庭欲掩茎。眉山颦损发鬅鬙。一龛如画卧枯僧。灯蕊梦中开自喜，雨声心上滴常憎。离魂自抚渐生棱。"
"浣溪沙   其一 充和观余作画，赠诗移贶胭脂以点霜林，赋比奉报。","民国末当代初","饶宗颐","摇落方知宋玉悲。秋风坠叶满林扉。胭脂合与点斜晖。流梦渌波声细细，牵衣红树话依依。教人翻信是春归。"
"浣溪沙   其二 充和观余作画，赠诗移贶胭脂以点霜林，赋比奉报。","民国末当代初","饶宗颐","向夕群山袖上云。萧疏亭树映湖漘。倪家笔法与谁论。落雁遥沙如旧识，倚楼长笛最先闻。蒹葭寒水且逡巡。"
"浣溪沙   其一 新柳吐秀，初日相映，作黄金色，夹路依依可怜。","民国末当代初","饶宗颐","目倦斜阳傍幕垂。小枝随涨出清池。镂冰黄竹少篙儿。鸳帐曾沾茸半缕，莺期镇恼梦成悲。金塘风暖漾红衣。"
"浣溪沙   其二 新柳吐秀，初日相映，作黄金色，夹路依依可怜。","民国末当代初","饶宗颐","雪霁禽醒梦欲飞。春回树树待晴晖。彩云花底窃愁归。别泪脸边悬露重，离魂山外入霏微。可忘移植汉南时。"
"浣溪沙   其三 新柳吐秀，初日相映，作黄金色，夹路依依可怜。","民国末当代初","饶宗颐","尽向画桥踠地垂。楼前相望抵天涯。春风转绿上丹梯。高马香车波似锦，平沙细履路如泥。莫教薄雨有鹃啼。"
"浣溪沙   其四 新柳吐秀，初日相映，作黄金色，夹路依依可怜。","民国末当代初","饶宗颐","低蘸平波殢蕊香。未经攀折已悲凉。软黄几缕袅金光。非雾非烟愁作暝，飞花飞絮忆回塘。差差流水费思量。"
"浣溪沙   其五 新柳吐秀，初日相映，作黄金色，夹路依依可怜。","民国末当代初","饶宗颐","一望平芜秪目成。系人旧感索杯倾。分携泪湿短长亭。烟水层层将恨隔，关河寸寸奈心惊。征衫浣罢雪新晴。"
"浣溪沙   其六 新柳吐秀，初日相映，作黄金色，夹路依依可怜。","民国末当代初","饶宗颐","深院无人月坠空。丝丝递麝绣芙蓉。晓风柳岸伴惺忪。暗忆馀香犹在腕，分明新梦乍生胸。海棠枝上泪痕红。"
"浣溪沙   其七 新柳吐秀，初日相映，作黄金色，夹路依依可怜。","民国末当代初","饶宗颐","初放辛夷似浅缯。移红刻绿上枯藤。特留残照泮层冰。水面哀弦调燕语，天边宝瑟失秋声。嫩条无力正堪凭。"
"浣溪沙   其八 新柳吐秀，初日相映，作黄金色，夹路依依可怜。","民国末当代初","饶宗颐","唤得春归客意平。浇忧端仗海同倾。车行忘过二三程。旧茁愁根攲复整，新栽露叶乱无名。鹅儿肠断绿杨城。"
"浣溪沙   其九 新柳吐秀，初日相映，作黄金色，夹路依依可怜。","民国末当代初","饶宗颐","岂似游丝解驻车。休同茵溷只沾襦。娉婷正似十三馀。月地有声莺语碎，花阴无影玉人扶。几曾相见在华胥。"
"浣溪沙   其十 新柳吐秀，初日相映，作黄金色，夹路依依可怜。","民国末当代初","饶宗颐","感激东风逐积寒。暂携午梦去长安。冶条娇小露初乾。雪减一分晴更好，鸦藏千缕地常宽。赤栏桥畔系征鞍。"
"点绛唇 其一","民国末当代初","饶宗颐","池面春回，短衫犹湿新寒雨。落霞飙举。残雪真成絮。瘦损眉峰，认取断肠处。愁凝伫。偈音清苦。伴戒钟悲鼓。"
"点绛唇 其二","民国末当代初","饶宗颐","指点征途，云旗正向风中举。雪迷前浦。烟柳斜阳路。朔吹萧条，叶走中原去。空回顾。练波横素。鹘没知何处。"
"点绛唇 其三","民国末当代初","饶宗颐","敲日玻璃，楚山入梦吴山润。草间春近。雾报番风信。杨柳楼头，飞雪还成阵。丝牵闷。燕趋莺趁。织作江南恨。"
"点绛唇 其四","民国末当代初","饶宗颐","谁拨轻云，繁英狼藉销魂地。寸心莫寄。芳草萋千里。悬梦关河，欲觅难通意。烟无际。露风盈袂。犹有沧州泪。"
"玉楼春 其一","民国末当代初","饶宗颐","浣肠昨夕刚抛泪，化作鲛珠谁解意。平明雪虐又风颠，逆旅重尝寒况味。寄书鱼浪空千里。九陌缁尘遮未已。好春担阁镇愁人，惆怅断魂盈尺地。"
"玉楼春 其二","民国末当代初","饶宗颐","重门烟锁临官道。月睡星稀人倦了。去时空盼雁先回，来处莫惊春未到。别肠从古如芳草。刬尽还生摇嫩葆。帐前绿意冷于人，炉里红情温易老。"
"玉楼春 其三","民国末当代初","饶宗颐","啼乌又下西楼了。落月游丝空自袅。便能赠梦许酬谁，却欲寄愁何处好。纤云弄雨施天巧。绣得新词如侧帽。买丝不必叹无人，自有春风传玉貌。"
"玉楼春 其四","民国末当代初","饶宗颐","枉教望断横波目。点点东风芳意足。雪飞愁黛聚成阴，风过怨红流几曲。坠钗颤处人如玉。画舸螺鬟新涨绿。问渠能载几多愁，恰似明珠三百斛。"
"玉楼春 其五","民国末当代初","饶宗颐","浮生未合江南住。桃梗任飘留梦处。回头十载霎时情，合眼一天芳草路。烟棂撼雪飞无数。帘苇漾风摇翠暮。有愁此际转无愁，独卧珠帷听坠絮。"
"虞美人 其一","民国末当代初","饶宗颐","纤荑一握春生暖。烛比春还短。替人伤别总魂销。可念尊前曾唱内家娇。残红明日惊糁径。珍重梨花影。尺书剪烛夜亲封。临老江关何处送归鸿。"
"虞美人 其二","民国末当代初","饶宗颐","盈盈独倚栏干遍。酒薄香生面。鸭头春水绿盈门。一到言愁天亦欲黄昏。牵情恁地劳飞絮。寄泪凭谁语。谢桥波荡月如云。自踏杨花来觅倚楼人。"
"虞美人 其三","民国末当代初","饶宗颐","湘帘春闭重堪恋。人近东风远。杏衫浅晕上桃腮。扑面朝霞宛似日边来。倚阑缠令闲低按。留与归鸿看。博山此夕不须煤。莫任相思一寸化成灰。"
"虞美人 其四","民国末当代初","饶宗颐","词娇恰似人痴小。濡梦描清晓。尽销羁旅酒卮中。长是好风吹客作飞蓬。路旁惆怅曾题堠。有泪浮于酒。更深缺月落寒塘。正照孤衾和影自成双。"
"虞美人 其五","民国末当代初","饶宗颐","玉钗落处无声悄。柳变春光晓。负春无力是杨花。尚解因人飘荡到天涯。霰如坠叶填阶满。四壁虫吟断。蛾儿犹自扑残灯。剩伴十分蟾色冷银屏。"
"渔家傲 其一","民国末当代初","饶宗颐","素月流空成白昼。衰兰不复愁春秀。舞蝶轻风闲处斗。人归后。腰身怯比亭前柳。暗水涓涓青始溜。云烟变灭携盈袖。自倦风埃非病酒。凭栏久。伤春莫负今时候。"
"渔家傲 其二","民国末当代初","饶宗颐","趁暖单衣犹恻恻。抬头万里寒云积。怆念平生怀远国。行不得。新条嫩绿曾相识。湖海年年长作客。关心露饮西园侧。江草江花供枕席。人何适。明朝疏雨成行滴。"
"望江南 其一 忆南中风物","民国末当代初","饶宗颐","椰似伞、布绿护长堤。新筑横塘沧海北，旧裁细柳碧城西。雨过不成泥。"
"望江南 其二 忆南中风物","民国末当代初","饶宗颐","园信美、相侯入桃蹊。有约鸧鹒随处啭，无情猿狖向人啼。旅梦自凄凄。"
"望江南 其三 忆南中风物","民国末当代初","饶宗颐","云髻好、且莫误横波。薄薄纱笼黄胜靥，迢迢带水绿于罗。儿女绛唇多。"
"望江南 其四 忆南中风物","民国末当代初","饶宗颐","仙路远、佳节簇青娥。社集银笙时赶棒，赛神箫鼓更闻歌。柳下且婆娑。"
"醉桃源 其一","民国末当代初","饶宗颐","新条旧黛已齐青。笺天云作绫。几人玉箸冷成冰。应嗟无泪零。风料峭、意飞腾。毫乾如冻蝇。隔墙霜重少人行。乱芜迷去程。"
"醉桃源 其二","民国末当代初","饶宗颐","天长不见雁平沙。寒原三两家。暮云远路去如蛇。春风催鬓华。非楚舞、忆吴娃。半空赪片霞。水回山绕驿烟斜。黄昏栖悄鸦。"
"玉楼春·和清真韵寄环","民国末当代初","俞平伯","花花草草随人住。形影相依无定处。江南人打渡头桡，海上客归云际路。消愁细把愁重数。执手正当三月暮。今朝悄对杏花天，那日双看杨柳絮。"
"浣溪沙·答朱佩弦兄，见《敝帚集》","民国末当代初","俞平伯","瘦减秋闺昨夜眠。还留密宠掷银笺。背人凄咽立灯前。不再楼头同一醉，出门挥手两风烟。却言相见有明年。"
"鹧鸪天·咏西洋纸牌戏","民国末当代初","俞平伯","叔宝才能越众强。装成乔客费平章。东朝自恋风流宠，僧正巍然号法王。倍集克，重三双。昏姻宣布亦平常。须知群众威能大，十点今朝捉帽黄。"
"临江仙","民国末当代初","俞平伯","几日东风频拂面，六街微暖泥侵。檐牙冻雪啄鸣禽。残冬犹胜往，烽火照城阴。一片晕红无那，三分芳酒须斟。为君祝健最深深。愿同如愿女，宛转称人心。"
"金缕曲·和董每戡君","民国末当代初","俞平伯","一曲嘉隆旧。叹跫然、足音空谷，寂寥良久。欣遇莺啼花开日，多少朋来聚首。总梁魏、风流难又。慢转歌喉低按拍，只怀庭、成法犹堪守。启兰菊，青年秀。岭梅驿使怀琼玖。海南天、彩云飞堕，馨香盈袖。身后是非闲得失，评泊琵琶能究。记京国、初逢把酒。慕想董公真健者，更春深、陌上重来候。歌下里，为君寿。"
"六州歌头","民国末当代初","俞平伯","西奈半岛，战火运河封。伊色列，邻埃及，启兵戎，逞群凶。一水盈盈送。欧非亚，三洲共。惟劳动。人知重。代天工。真个移山倒海，走多少、楼舰艨艟。旗帜飘空。万邦同。叹山茵水。西敏寺。违民意。竟何功。塞得港，开罗市，俱遭轰。硝烟蒙。漫倚神州远，难袖手，看狼烽。金门会。声欢沸。振苍穹。闻道天方古国，策群力、愤发为雄。映和平素鸽，新月晚霞红。来往西东。"
"如梦令","民国末当代初","俞平伯","漫说姻缘凤卜。谁道鸾拘凤束。荏苒十年间，欠了一场痛哭。休哭。休哭。且待重谐花烛。"
"菩萨鬘·庚申小春病榻","民国末当代初","俞平伯","烟空一望无相识。飘零不记闲踪迹。料理浴归舟。夕阳明舵楼。云端疑幻墨。知是谁家笔。欹枕看鱼禽。碧波红浅深。"
"鹧鸪天","民国末当代初","俞平伯","良友花笺不复存。与谁重话劫灰痕。儿嬉未识王纲解，老讶居邻鲜弟昆。人已去，总休论。清朝无事到黄昏。斜风细雨长亭路，且待新来客扣门。"
"南柯子·和清真","民国末当代初","俞平伯","小扇团团雪，轻罗剪剪冰。偶循阑曲听蛩声。恰讶一枝凄艳付闲庭。索笑脂饧泫，低眸粉泪清。幽姿何意媚宵行。宛转因风履响逗流萤。"
"浪淘沙·和后主","民国末当代初","俞平伯","秋雨听潺潺。叶子珊珊。炉烟不暖客心寒。约略春归才几日，如梦悲欢。翠袖倚危阑。迟暮江山。鳞游无翼去原难。拟把鱼书凭雁足，寥落人间。"
"霜花腴  忆尚湖秋泛","民国末当代初","俞平伯","稻塍径窄，耐浅寒、低颦屡整罗裳。风嫩波沈，橹稀人淡，深秋共倚斜阳。暮山静妆，对镜奁、还晕丹黄。溯来时、翠柏阴多，故家乔木感凄凉。谁醒泛秋轻梦，近荒城一角，夜色茫茫。邀醉清灯，留英残菊，连宵倦客幽窗。旧游可伤，纵再来、休管沧桑；更西湖、倩影兰桡，那堪思故乡。"
"换巢鸾凤·《燕知草》题词，和梅溪","民国末当代初","俞平伯","南国莺娇。叹嬉恬梦浅，渐远虹桥。好风偏鬓影，暗陌咽饧箫。微阳春尽去墙腰。露桃拥鬟，池台语销。黄昏懒，试静睡、夜灯留照。山悄。波渺渺。襟上酒痕，前事空怀抱。记否来时，不如归矣，凄怨天涯芳草。憔悴行吟迫中年，杜鹃啼罢残英老。湖烟深，漫回头、寂对霜晓。"
"浣溪沙·和梦窗","民国末当代初","俞平伯","坊陌泥侵未出游。夕阴如水罨闲愁。却怜残醉共藏钩。袖角燕支沉絮语，灯前蝉鬓竞花羞。凉宵春浅误清秋。"
"浣溪沙·立春日喜晴","民国末当代初","俞平伯","昨夜风恬梦不惊。今朝初日上帘旌。半庭残雪映微明。渐觉敝裘堪暖客，却看寒鸟又呼晴。匆匆春意隔年生。"
"菩萨蛮·成梦中句","民国末当代初","俞平伯","匆匆梳裹匆匆洗。回廊半霎回眸里。灯火画堂云。隔帘芳酒温。沉冥西去月。不见花飞雪。风露湿闲阶。知谁寻燕钗。"
"蝶恋花","民国末当代初","俞平伯","望眼连天愁雪拥。身到天涯，翻把三春送。闻道同衾还隔梦。世间只有情难懂。钿合香囊何处冢。一曲饧箫，谁见双飞凤。效得微情酬密宠。空怀也被明珠哄。"
"菩萨蛮 其一","民国末当代初","俞平伯","好天良夜秋如水。明灯一觉黄昏睡。睡醒见伊么。更深梦也多。夜天都是雪。零乱成双蝶。闲院午阴迟。衾寒许枕知。"
"菩萨蛮 其二","民国末当代初","俞平伯","凭肩几处同油壁。闲循荒沼低鬟立。风起又花残。空怜玉臂寒。开年花事好。驼陌游骢早。谁见复来时。绿阴红满枝。"
"菩萨蛮 其三","民国末当代初","俞平伯","今宵好向郎边去。阿谁认得迷离路。飞去又飞还。山前仍有山。归来残睡冷。罗帐孤灯暝。雅雀噪帘东。明眸一线红。"
"红罗袄·闻柝","民国末当代初","俞平伯","暝雀寻巢后，荒野动更时。纵暮雨来初，伊谁同听，夜天明处，催迫知悲。也难语、心事寒饥。空枝伴得乌啼。一霎在前溪，唤断梦、又去苑墙西。"
"浣溪沙·和清真","民国末当代初","俞平伯","一树梨花雪四垂。三分春色占萍池。几回玉蝶扑帘儿。惘惘停眸谁爱惜，匆匆闲忆总成悲。灯前重理砑罗衣。"
"浣溪沙·和梦窗 其一","民国末当代初","俞平伯","莫把归迟诉断鸿。故园即在小桥东。暮天回合已重重。疲马生尘寒日里，乌篷扳撸月明中。又拼残岁付春风。"
"浣溪沙·和梦窗 其二","民国末当代初","俞平伯","疏艳江梅雪几枝。昏暝篱角一灯时。回灯宜见玉娇姿。翠翼不辞珊枕腻，鸳情无缝绣帘垂。西来檀粉为伊施。"
"浣溪沙·和梦窗 其四","民国末当代初","俞平伯","一自当年嫁小乔。楼头悲恨已烟销。重逢如见尽无聊。斜日秋深闻炒栗，城荒春暖换饧箫。闲庭花湿晚枝娇。"
"浣溪沙·和梦窗 其五","民国末当代初","俞平伯","短烛荧荧悄未收。重帘微月下银钩。伤春何意亦悲秋。新刺香囊怜叩叩，旧抛罗帕已休休。寒欺零露夜凝愁。"
"浣溪沙·和梦窗 其六","民国末当代初","俞平伯","绀碧云衣动玉楼。凭肩絮语甚闲愁。前宵蓬海试冰游。红烛酣春曾几日，迎凉星火渐西流。藕花风冷饯残秋。"
"浣溪沙·和梦窗 其七","民国末当代初","俞平伯","终风凝尘掩曲房。阑干时霎月昏黄。飘来桂子不闻香。恻恻玉蟾愁子夜，沉沉银兔隔西窗。吴仙头白羿妻孀。"
"蝶恋花·和稼轩","民国末当代初","俞平伯","红烛樗蒱争赌胜。明岁明朝，春上吴盐鬓。云水闲悰聊一省。卅年京国桑田恨。去日苦多其可问。稚子喧喧，便觉中年近。风雨艳阳初不定。花开燕子来何准。"
"浣溪沙·和清真","民国末当代初","俞平伯","留得兰薰衣袂香。燕支一掬水微凉。雀钗飞动鬓边光。柳眼青多莺渐懒，今年春草又池塘。深深浅浅燕思量。"
"菩萨蛮·清华园早春","民国末当代初","俞平伯","桥头尽日经行地。桥前便是东流水。初日翠连漪。溶溶去不回。春来依旧矣。春去知何似。花草总芳菲。空枝闻乌啼。"
"蝶恋花","民国末当代初","俞平伯","一角筠帘迟日丽。虚室含暄，最得芳兰媚。浅抹浓妆都不喜。纹漪时复平春水。梅萼桃华君记否。开到蔷薇，还与荼蘼醉。瑟瑟墙根风又起。钗钿微侧寒烟翠。"
"踏莎行·辛未七夕寄环","民国末当代初","俞平伯","天上初逢，人间乍别。这遭又负新秋节。有心聚散做新愁，中庭瓜果为虚设。却忆残荷，应怜残月。无眠不爱蛩声切。离家情味你知么，回家我也从头说。"
"思越人","民国末当代初","俞平伯","三十年来事已陈。口脂眉画各如尘。从知躞蹀街头步，亦是明珠掌上身。看翠袖，对红裙。旧情疑假又疑真。邻家小女无相识，却说姆姆打扮新。"
"双调望江南 其一","民国末当代初","俞平伯","西湖忆，第一忆湖边。孤屿晴开楼阁艳，南屏翠合磬钟寒。红上玉阑船。清镜里，何地着从前。春水不知秋鬓薄，家山且傍故人看。如梦也原难。"
"双调望江南 其二","民国末当代初","俞平伯","西湖忆，二忆忆山家。泉水新沾柴火气，毳尘初上味还差。开盏看春芽。明前细，可比雨前佳。龙井狮峰名色好，不如来啜本山茶。几碗夕阳斜。"
"双调望江南 其三","民国末当代初","俞平伯","西湖忆，三忆酒边鸥。楼上酒招堤上柳，柳丝风约水明楼。风紧柳花稠。鱼羹美，佳话昔年留。泼醋烹鲜全带冰，乳莼新翠不须油。芳指动纤柔。"
"思越人","民国末当代初","俞平伯","生小姑苏郡庙前。阿耶娇宠阿娘怜。一从嫁与胡儿后，回首家山路几千。金钏臂，玉钗钿。新来不比旧时妍。荒园自锁苔痕里，秋蝶寒花也惘然。"
"浣溪沙","民国末当代初","俞平伯","大漠孤悬落日黄。哀嘶征马未收缰。垂杨风里辘轳忙。何事归人迎蜜炬，谁家游女伴欢郎。闲眠滋味一思量。"
"祝英台近 一九二○年三月廿二日红海舟中","民国末当代初","俞平伯","怒涛狂，眉月俏，孤客绵绵道。东去遥云，可傍鬓边照。怜他绣倦宵清，炉熏梦远，浑不识、归来恁早。逐征棹。去来三度相随，应被姮娥恼。底事匆匆，幽恨漫萦绕。未妨鸾鹤心期，都和浪咽，索换取、镜中人笑。"
"南楼令·家大人命次闰枝丈韵","民国末当代初","俞平伯","寒叶堕缘阶。闲闺撩乱怀。盼南天、雁不飞回。何处迷津能止楫，有故国、夕阳哀。无主好楼台。嵯峨出异才。旧红墙、只燕曾来。闻道秦淮瑶殿影，也羞见、月华开。"
"望江南","民国末当代初","俞平伯","茶时分，风弄晚枝愁。青眼思眠浑似柳，黄花多瘁却宜秋。何计是淹留。"
"捣练子令·遁圃倩环为绘扇面，并属我题词 其一","民国末当代初","俞平伯","波远水，起凉风。寥戾秋闻砧杵中。人去玉关音信减，月明还觉九州同。"
"捣练子令·遁圃倩环为绘扇面，并属我题词 其二","民国末当代初","俞平伯","桐月影，散如钱。蜀锦芙蓉罨碧烟。其奈秋心都未识，授衣欣得晚晴天。"
"鹧鸪天·萧迹园成都书来却寄","民国末当代初","俞平伯","一别香车旧宠寒。早教清镜误红颜。和烟花雨鹃啼重，蘸水楼阴蝶梦残。春树里，几关山。东风凄急尚凭阑。新词万里桥边寄，待拆封题还细看。"
"鹧鸪天","民国末当代初","俞平伯","莫问林居果否安。新红樱颗燕含残。鹤边城郭归犹易，雁底关河会总难。除梦里，会贪欢。不然何用念家山。电车一过长街暗，又照谯门罨画间。"
"鹧鸪天","民国末当代初","俞平伯","林社残春胜往时。宫鹦憔瘦洛花肥。漫空倦羽如尘散，又逐河干雪乱飞。烟柳怨，絮萍知。笼纱飘影怅归迟。凝妆露浥啼珠艳，却许胡沙尽夜吹。"
"鹧鸪天·题许潜庵曲会册子","民国末当代初","俞平伯","弦索传头失顿仁。邮亭新调冷秋雯。独教梁魏风流远，歌咏承平四百春。稀旧赏，淡芳尊。藕丝孔里息闲身。落梅吹彻寒销未，红药花时又访君。"
"风入松","民国末当代初","俞平伯","高城不见暮天长。风景爱归航。芳春几许隋堤柳，问何年、踠地成行。水驿丛芦含暝，渔村灯火昏黄。重移攕玉劝檀郎。何惜是离觞。临流撩乱烟鬓影，纵攀条、难赠红妆。别有沧波丸月，占他沤鹭悠扬。"
"祝英台近","民国末当代初","俞平伯","倦流尘，愁暮雪，蝉鬓添憔悴。邂逅芳馨，还约明朝醉。依前柔素分柑，春红映酒，都不似、那时情味。寂寥意。从教竹马嬉游，承平梦儿里。巷陌人家，飞燕夕阳媚。独怜一点灯青，垂髫曾共，却照影、凄然无睡。"
"沁园春","民国末当代初","俞平伯","无奈闻歌，销湖海气，爇女儿香。叹残脂涴袂，闲愁脉脉，重云伸眼，此夕茫茫。海国乘槎，山城緤骑，十载归来鬓有霜。临岐路，忆牵衣挽手，多少凄惶。千言倚马文章。待掩却、蓬门亦自伤。渐梨窗红暗，秋孤蜂蝶，榆钱绿碎，春驻鸳鸯。淡抹人宜，秾姿独看，绝倒兰闺姊妹行。新来意，有明灯语笑，十醉何妨。"
"沁园春","民国末当代初","俞平伯","兰艇人归，香衣蝶认，沁园都荒。减飞英飞絮，闲中哀怨，听风听水，客里年光。四月迟莺，六桥残柳，雁写霞天字几行。垂髫事，倩兰琼仙侣，细与评量。空教憔悴姬姜。裛如水、沉阴惜画裳。已春深寒恋，熏炉薄酒，还须永夕，休恁匆忙。乳燕呢喃，待成新垒，晚觉投琼笑语狂。归来夜，缬倦眸街火，和雪微茫。"
"浣溪沙","民国末当代初","俞平伯","烟水湖船旧爱稀。软红行迹亦全非。随人歌舞乐难违。岂必游骖临曲陌，何须新燕惜驰晖。归来赢得露沾衣。"
"临江仙·偶感五伦事戏笔","民国末当代初","俞平伯","九世同居须百忍，而今谁会伦常。蒲关爱妾殉痴张。为臣全大义，黎庶亦偕亡。今古完人多少，空余烟墨茫茫。通财交友岂非良。牛衣空对泣，富贵莫相忘。"
"蝶恋花·东华醉归","民国末当代初","俞平伯","驼陌尘悰如梦寐。秋叶春萍，聚散真无据。麦酒盈尊容易醉。酒红争减人劳瘁。莫漫愁妆时势异。短服袀青，换却罗衣翠。盼得归来惟兀睡。海槐花落炎风里。"
"鹧鸪天","民国末当代初","俞平伯","草绿裙腰惜远春。罗衣香沁玉阑尘。丹青无减初来见，诗酒徒增老大身。闲笔墨，总堪焚。花飞犹不记前因。茫茫春水流红去，漫说天涯若比邻。"
"鹧鸪天","民国末当代初","俞平伯","业力先牵愿力孱。敢将疏隽犯红颜。飘沦何事尘泥辨，喧寂无非醒梦间。思电笑，胜名山。途穷奔驭可知还。无端多少闲言语，误了颦眸一晌看。"
"鹧鸪天","民国末当代初","俞平伯","一梦徐回午晌才。纷呈六趣不离贪。娑婆爱欲诸天笑，恶发修罗饿鬼馋。无只语，称芳缄。抽思何绪甚枯蚕。步兵沉醉邻家酒，中散平生七不堪。"
"鹧鸪天·一九五二冬至前异日京与寓曲集","民国末当代初","俞平伯","鸳水流风迹既陈。吴歈俦侣散如云。城东鹪寄三椽屋，无恙兵戈历岁春。兼北语，几南人。朋簪际合岂无因。玉量珠转浑闲事，记取闻歌醉耳新。"
"蝶恋花·乙未四月初四日倚装赠内","民国末当代初","俞平伯","今日东城闲趁步。明日劳人，又向天涯去。陋巷蜗居频尔汝。廿年不到江南路。灯侧离衷聊共语。料理征衫，细检还愁误。小别应怜湖上旅。与谁同听潇潇雨。"
"鹧鸪天·杭县康家桥舟中作","民国末当代初","俞平伯","学作新诗句未平。卧听柔橹汨波声。软红尘土成遥想，新绿畦塍快远情。收麦穗，插秧针。早中迟稻待秋登。不须明日愁泥足，却为田家问玉晴。"
"鹧鸪天·丙申五月朔北上津浦车中","民国末当代初","俞平伯","逗得双雏笑口开。灯前应共旅程猜。谁知爱夜无眠客，蓦过淮南电雨来。欣尔至，惬余怀。江乡烟翠画亭台。欲寻旧梦迷前迹，惜未还将汝母偕。"
"临江仙","民国末当代初","俞平伯","绕屋繁英霏雪，清香淑景时和。人宜击壤太平歌。雏娃舒绛袖，霜鬓兴婆娑。薇浣新词漱玉，休嗟岁月摩诃。好花应喜客来过。莺桃红豆似，秉烛夜游么。"
"临江仙·咏《红楼梦》","民国末当代初","俞平伯","惆怅西堂人远，仙家白玉楼成。可怜残墨意纵横。茜纱销粉泪，绿树问啼莺。多少金迷纸醉，真堪石破天惊。休言谁创与谁承。传心先后觉，说梦古今情。"
"清平乐·咏《牡丹亭》","民国末当代初","俞平伯","春归何速。好梦迷离续。一片飞花红影逐。还要阿娘叮嘱。荒台池馆沉沉。独怜梅树情深。记压黄金钏匾，不知甚处相寻。"
"鹧鸪天","民国末当代初","俞平伯","眼底沧桑寄此身。飘零文字水萍因。伫看雏翼飞腾速，喜及桑榆睹性真。曾一载，住农村。归来犹拟问渔津。易求虾菜居邻集，收得家书驿近人。"
"望江南·和耐圃","民国末当代初","俞平伯","苏州好，水调旧家乡。只爱清歌谐笛韵，未谙红粉递登场。爨弄兴偏长。"
"浣溪沙·并序","民国末当代初","俞平伯","雨里宵灯晕彩霞。当时一去又天涯。京东二百里余赊。拾得未明何所谓，寻来如梦或非差。算增算减总由他。"
"临江仙","民国末当代初","俞平伯","周甲良辰虚度，一年容易秋冬。休夸时世若为容。新妆传卫里，裙样出唐宫。任尔追踪雉照，终归啜泣途穷。能诛褒妲是英雄。生花南史笔，愧煞北门公。"
"浣溪沙·黄君坦兄属题天风海涛楼图","民国末当代初","俞平伯","思昔吟尊伴老坡。东樱笑处客来过。扬尘知不近行窝。九点烟螺真到海，千重风浪胜观河。小楼入画未蹉跎。"
"鹧鸪天·壬子人日作，越六载戊午冬至前五日续成之","民国末当代初","俞平伯","红烛樗蒱迹已陈。纵无花胜也宜春。常言北国多风雪，不道西来有美人。携俊侍，过东瀛。颀颀硕女进中庭，四门乍辟金鸡叫，日照南荣已大昕。"
"临江仙","民国末当代初","俞平伯","谁惜断纹焦尾，高山流水人琴。禅心无那似诗心。蜻蜓才点水，飞絮漫留萍。多少深闺幽怨，情天幻境娥英。知从罗绮悟无生。蘅潇相假借，兼美亦虚名。"
"忆江南 其一","民国末当代初","俞平伯","江南好，长忆在西湖。云际遥青多拥髻，堤头腻绿每皴螺。叶艇蘸晴波。"
"忆江南 其二","民国末当代初","俞平伯","江南好，长忆在山塘。迟日烘晴花市闹，邻滩打水女砧忙。铃塔动微阳。"
"忆江南 其三","民国末当代初","俞平伯","江南好，长忆在吴城。门户窥人莺燕懒，日斜深巷卖饧声。吹彻杏花明。"
"忆江南 其四","民国末当代初","俞平伯","江南好，长忆在吾乡。鱼浪乌篷春拨网，蟹田红稻夜鸣榔。人语闹宵航。"
"临江仙·记六年夏在天津养疴事","民国末当代初","俞平伯","梦醒簟纹在臂，倦闻帘押丁东。借君短榻病惺忪。榴红裙衩小，荷翠鬓云松。回眄当年香垒，原来只恁匆匆。天涯是处有秋风。身如黄叶子，霜雪会怜侬。"
"浪淘沙令","民国末当代初","俞平伯","开国古幽燕。佳景空前。红灯绛帜影蹁跹。亿兆人民同仰看，圆月新年。回首井岗山。革命艰难。海东残寇尚冥顽。大陆春生欧亚共，晴雪新年。"
"反省时作 其一","民国末当代初","聂绀弩","十姨爱嫁伍髭须，千古荒唐万卷书。庭户机声罗汉豆，海天月色美人鱼。敲诗白日从君永，止酒桃花笑我迂。一石未含精卫老，此生误尽闭门车。"
"反省时作 其二","民国末当代初","聂绀弩","只道生虚五十载，谁知咎犯百千桩。伸长八尺灵官殿，大喝一声白虎堂。天若有头砍当怕，地虽无底揭也慌。何人万缕青丝发，不为昭关一夜霜。"
"反省时作 其三","民国末当代初","聂绀弩","昨日相逢酒一卮，今朝舌骋万雄师。地无裂缝天无路，你是何人我是谁。千百万年归正果，三十六路伐西岐。夕阳款款来非暮，及见花前雨后枝。"
"反省时作 其四","民国末当代初","聂绀弩","末座叨陪百之五，会场只候再而三。先生遗行宁无有，少日闲情已不堪。勇奋辈侪千臂膊，热煎衰朽寸心肝。隔窗忽见檐前月，徒倚匡床暗自贪。"
"反省时作 其五","民国末当代初","聂绀弩","朝朝雨雨又风风，梦断巫山十二峰。望美人兮长颈鹿，思君子也细腰蜂。盘盘棋打鸳鸯劫，出出戏装宇宙疯。四顾茫茫余一我，不知南北与西东。"
"反省时作 其六","民国末当代初","聂绀弩","多情故作无情样，没齿难忘切齿声。落日大旗何莽荡，小园枯树太凄清。经风止水蛾眉皱，隔牖流星鬼眼瞪。铁尽九州成错后，始知无用是书生。"
"给马飞天送饭","民国末当代初","聂绀弩","昼夜人停车不停，大田漠漠铁牛耕。风高能卷千生土。月黑惟看两盏灯。车上姑娘和汗下，雨中芍药让人清。馌羹捧献心惭绝，君自飞天我地行。"
"遇狼","民国末当代初","聂绀弩","送饭途逢野犬黄，狞牙巨口向人张。哮天势似来杨戬，搏虎威疑嗾卞庄。我盒中丰无尔份，吾刀首肯畀君尝。见余挥杖仓皇遁，旋有人呼赶打狼。"
"马号","民国末当代初","聂绀弩","王良造父九方皋，造次相逢瑞雪飘。日日轩辕驱驽马，宵宵草豆实空槽。曾闻买骨来多士，行见挥鞭上九霄。嗟我老无千里足，唾壶完好未轻敲。"
"夜派看马口号","民国末当代初","聂绀弩","牛马走为太史公，此衔与我马牛风。九方牝牡骊黄外，一笠斜阳短笛中。旧是牛倌居四等，新来马号守三龙。呼牛呼马从君好，只此微劳叹藐躬。"
"受表扬","民国末当代初","聂绀弩","超额百分之二百，乍听疑是说他人。支书竖拇夸豪迈，连长拍肩慰苦辛。梁颢老登龙虎榜，孔丘难化溺沮身。寥寥数语休轻视，何处荣名比更真。"
"丁聪画老头上工图","民国末当代初","聂绀弩","驼背猫腰短短衣，鬓边毛发雪争飞。身长丈二吉诃德，骨瘦瘪三南郭綦。小伙轩然齐跃进，老夫耄矣啥能为。美其名曰上工去，恰被丁聪画眼窥。"
"瘦石画苏武牧羊","民国末当代初","聂绀弩","神游忽到贝加湖，湖上轻呼汉使苏。北海今朝飞雪矣，先生当日有裘乎？一身胡汉资何力，万古人羊共此图。十九年长天下小，问谁曾写五单于。"
"夜战二首 其二","民国末当代初","聂绀弩","三山五岳英雄聚，雪地冰天昼夜忙。无数红旗飘四外，一堆篝火照中央。田横五百乒乓队，孙武三千纺织娘。到了沙场齐呐喊，大刀阔斧短长枪。"
"赠小党","民国末当代初","聂绀弩","凉宵独抱大西瓜，掩草酣眠梦到家。十几岁人关党国，八千里路话桑麻。当今之事无儿戏，以若所为一二娃。上树爬山俱矫健，老夫事事不如他。"
"寄尊棋山中","民国末当代初","聂绀弩","关箱西药半箱书，每到将眠定刮胡。下到农场三月半，抢背袋麦百斤余。卑棋喜与尊棋遇，苦雨时教甘雨输。完达山梅花放了，一枝能寄故人无。"
"嘲胡考并赠宋国英","民国末当代初","聂绀弩","扑火荒原十里程，中宵归队月胧明。先生五柳风前袅，力士黄巾背上轻。匍匐救灾狍鹿走，恫瘝在抱鹧鸪鸣。踉跄狼狈当时景，画伯双双画不成。"
"张荩臣代割麦","民国末当代初","聂绀弩","叫声老鬼尔真孬，割麦当如此用刀。说罢飞身如上马，割来执具似挥毫。秋风落叶连尘荡，勇士追奔没路逃。目瞪口呆无可说，一天任务被君消。"
"赠大组长张荩臣","民国末当代初","聂绀弩","笑呼老聂尔真孬，割麦当如此用刀。说罢旋风冲直出，看时垄麦抱先凋。几曾争战微搓手，竟惹英雄代折腰。任务瞬间完一半，北荒谁道有寒飙。"
"风车式收割机","民国末当代初","聂绀弩","八臂撩天捉紫云，黄金楼后掷缤纷。镰光九转仍新月，茬字千行尽古文。省去横刀劳动力，飞来插翅自由神。堂吉诃德休惊诧，织女机旁一纺轮。"
"初穿球鞋","民国末当代初","聂绀弩","布袜青鞋一浑然，平生不解此鞋便。掌心鸡眼凭消长，山脊羊肠迅往还。帮隔云从天借色，带疑梅与雪争妍。姑娘小伙齐欢笑，今日老头脚少年。"
"拾野鸭蛋同小丁诸人","民国末当代初","聂绀弩","野鸭惊人捉对飞，荷锄穿径草萋菲。忽逢玉椭如山叠，末化新雏盼母归。明日壶觞端午酒，此时包裹小丁衣。莫云同物无寻处，行近低芦浅水溪。"
"车厢女乘务员","民国末当代初","聂绀弩","黄铜扣子列宁装，叫卖新刊北大荒。社会主义歌宛转，人民日报诵铿锵。尽教白字捎三二，不奈青眸倩一双。窗外寒风吹积雪，更无微冷进车厢。"
"女乘务员女乘务员","民国末当代初","聂绀弩","长身制服袖尤长，叫卖新刊北大荒。主席诗词歌宛转，人民日报诵铿锵。口中白字捎三二，头上黄毛辫一双。两颊通红愁冻破，厢中乘客浴春光。"
"三月十三","民国末当代初","聂绀弩","三月十三小积肥，锲人唯有蠛虻飞。山中雪满肩筐入，陌上开花荷插归。自读马恩列书后，渐知五十几年非。老农老圃都难学，学个诗僧老翠微。"
"熏肥","民国末当代初","聂绀弩","大田埋草上千堆，今日熏肥昨撒肥。撒处黄尘皆作雾，熏时白草定成灰。为迎谷雨天初暖，才觉东风燕便飞。各点田间三把火，万烟齐袅不因炊。"
"怀夏一尘","民国末当代初","聂绀弩","镰轻不耐树轮囷，凉水泉边共析薪。失手自惊鲜血腿，俯身为裹碧纱巾。其时塞上春三月，大姐辽东夏一尘。尔后不知何处去，血巾洗好待还君。"
"记张先逸","民国末当代初","聂绀弩","灶婢蓬头病饭烧，倾谈如悉擅谐嘲。丈夫岂可因妻瘦，时代焉能管我娇。"
"曾在高中读草野，早当塞外做天骄。刷锅洗碗真何事，先逸而今后不劳赠周英夫妇虎林","民国末当代初","聂绀弩","小乔初嫁小周郎，莫扮虞姬与霸王。千种野花双芍药，一池春水两鸳鸯。金箍闪耀西游记，刀马纵横北大荒。傍晚人争趋老院，今宵三打祝家庄。"
"见火车载拖拉机驶过","民国末当代初","聂绀弩","密虎列车道上驰，拖拉机到正当时。千年积雪寒荒久，七日凿身浑沌危。我在今朝亲耜耒，君来大野剪茅茨。河山此是如橼笔，挥洒龙飞凤舞诗。"
"1961年集体写诗 其一","民国末当代初","聂绀弩","整日田间力已疲，下工回屋事新奇。解衣磅礴床头坐，万烛齐明共写诗。"
"1961年集体写诗 其二","民国末当代初","聂绀弩","旧诗难做做新诗，一句一行排列之。谁说一遭诗便好，做诗从此奠初基。"
"1961年集体写诗 其三","民国末当代初","聂绀弩","笔于纸上沙沙响，气在口中虎虎吹。得句何须皆诗意，集体吟诗事便诗。"
"1961年集体写诗 其四","民国末当代初","聂绀弩","人物风流最此时，江山至美古无之。社会主义歌难尽，一夜须吟万首诗。"
"1961年集体写诗 其五","民国末当代初","聂绀弩","低头笑向老头儿，我本文盲做甚诗。你替胡诌三两句，明天任务我完之。"
"1961年集体写诗 其六","民国末当代初","聂绀弩","诗人舍尔更为谁，枪杆政权豆麦诗。唯大英雄甘木呐，是真风雅不嘘吹。"
"1961年集体写诗 其七","民国末当代初","聂绀弩","诗歌只是你家私，藏在胸中自不知。今日文盲勤学习，有朝开口便成诗。"
"独木桥","民国末当代初","聂绀弩","百戏绳行绳太粗，水蛇腰上人趑趄。一从两地生孤木，反使银河变畏途。虢国蛾眉浮翠带，小怜玉体失金铺。谁堪虎尾春冰际，万树千山唤鹧鸪。"
"情景","民国末当代初","聂绀弩","挝面雪花抡掌大，压肩袱被比山高。荒原一白全无路，冻涧微低不见桥。到四分场泥滑滑，进人事室风萧萧。逮捕证上先签字，双手骈伸就铐牢。"
"狱中记聂不清","民国末当代初","聂绀弩","偶敲料子作琴声，满口柴胡聂不清。西楚霸王贵州死，南宁地主蟒蛇生。三千天下家门谱，八百山东子弟兵。扪虱纵横群侧耳，隔窗行政亦偷听。"
"出狱","民国末当代初","聂绀弩","冷雨孤舟滟预堆，春风杨柳越王台。两般光景谁忧乐，一样心情并去来。莫道落花重上树，且邀明月共衔杯。感情今似降龙木，苦战天门百八回。"
"归途二首 其二","民国末当代初","聂绀弩","雪拥云封山海关，宵来夜去不教看。文章信口雌黄易，思想锥心坦白难。一夕尊前婪尾酒，千年局外烂柯山。偶抛诗句凌风舞，夜半车窗旅梦寒。"
"有劳动情况见询者诗以答之","民国末当代初","聂绀弩","北大荒人气自豪，积肥清厕最常劳。飙风背草斜穿垄，急雨推车上小桥。磨转三更麦汤熟，绳搓五鼓豆灯高。欲知老病胡能此，多谢神医薛一瓢。"
"赠关玉","民国末当代初","聂绀弩","虎林霜露苦吟身，四载勤劳笔更神。鸡既鸣兮都下地，臣虽老矣亦犹人。春风不度关门玉，遗集仅来文外均。不忿荒寒穷塞境，翻教得句每清新。"
"即事二首 其一","民国末当代初","聂绀弩","心似江南十里塘，秋来更见水泱泱。渴思故旧诗盈咫，饱死侏儒粟一囊。三万六千何日少，鹅鸡狗兔事偏忙。闲书著就无人读，抛向山妻簿领旁。"
"即事二首 其二","民国末当代初","聂绀弩","白苎临风原窈窕，黄葵捧日更崎嵚。休嫌西向三间屋，每到秋来一片阴。事有千头皆卧治，人余两眼但书淫。杀鸡为黍真长策，蟋蟀登床自鼓琴。"
"杂诗四首 其一","民国末当代初","聂绀弩","辟户披襟细雨来，偶思独上妙高台。春风十里征花信，天下一筐扫霸才。何日读书完万卷，有时倾尽酒中杯。自怜本是红尘客，错爱孤山几树梅。"
"杂诗四首 其二","民国末当代初","聂绀弩","衔名自署拥书侯，为太清闲故故愁。两字文章唯咄咄，三年劳顿且休休。语私七夕长生殿，秋在湖南烟雨楼。忧乐后先无我事，隔窗惟见白云流。"
"杂诗四首 其三","民国末当代初","聂绀弩","洞口迎人桃自夭，青山微以笑相招。美人四座周三匝，秋水千波窘二毛。燕子楼头听度曲，凤凰台上忆吹箫。书生老病何来此，未死凡心惹梦嘲。"
"杂诗四首 其四","民国末当代初","聂绀弩","欲揩老眼望山川，卷地西风漠漠天。久饭伊蒲思煮鹤，终披瑶草悔耕烟。穷途欲哭知何故，绝塞生还遂偶然。一树秃柯窗外立，向人高耸华嵩肩。"
"咏旧小说五首 其一 水浒","民国末当代初","聂绀弩","百万流徒带锁来，江湖满地起雄才。天罡地煞风雷吼，花石生辰齑粉灰。一代真朝在水国，几批降将拜山隈。人民多少肮脏泪，端赖斯编取次揩。"
"咏旧小说五首 其二 聊斋志异","民国末当代初","聂绀弩","鬼神驱服人民务，妖异作为世俗看。陆判刚肠情悱恻，叶生敝袖泪阑干。悲关物我人天际，道在闺房儿女间。调笑风流讽辛辣，成章生色璧微斑。"
"咏旧小说五首 其三 花月痕","民国末当代初","聂绀弩","客舍悲秋秋有痕，平倭十策向谁论。从来红粉青衫泪，末世官僚地主魂。北里诗歌淹日月，中华儿女挽乾坤。狗头霸迹君知否，江北江南处处存。"
"咏旧小说五首 其四 孽海花","民国末当代初","聂绀弩","既非孽海也非花，无主无从入散沙。醉饱君臣皆体国，娇憨夫妾共乘槎。相公幺女笄年玉，才士名姬绮貌麻。何幸生逢奴乐岛，纵谈革命又何加。"
"咏旧小说五首 其五 老残游记","民国末当代初","聂绀弩","贪官不恨恨清官，君子小人也一般。南革北拳皆祸水，外洋中土竟他山。歌声白妞形容绝，冰影黄河斗宿寒。不是全书全不是，只今读者有羞看。"
"赵朴斋海上花","民国末当代初","聂绀弩","年初正作狭邪游，岁尾拖车走柏油。曲苍千家多绝世，洋场十里尽高楼。繁华海上终身梦，冷酷人间一叶秋。早肯读书吞墨水，何须仰妹卖馒头。"
"创业史","民国末当代初","聂绀弩","土地已经换主人，不是奴隶是人民。全凭斩棘披荆手，共创千家万户春。前辈犹疑观后效，富农若在有穷根。想来近日梁生宝，早结平生美满姻。"
"梁生宝创业史","民国末当代初","聂绀弩","空手何能便起家，全将汗血灌桑麻。谁知近日梁生宝，可有工夫娶改霞。"
"题青春之歌","民国末当代初","聂绀弩","志士头颅委沟壑，佳人怀袖生云烟。但迎杲杲初生日，莫补苍苍已死天。中国救亡须一战，秀才造反已千年。人民自有真儿女，城市农村事偶然。"
"题林海雪原","民国末当代初","聂绀弩","忽如剑侠忽飞仙，腐朽神奇化偶然。丈夫九死千刀雪，一笑全无百莽烟。任彼贼心如鬼蜮，怎禁吾舌粲金莲。少帅风流鸽儿美，功成裙帽共翩翩。"
"六十年的变迁","民国末当代初","聂绀弩","辛亥之前清已危，武昌十日以为期。千年古国除君主，一夜新军举义旗。半世纪来无此作，中山死后有余悲。军机误在孱儿手，痛哭元戎刘复基。"
"人境庐诗","民国末当代初","聂绀弩","主题当日粗诗史，思想千年旧士夫。坚敌人民难卒读，所忧家国未全虚。镜花缘里真天地，奴乐岛中好画图。最是侈言诗改革，浪抛书卷慑群迂。"
"颐和园","民国末当代初","聂绀弩","倘以舳舻资赤壁，何如郊薮起雕阑。吾民易有观音土，太后能无万寿山。开得一池春水阔，呈教八国联军看。此园撤尽千关锁，今义和团血尚斑。"
"赠答草序诗","民国末当代初","聂绀弩","秋老天低叶乱飞，黄花依旧比人肥。风前短发愁吹帽，雨里重阳怕振衣。尊酒有清还有浊，吾谋全是又全非。感恩赠答诗千首，语涩心艰辨者稀。"
"柬慎之寄罐头","民国末当代初","聂绀弩","终朝驴背祭诗神，万里猪肝累使君。塞北音书杳鸿雁，江东父老隔泥云。燕山细语含羞草，南海微风织锦纹。问浅水湾无恙否，几时同上小红坟。"
"中秋寄高旅","民国末当代初","聂绀弩","丹丹久盼过中秋，香港捎来两罐头。万里友朋仁义重，一家大小圣贤愁。红烧肉带三分瘦，黄豆芽烹半碗油。此腹今宵方不负，剔牙正喜月当楼。"
"赠平羽三首 其一","民国末当代初","聂绀弩","岂有陈王八斗才，纵横老泪伯牙台。归从黑水三千里，梦见白丁五百回。皂帽于人非偶尔，头风愈我亦佳哉。苦瓜甜菜无消息，红豆当央花正开。"
"赠平羽三首 其二","民国末当代初","聂绀弩","花觉凄迷柳又狂，莺歌燕舞乱愁肠。差将寒北风尘气，带上江东父老堂。倘使临杯犹矍铄，最难得句不苍凉。旁人错比东方朔，只是偷桃事渺茫。"
"赠平羽三首 其三","民国末当代初","聂绀弩","元龙湖海十年豪，天下英雄君与曹。我岂腾骧千里足，君其瞀眊九方皋。而今万事皆陈迹，到处青山哂二毛。肯向西窗同剪烛，楼头春雨正潇潇。"
"城东与白丁小坐","民国末当代初","聂绀弩","朝朝雨雨又风风，风雨有怀积在胸。我自望君如望岁，谁知城北往城东。拟倾醇醁千杯少，一洗红尘万斛空。此事杜陵歌已久，脱帽露顶见王公。"
"柬钱","民国末当代初","聂绀弩","风云际会小人物，家国遭逢大是非。谑比鲲鹏六月息，倦携霜雪一朝归。周秦行纪牛僧孺，水镜先生司马徽。我在黄金台畔住，几时藜杖款荆扉。"
"某事既竟投夏公","民国末当代初","聂绀弩","手提肝胆验阴晴，坐到三更又四更。天狗吐吞唯日月，鲲鱼去住总沧溟。谁知两语三言事，竟是千秋万岁名。失马塞翁今得马，不谈马齿更人情。"
"夏公赠八皮罗士","民国末当代初","聂绀弩","八皮罗士产苏联，长者深情不夜天。冻笔题封签夏衍，寒梅消息报春先。梦中披荔来山鬼，案上凌波供水仙。绕屋彷徨终一试，月光如水复如烟。"
"谢夏公惠红专牌烟","民国末当代初","聂绀弩","先生道我喜吟诗，题出红专使试之。一日不曾为红瘦，十年空自笑专痴。瘾君子有天生德，尼古丁云某在斯。得句是烟还是梦，梦烟都是美人思。"
"步酬怀沙以诗勖戒诗","民国末当代初","聂绀弩","画虎难成改画蛇，斑斑蛇足暮栖鸦。人嗤蝴蝶初干句，自宝酴醾欲谢花。留一狂夫天意厚，白双老眼帽檐斜。从今只赋门前雪，不管皤然两鬓华。"
"调怀沙新婚","民国末当代初","聂绀弩","夫人城下有雷池，胆怯方山慑吼狮。天上玉人来日本，吴家西子嫁夫差。描成京兆双眉样，不合时宜一肚皮。我以新诗翻旧句，海棠压倒玉娇梨。"
"调祖光二首 其一","民国末当代初","聂绀弩","怪底神童久不夸，男儿四十一枝花。读书爱读红旗谱，听戏专听新凤霞。少日凤城常满座，此时牛女并宁家。最是风雪人归夜，痛饮三毛二两茶。"
"调祖光二首 其二","民国末当代初","聂绀弩","生工内媚王孙贾，渴饮朝霞吴祖光。丝竹中年从所好，星河七夕每多忙。曲能自度南歌子，梦与人同北大荒。补好则天无个事，自称臣是第三张。"
"永玉家永玉家","民国末当代初","聂绀弩","夫作插画妻著书，父刻木刻子构图。四岁女儿闲不住，画个黑猫妙矣呼。此是凤凰黄永玉，一家四口斗室居。画满低墙书满架，书画气压人喘吁。偶尔开门天一线，鹅鸡狗兔乱庭除。道是米家书画舫，多他两代女相如。君家不乐谁家乐，一体浑然盘走珠。"
"一缘居士枉过失迓","民国末当代初","聂绀弩","主人出卖青梅酒，居士来颁白雪篇。暮夜携瓶回庑下，琳琅满目落杯前。君逢长老占三偈，我恨名贤失一缘。何与剡溪戴安道，子猷兴尽自归船。"
"真宅","民国末当代初","聂绀弩","淡淡勋名浅浅居，夫妻儿女画诗书。乾坤定后无棋局，酒肉香中一佛徒。郭有道碑何处在，陈将军字满墙糊。到门不敢题凡鸟，略想狂歌效接舆。"
"忆钟君","民国末当代初","聂绀弩","百事无成但有诗，酒边相忆海天知。令人不作三公处，是我吟安一字时。此去能穿几两屐，如何卖得许多痴。回风动日高天冷，宇宙双船未可期。"
"柬钟三","民国末当代初","聂绀弩","闻君七月有新诗，何以至今我不知。一笑故人还故我，同伤多梦已多时。从来肝胆恩都少，如此风波怨便痴。五载堂堂空过了，以为不可孰期期。"
"和钟君感赋次韵","民国末当代初","聂绀弩","饱经艰险身犹在，不露文章世始惊。惊北大荒一城旦，共钟三弟两书生。重阳近每风吹帽，老泪多曾雨洗兵。我是四年君五载，逢人莫道此中情。"
"赠迩冬","民国末当代初","聂绀弩","大风灭烛陶斯道，雪夜闭门高尔基。每叹衰年无此乐，忽来佳客与谈诗。桃源天地豁然现，李杜关山一马驰。何日山阴同载酒，兰亭曲水访羲之。"
"赠良屏","民国末当代初","聂绀弩","一春都在闭门中，何处忽来鲐背翁。四十年衰双凤翮，三千里隔两龙钟。人间青眼卿加我，明日黄花心与胸。俟得何清身尚在，倚栏同唱大江东。"
"赠瘦石","民国末当代初","聂绀弩","廿年一幅屈灵均，惹我逢人便说君。岂为高阳吴道子，谁知穷倒朱买臣。天高难以居蒙古，地坎错填上哈滨。母老况兼儿又幼，关山风雪各三春。"
"赠沛力黄山归来","民国末当代初","聂绀弩","都在戎马仓皇间，也曾三度过黄山。未知云海何天地，已见松虬下壑峦。世代极殊皆至乐，峰岩绝险遂孤扳。他人莫上扶他上，始是豪游并壮还。"
"题宋诗选注并赠作者钱钟书","民国末当代初","聂绀弩","诗史诗笺岂易分，奇思妙喻玉缤纷。倒翻江海潘江水，淹死一穷二白文。真陌真阡真道路，不衫不履不头巾。吾诗未选知何故，晚近千年非宋人。"
"曙南咯血以诗慰之二首 其一","民国末当代初","聂绀弩","十年江汉旧诗翁，体怯重阳落帽风。人老住家如住庙，吾衰因病更因穷。游周五岳头颅白，散尽千金咳唾红。尔我余生须互藉，燕山楚水有邮筒。"
"曙南咯血以诗慰之二首 其二","民国末当代初","聂绀弩","事虽多病实多愁，心骨从来命不犹。观水难同庄子乐，仰天忽作杞人忧。山逢险绝偏孤往，年向古稀又九秋。真是六亲无二运，终朝有物鲠吾喉。"
"叠韵答曙南三首 其一","民国末当代初","聂绀弩","忽思揽月上青天，方少情怀已暮年。何处有诗能有酒，此身非雾又非烟。输君巍国徐无轨，笑我长安李谪仙。不是英雄不儿女，一生板荡在秋千。"
"叠韵答曙南三首 其二","民国末当代初","聂绀弩","早爱香山卖炭翁，平民思想自成风。老来体弱兼多病，人到诗寒已久穷。天末友朋忆曹白，文章生死痛萧红。烟波江汉真何事，羞羡吾兄有钓筒。"
"叠韵答曙南三首 其三","民国末当代初","聂绀弩","痴呆卖尽买来愁，曾遣游踪到上犹。几载年成全小取，何人天下果先忧。有头戴我行千里，携手与君隔四秋。安得清箫明月夜，乍临玉貌又珠喉。"
"友鸾赴杭省妹来函云黄梅时节","民国末当代初","聂绀弩","黄梅时节听啼蛙，西子湖边看钓虾。此际班昭当勿药，老来张珙定携家。雨余日晚诸峰黑，风动舟轻万柳斜。恨少一天六月雪，孤山无计探梅花。"
"赠溥仪","民国末当代初","聂绀弩","碌碌窝囊老溥仪，两回傀儡冒轩羲。帝庭宣统早休矣，民国称臣胡适之。君父文章堪大笑，五千年史隐深悲。古来多少孤忠血，为若辈流总近痴。"
"记思庚","民国末当代初","聂绀弩","人不言愁我自愁，风风雨雨又经秋。曲歌实甫西厢记，诗颂湖南烟雨楼。吨吨钢铁伤小取，粒粒稻禾盼丰收。为孺子牛谁敢指，只觉今冬肿更浮。"
"六二年元旦寄怀慎之香港","民国末当代初","聂绀弩","八千里怅分携后，十一年惊转盼间。已惯阳春歌白雪，偶因夏梦到青山。天涯旧侣推君健，城旦余生感我顽。渺渺愁予波万顷，恨无好句度边关。"
"有调","民国末当代初","聂绀弩","娟娟月影照沉吟，似有惊鸿此夜临。独卧香江几冬至，偶因幽梦一春深。家书一纸藏姣屋，院本千张聘女金。底事至今犹未娶，文君不遇不琴心。"
"有赠","民国末当代初","聂绀弩","著书入木每三分，论事一言解百纷。鞋匠传奇真小说，吃星高照有深文。死人断气谁常见，苦女得踪臣屡闻。十七史从何处买，几回搔首向南云。"
"慎之来信述二十年来病魔纠缠","民国末当代初","聂绀弩","高旅先生事每奇，沉疴不死体翻肥。何来勾漏沙千粒，换此南天笔一枝。海上潮来高枕卧，楼头月满洞箫吹。男儿四十花初好，正是嫦娥下嫁时。"
"有赠高旅二首 其一","民国末当代初","聂绀弩","故人寄我金刀错，何以报之三脚猫。每有所求情腼腆，思君不见心郁陶。入秋我比黄花瘦，酿雨天才五尺高。只剩诗怀通冷暖，西山红叶海南潮。"
"有赠高旅二首 其二","民国末当代初","聂绀弩","金闺儿女曹芹圃，水泊英雄施耐庵。我有奇诗须汝读，天将大任与人担。儿童涂壁书王八，车马争途骂别三。才士从来多病渴，余生此去少婪酣。"
"赠梅","民国末当代初","聂绀弩","孤山容我小栖迟，未赠梅花一句诗。耐得岁寒此天与，报将春信世人知。吾今丧我形全槁，卿可为妻念近痴。不管几生修到否，月昏水浅定相思。"
"六十 其一","民国末当代初","聂绀弩","六十一生有几回，自将祝酒泻深杯。诗挣乱梦破墙出，老踢中年排闼来。盛世头颅羞白发，天涯肝胆藐雄才。藏书万卷无人管，输与燕儿玉镜台。"
"六十 其二","民国末当代初","聂绀弩","缘何除夕作生日，定为迎春来世间。渴饮中苏千里雪，饱看南北两朝山。西风瘦马追前梦，明月梅花忆故寒。此六十年无限事，最难诗要自家删。"
"六十 其三","民国末当代初","聂绀弩","阿婆三五少年时，西抹东涂酒一卮。囊底但教锥尚在，世间谁复肚常饥。行年六十垂垂老，所谓文章处处疵。已省名山无我分，月光如水又吟诗。"
"六十赠周婆 其一","民国末当代初","聂绀弩","摇落人间六十年，补天失计共忧天。浮家湖海余心迹，报国襟期逐口禅。尔我一生曾九死，夫妻不老证何缘。寒荒万里独探狱，恰在今朝三载前。"
"六十赠周婆 其二","民国末当代初","聂绀弩","未谙水性水中泅，捻转陀螺却倒抽。此日冠裳凭雨立，几多人物误风流。胸中五岳成平地，户外双松亦白头。你是谁人谁是我，南山有鸟正啾啾。"
"和人见赠","民国末当代初","聂绀弩","信天翁与白头翁，孰是歪风孰正风。天下几曾少刍狗，吾生何便计鸡虫。三人大笑空前古，二白之间介一穷。若比黄花诗更瘦，秋山木落雨濛濛。"
"冬末","民国末当代初","聂绀弩","冬末初春春梦婆，秋心秋色忆秋波。小诗败绪逋逃薮，竖子英雄曳落河。天有头乎秦宓舌，日之夕矣鲁阳戈。自磨酽酽三升墨，泼向蛮笺当擘窠。"
"除夜题所作同题二首 其一","民国末当代初","聂绀弩","春夏秋冬一敝庐，古今天地几迂愚。梅花与雪无消息，诗兴随人感岁除。不见北风南屋暖，忽当中夜此身孤。凭君笑我干蝴蝶，自宝偷儿弃所余。"
"除夜题所作同题二首 其二","民国末当代初","聂绀弩","何能掷地作金声，只当忧天痛史观。四壁秋虫吟激切，千山鬼哭夜森寒。燃之以火烟鸡骨，自嚼其心味马肝。一笑乾坤谁此作，起看星斗隔云端。"
"自遣","民国末当代初","聂绀弩","偶从完达赤松游，得道归来鸟鼠秋。我马既黄千里足，春风不绿老人头。他人饮酒李公醉，此地无银阿二偷。自笑余生吃遗产，聊斋水浒又红楼。"
"夜读","民国末当代初","聂绀弩","六十功名从我懒，百千书卷使人痴。谁当中国图强日，独拟梅花自寿诗。初月一钩天黑早，青春双剪燕归迟。荧荧灯火沉沉屋，得失兴亡在所斯。"
"咏珠穆朗玛","民国末当代初","聂绀弩","珠穆朗玛志冲霄，苦被白云抱住腰。一览定知天下小，万山都让此峰高。忧天可作擎天柱，过海难为跨海桥。积雪罡风终古事，金身亿丈不容描。"
"杯底","民国末当代初","聂绀弩","杯底玉山几欲倒，眼中余子复全谁。千年白骨一人立，此夜西风全倒吹。乌鹊南飞饥不死，大江东去邈难追。方今天下沉沉者，竟阙宫墙任暂窥。"
"迩冬瘦石除夕前枉过","民国末当代初","聂绀弩","破屋三间生意浓，乱山十里足音重。立春除夕明朝至，画伯诗豪此夜逢。辽岭云深千尺雪，延河水满一帆风。主人醉倒寒林畔，笑指白杨唤赤松。"
"春夜诣迩冬乞定吟草","民国末当代初","聂绀弩","三年无日不狂笑，七尺非天能活埋。乙夜言谈杨左肘，故人居住李东街。尽倾囊底诗千首，安得尊前酒一淮。月下丁香花有种，好春无雨亦争开。"
"马山集序诗","民国末当代初","聂绀弩","山外青山楼外楼，吾诗非马亦非牛。金人自古三缄口，玉女如今几洗头。不问何之皆落胆，迄无知者乃心忧。怀沙哀郢吾何敢，偶在牛山冠马猴。"
"萧军枉过","民国末当代初","聂绀弩","剥啄惊回午梦魂，开门猛讶尔萧军。老朋友喜今朝见，大跃进来何处存？八月乡村五月矿，十年风雨百年人。千言万语从何说，先到街头饮一巡。"
"游园赠敬文","民国末当代初","聂绀弩","三郎仍是旧三郎，不恤看花白日忙。寒食节前临敝舍，颐和园里赏春光。今年木笔才拳大，何处桃花带酒香。引我水浔又山脊，西湖游后此周祥。"
"赠雪峰二首 其一","民国末当代初","聂绀弩","文章注脚今天下，思想核心旧鲁公。千手观音千管笔，一行和尚一行钟。宋唐秦汉人揩眼，泰华嵩衡尔荡胸。底事流离兼坎坷，万原党上又雪风。"
"赠雪峰二首 其二","民国末当代初","聂绀弩","我诗堆土如丘厚，君意掘泉比井深。终究两人谁句好，恐成千首并声喑。桃花红矣同春色，空谷跫然互足音。不信谁知天下事，自从盘古到于今。"
"赠雪峰二首 其一","民国末当代初","聂绀弩","书买五百零四峰，情关画虎与雕虫。娟娟月影来相照，恰恰君颜别又逢。万里关山诗思涩，十年风雨故人同。平生正坐无高着，看到绝棋更动容。"
"赠雪峰二首 其二","民国末当代初","聂绀弩","三年万里雪霜中，每有人谈冯雪峰。天下寓言能几手，酒边危语亦孤忠。谁知忧患为何物，不信文章背古风。燕市沙尘低小帽，乱山无数夕阳红。"
"端午怀屈子","民国末当代初","聂绀弩","奇气胸中久郁盘，汩罗江水几时干。问天不怕回风恶，哀郢当因下里酸。杜若洲边无杜若，陶然亭畔且陶然。思君不见人空老，骚卷长撑宇宙间。"
"挽刘芃如兄","民国末当代初","聂绀弩","今古文章海内外，赁舂居处市洋华。生逢白雉少重译，死向梵天作散花。遗恨未参金字塔，雄篇曾寄外交家。香江有泪成红雨，壮志英年足叹嗟。"
"北海中秋夜麦仲衡兄以拙作苏武物羊图韵成诗见示，叠韵和之","民国末当代初","聂绀弩","今宵北海胜西湖，柳岸无髯不姓苏。七十中秋将到否，水天双月孰圆乎。舻声伊亚尊前乐，塔影迷茫梦里图。纵念高寒休起舞，吴刚酒已醉淳于。"
"江桥凭栏二首 其一","民国末当代初","聂绀弩","火车脚底走轻雷，小立危桥畅旅怀。昨日三分今一统，大江东去我南来。吐吞云梦天无际，管领河山楚有材。到此人穷千里目，好风雄过昔王台。"
"江桥凭栏二首 其二","民国末当代初","聂绀弩","三城两水隔风烟，一道长虹气万千。自古名邦此吾土，几年幽抱荡晴川。身凌绿树红房远，诗羡白云黄鹤仙。滚滚浪沙淘不尽，今朝人物又明天。"
"桥上望江二首 其一","民国末当代初","聂绀弩","重揩老眼生明月，万艇千帆入画行。远水船高天际寺，近囱烟满雾中城。隔江飞雨鱼蓑重，侧水扬帆鸟羽轻。信美河山况吾土，孰衣昼出也人情。"
"桥上望江二首 其二","民国末当代初","聂绀弩","水上烟囱陆上囱，汉阳秋树郁葱茏。水中船舶行宫殿，陆上楼台驻舰艨。日有深江城在岸，车如流水马如龙。横波不有桥高矗，千里目焉一望空。"
"九日江桥揽胜","民国末当代初","聂绀弩","双江桥上遇重阳，蓝涧玉峰忆草堂。水冷鱼龙艰出没，风回云日乱低昂。横流顾影千寻远，敧帽酹波万里长。插菊满头吾老矣，南来乌鹊怯严霜。"
"江上有寄","民国末当代初","聂绀弩","蒹葭白露郁苍苍，明月愁心共一江。从此放舟于此水，感君吓我以君梁。鸳鸯湖昔逢夫子，烟雨楼今作故乡。鼓棹乘风归去也，定知无梦伴黄粱。"
"鹦鹉洲","民国末当代初","聂绀弩","浪沙淘尽古风流，剩有文章寿此洲。才士儿郎分大小，英雄天下藐曹刘。一刀黄祖朱弦绝，万里沧江白荻秋。几度思量终不角，三番两次要输头。"
"钓台","民国末当代初","聂绀弩","五月羊裘一钓竿，扁舟容与下江滩。昔时朋友今时帝，你占朝廷我占山。有客才眠天象动，无人不羡御床宽。台前学种先生柳，却以纤腰傲世间。"
"琴台","民国末当代初","聂绀弩","汉阳秋树落匆匆，果否牙期此地逢。一曲高山流水后，千年长叹永思中。风云际会知何似，儿女情缘讶许同。我自无琴音不识，台边痴立雨迷濛。"
"雨中瞻屈原像","民国末当代初","聂绀弩","东湖湖畔甚愁予，屈子浑身万颗珠。往日回风悲不死，此时烟雨没将无。我思为象张黄盖，君早投身饱鳄鱼。天下是非谁管得，彼皆人主咱其奴。"
"屈原像下","民国末当代初","聂绀弩","投诗我欲赠东湖，为仰行吟屈大夫。楚水燕山偶来此，淡烟微雨渺愁予。牢骚肠肺谁千古，莽荡乾坤一左徒。悲汝回风思往日，自应骨相永清癯。"
"九女墩","民国末当代初","聂绀弩","东湖东畔雨纷纷，九女墩前吊昔民。骂贼同心并同死，杀身成我更成仁。刚肠玉骨沧浪水，儿女英雄百战身。多少太平天国事，未留抔土竟沉沦。"
"鲁肃墓","民国末当代初","聂绀弩","既不降曹便拒曹，孤军合力计难高。周郎赤壁东风便，吕子白衣江水号。敌我友间恒此理，蜀吴魏有几人豪。何因歌哭侪今古，鲁肃墓邻武汉桥。"
"晨与曙南过长江大桥访鲁肃墓","民国末当代初","聂绀弩","拾将落月打嗥尨，误中桥头小店窗。郭老登桥嘲鲍老，珠江打水灌长江。访三国墓差情种，酹大别山一酒缸。庄惠人鱼方辨乐，蛇龟挤眼一桥杠。"
"以诗一卷赠曙南志别","民国末当代初","聂绀弩","略乘须眉仅此篇，临歧持赠大江边。但伤君我秋同老，岂谓人诗世定传？黄鹤楼高云梦泽，黑龙江远雪霜天。匆匆别矣无多祝，祝气管炎各早痊。"
"赠伍禾","民国末当代初","聂绀弩","知君自以人为诗，楚女千行且次之。去日佯狂憎酒贵，老来痛哭恨天低。武昌鱼好全家瘦，文化士多一力支。漫道天长秋水阔，琴台木落已经时。"
"送诗人邹获由帆回天门","民国末当代初","聂绀弩","昔有竟陵开一派，今见大句祝双桥。汉皋烟雨天门远，秋水蒹葭怀者劳。昼锦高堂迎彩笔，夜光杯好酌诗豪。几时重返京城去，捆载民风谱颂谣。"
"喜晤奚如","民国末当代初","聂绀弩","各经风雨未同舟，忽漫相逢楚水秋。曾是塞翁因失马，来看织女会牵牛。一谈龙虎风云会，顿觉乾坤日夜浮。笑尔希文未当国，却于天下事先忧。"
"九日五首 其二","民国末当代初","聂绀弩","疏林映日得栖霞，紫伞红旗十万家。一夜云雷屯此地，满城风雨涤新华。居人旧有离人泪，九月今开二月花。不见白衣无酒暖，山根扫叶且烹茶。"
"九日五首 其三","民国末当代初","聂绀弩","此日清尊一帽斜，比年光景颇相差。黄风黑水三千里，紫伞红旗十万家。两事而今孰陈迹，秋山慰我以唐花。臣心鹃血枫林火，肯向垂杨逐暮鸦。"
"九日五首 其四","民国末当代初","聂绀弩","健儿炎徼卫中华，初日长旌助古巴。草木皆兵惊白帝，江山一望满朱霞。神州赤县三秋景，紫伞红旗十万家。一醉乾坤尤净美，参军人面泛桃花。"
"九日五首 其五","民国末当代初","聂绀弩","小径穿林日影斜，老人亦插满头花。题糕句已从心写，漉酒巾犹信手拿。九日何年不高会，斯山此后有余夸。风流最是禁红叶，紫伞红旗十万家。"
"九日戏柬迩东","民国末当代初","聂绀弩","十年已在人前矮，九日思知何处高。风雨满城曾昨夜，江山如画又今朝。嵩衡泰华皆零等，庭户轩窗且Ｑ豪。湖海元龙楼百尺？恰逢佳节不相招。"
"迩冬五十","民国末当代初","聂绀弩","题诗今已满江湖，高适此年有句无。天下文章几人好，桂林山水一峰孤。惯将新酒旧瓶意，画出沧江红日图。自捋虎须嗟弱小，谁云大事不糊涂。"
"题迩冬诗卷","民国末当代初","聂绀弩","岂是江东日暮云，文教盲瞀辨疵醇。逢兹百炼千锤句，愧我南腔北调人。王者生头难价值，士之存舌合僵皴。题完恐有阿私意，手把篇章一再巡。"
"悠然五十八 其一","民国末当代初","聂绀弩","昔日新闻记，今朝古典编。斯人面何鹄，春末袄犹棉。包袱三千种，心胸五百年。可怜邦有道，贫贱亦悠然。"
"悠然五十八 其二","民国末当代初","聂绀弩","儿女非常事，英雄见惯人。连枝烟大瘾，三斗酒微醺。秃树撑窗外，悲风入枕垠。此中乐谁解，醒眼望朝暾。"
"悠然五十八 其三","民国末当代初","聂绀弩","南京人报小，中国鬼才多。前有《神龛记》，继之《魔合罗》。奇文缺梨枣，沧海祭蛟鼍。白雪阳春好，吾头称此歌。"
"悠然五十八 其四","民国末当代初","聂绀弩","年方五十八，人赠六旬诗。尊相何寒乞，寿章也预支。友鸾和绀弩，画虎皆白痴。一杖随身细，王城信所之。"
"赠永玉","民国末当代初","聂绀弩","欠伸撞屋非关屋，未饱刮锅岂圣锅。手执钢刀九十九，迫教朽木歌复歌。猎归一兔千年讲，整到三风两手搓。不共蛮妮开画展，展他不过好瞧么？"
"请祖光为慎之写一字幅不意竟写拙作《搓草绳调王子夫妇》一首以赠慎之恰合其时复成此诗并寄","民国末当代初","聂绀弩","小姐香江百分百，先生昏事拖复拖。月明林下梅花好，艳遇宵深意味多。高旅名篇果奇特，珊瑚玉树交枝柯。请人写字知何故，恰写长绳紧紧搓。"
"赠梁羽生","民国末当代初","聂绀弩","武侠传奇本禁区，梁兄祝酒又茶余。昆仑泰岱山高矮，红线黄衫事有无？酒不醉人人怎醉，书诚愚我我原愚。尊书只许真人赏，机器人前莫出书。"
"无题","民国末当代初","聂绀弩","雅淡长谈复短谈，手谈于我更狼贪。都能粲舌三般若，除却弯腰七不堪。两屋煤炉蒸小暑，一窗霜月照微酣。读书五十年何少，自浴悬河每此渐。"
"赠董冰如高启夫妇武昌","民国末当代初","聂绀弩","平生高洁董冰如，老至双栖水果湖。门对珞珈山不远，人携辩证法同居。国风译好诗情重，血压防高菜味殊。有客叨烟兼扰酒，黄昏双送上街车。"
"六三元旦柬慎之","民国末当代初","聂绀弩","臣居北海君南海，岂少中浮万里槎。却将秋心托明月，化为诗意寄天涯。拍拖有女英皇道，艳福今年处士家。蛮语谈情何不可，多谈几句顶瓜瓜。"
"自咏答与可与可赠诗有谀泛处，自咏答之","民国末当代初","聂绀弩","瓢箪陋巷异颜回，俯仰乾坤尚此杯。纵骂鄙夫分肉好，倘逢淑女以诗怀。世人欲杀吾知罪，大道未闻小有才。何日兴高重一读，红楼梦与金瓶梅。"
"题《雪芹著书图》","民国末当代初","聂绀弩","一哭千红万艳悲，城西夜有鬼风吹。将雏挈妇鹑衣薄，啜粥著书斗室卑。往事凄凉天又黑，秋灯暗淡笔初挥。何人不读石头记，道作者痴今尚谁。"
"春日撰红文未竟偶携登香山置酒对榆叶梅读之用雪芹郊行韵寄汝昌诗兄","民国末当代初","聂绀弩","客不催租亦败吟，出门始解早春深。兼旬走笔足红意，半晌坐花心绿阴。山鸟可呼杯底语，我书恨待卷中寻。不知榆叶梅谁似，漫拟迎探薛史林。"
"同剑文觅曹雪芹墓不得","民国末当代初","聂绀弩","被两百年隔古今，乱风吹草杳人琴。悼红轩在知何似，脂砚斋堪共此心。短命奇才骨黄土，长篇大著字千金。西郊道有曹君墓，日落榛荒不可寻。"
"红楼梦人物七首 其一 宝玉与黛玉","民国末当代初","聂绀弩","家庭底事有烦忧，天壤何因少自由。不做夫妻便生死，翻教骨肉判恩仇。潇湘梦歇珠魂杳，木石盟虚衲影秋。一角红楼千片瓦，压低历史老人头。"
"红楼梦人物七首 其二 晴雯","民国末当代初","聂绀弩","削肩纤爪水蛇腰，命贱何妨气性剽。往日千金难一笑，从来谣诼痛离骚。脱红绫袄心真碎，补雀金裘力早抛。以被蒙头君且去，人天自此路迢遥。"
"红楼梦人物七首 其三 紫鹃","民国末当代初","聂绀弩","秋悲春困困潇湘，我在佳人锦瑟旁。爱海珠荒全是泪，情炉铁冷怎成钢。亦闻蜚语传金锁，故撰危词耸玉郎。绣口锦心参至计，侍儿肝胆照姑娘。"
"红楼梦人物七首 其四 鸳鸯","民国末当代初","聂绀弩","南山有鸟北山罗，罗作老奴小老婆。此日鸳鸯冲铁网，一天星斗乱银河。三军夺帅情何迫，匹女忘威事可歌。便作夫人谁更往，斯言绝决胜投梭。"
"红楼梦人物七首 其五 尤三姐","民国末当代初","聂绀弩","一夕叱羊皆化石，五年插柳未成阴。全倾种种衷肠话，只获悠悠道路心。尤物尤人情激越，巫山巫峡气萧森。寒光闪处青锋血，恨比晴颦似更深。"
"红楼梦人物七首 其六 妙玉","民国末当代初","聂绀弩","木鱼清磬伴弥陀，栊翠庵中恨几多。天上玉人离玉府，人间天女遇天魔。谁堪白璧青蝇玷，其奈红颜薄命何。寄语惜春休继躅，无尘埃处有风波。"
"红楼梦人物七首 其七 探春","民国末当代初","聂绀弩","何处飞来一绣囊，满园雏婢尽倾箱。三姑娘手快天下，王善保家尝耳光。之子与人家国事，颠风休动女儿裳。大妈不悦吾何恐，拼嫁荒山抑远洋。"
"红楼梦人物 其一 黛玉","民国末当代初","聂绀弩","窈窕临风林黛玉，猖狂痛哭贾长沙。痴男怨女此心死，碧海青天何处家。若问渠侬多少恨，数完庭树堕飘花。一声你好香消后，别院笙箫月影斜。"
"红楼梦人物 其二 又咏林黛玉","民国末当代初","聂绀弩","绝世深情林黛玉，终身痛哭贾长沙。痴男怨女此心死，碧海青天何处家。枕上姑娘刚掩泪，帘前鹦鹉便呼茶。一声你好谁听得，惨透才人笔底花。"
"红楼梦人物 其三 薛宝钗","民国末当代初","聂绀弩","深沉豁达又温文，腼腆凝妆作替人。儿女闺中归荡子，英雄天下老陪臣。飞来赤帜登时计，呕尽春心永夜魂。是我误他人误我，更将何以对痴颦。"
"红楼梦人物 其四 龄官","民国末当代初","聂绀弩","我禁斯园惟串戏，鸟能串戏亦拘笼。分明讥我笼中鸟，岂是人非肚里虫。蔷字划多衣被雨，情天气大口生风。本来相得还相骂，更有谁何在眼中。"
"水浒人物鲁智深三首 其一","民国末当代初","聂绀弩","肉雨屠门奋老拳，五台落发不参禅。姻缘说破销金帐，游戏闹翻碧柳天。有我深林无冤鬼，送君明月满山川。惺惺只顾惜惺惺，天地古今孰此贤。"
"水浒人物鲁智深三首 其二","民国末当代初","聂绀弩","何处何人有祸灾，洒家未肯挺身来？独撑一杖巡天下，只为三拳上五台。匹妇匹夫仇不复，行云行雨泪谁揩。桃花村自师经后，岁岁桃花烂漫开。"
"水浒人物鲁智深三首 其三","民国末当代初","聂绀弩","横身截挡人祸灾，截得人灾已上头。打罢三拳游代北，飞来一杖到沧州。佛灯狗肉几馋死，村夜桃花为嫁羞。欲访吾师何处所，海潮声里衲衣秋。"
"闻伍禾入院就医","民国末当代初","聂绀弩","一生守口口难瓶，九死形骸长颈䓨。曾有信来诗满牍，相期病好酒千觥。汉江日夜东流水，你我乾坤无尽情。端午前当能出院，欲披明月武昌行。"
"即事同王向","民国末当代初","聂绀弩","香山山道有高林，假我荒谈一树阴。天下谁人龙虎狗，口边沫喷去来今。跋坡玉女光长腿，问路青年抱大琴。都道谈风清四壑，戏邀啼鸟也披襟。"
"立秋日悠然肇仓小周枉过并同游北海次日得罗振玉联一副文曰岁事既登有禾有黍好宾方集以燕以游如纪昨盛欣成一律呈三公","民国末当代初","聂绀弩","岁事方登禾又黍，好宾既集燕兼游。三星到户迟孤月，八目瞠天信漏舟。"
"去日风烟云梦阔，几人涕泗洞庭秋。水中央者谁家子，彼美人兮张顾周秋夜北海怀冰奚禾曙","民国末当代初","聂绀弩","此日荆南几病夫，倘非邛竹倩谁扶。偶来打桨水天一，忽觉隔云山月孤。我欲乘风回武汉，人当相忘在江湖。平生自诩闲愁少，老遇秋怀也喟吁。"
"无题","民国末当代初","聂绀弩","两亿头颅一手提，诸侯八百排班齐。携将热核辉汝镜，嫁与西风作小妻。白帝城高隔狞笑，红颜得意故娇啼。人天此夜当终古，恨报东方欲晓鸡。"
"亦代兄五十嵩降","民国末当代初","聂绀弩","壈坎无时冯敬通，伊哦有句聂夷中。君逢大衍我花甲，人到年衰心日红。一笑强邻惊核热，何殊落叶舞西风。晋祠山水名天下，曾约相携一览共。"
"读钟三文学理论史近著","民国末当代初","聂绀弩","千锤万斧劈开山，片语单言也费才。往论今朝从笔削，先生未死已书埋。雄奇文有悲风响，老懒人惟愧汗揩。中夜谁知吾意敬，起当窗月一诗裁。"
"约仲衡迩冬为雪峰敬文做生日","民国末当代初","聂绀弩","一钟子期一冯唐，六十四鬓俱苍苍。民间文艺久胼胝，太平天国要文章。生日不知果何日，端阳过了将重阳。我有一言同意否，中秋醵宴为称觞。"
"雪峰六十 其一","民国末当代初","聂绀弩","早抛小布方巾去，时有普罗灵感来。刚见论争通俗化，忽惊名列索维埃。长征五岳皆平地，小饮三江酒一杯。回想西湖湖畔社，九天阊阖一齐开。"
"雪峰六十 其二","民国末当代初","聂绀弩","小帽短衣傲一时，灵山献颂见襟期。头颅险在上饶砍，名姓岂惟中国知。杨州明月茅台酒，鲁迅文章画室诗。他人有此或非乐，我是老乡将不辞。"
"雪峰六十 其三","民国末当代初","聂绀弩","荒原霭霭雪霜中，每与人谈冯雪峰。天下寓言能几手，酒边危语亦孤忠。鬓临秋水千波雪，诗掷空山万壑风。言下挺胸复昂首，自家仿佛即冯翁。"
"雪峰六十 其四","民国末当代初","聂绀弩","举酒邀花花面酡，以花挝马马欢歌。隔年风雪都晴了，如此江山奈老何。津惜渔人归一棹，弈嗟樵子烂千柯。太平天国多才杰，臣力犹堪施与罗。"
"为鲁迅先生百岁诞辰而歌 其一 题鲁迅全集","民国末当代初","聂绀弩","晚熏马列翻天地，早乳豺狼噬祖先。有字皆从人着想，无时不与战为缘。斗牛光焰宵深冷，魑魅影形鼎上残。我手曾摊三百日，人书定寿五千年。"
"为鲁迅先生百岁诞辰而歌 其二 题辞","民国末当代初","聂绀弩","野草浅根花不繁，朝遭践踏暮芟删。我将狂笑我将哭，哭始欣然笑惨然。明暗死生来去际，友仇人兽爱憎间。实时沉默空开口，天地有如此夜寒。"
"为鲁迅先生百岁诞辰而歌 其三 秋夜","民国末当代初","聂绀弩","梦中微细小红花，有瘦诗人泪灌他。道是冬随秋去后，行看蜂与蝶争哗。夜游恶鸟刚飞过，䀹眼鬼天快亮吗。火引青灯虫破入，刺天枣树尽丫杈。"
"为鲁迅先生百岁诞辰而歌 其四 影的告别","民国末当代初","聂绀弩","落拓依人没主张，何如分手各徜徉？虚空占否心灵罅，黑暗消于日月光。不愿随君归地狱，还愁带我上天堂。吾今事事惟孤往，影也来为告别忙。"
"为鲁迅先生百岁诞辰而歌 其五 死火","民国末当代初","聂绀弩","梦自冰山堕冰谷，忽逢死火似珊瑚。体温终竟惊醒了，冰冻里真睡熟无。出谷烧完留谷死，白天用少黑天需。我终被碾车轮下，及见荒寒又噬渠。"
"希望","民国末当代初","聂绀弩","我心孤寂欠安平，无乐有哀少色声。今日毒仇刀血火，何时星月蝶鹃莺？青春此世如乌有，迟暮于人亦等零。绝望之虚似希望，茫然回首望东明。"
"好的故事","民国末当代初","聂绀弩","柳下青青一丈红，种由村女抑村童？花开影落清池里，妆就人窥宝镜中。天送白云来作伴，鱼游绿藻每相逢。我方凝视惊奇美，何处飞来一石咚！"
"暮碣文","民国末当代初","聂绀弩","狂热酷歌中中寒，复于天上见深渊。以心糊口情何恻，将齿咬唇意岂安。我到成尘定微笑，君方入梦有初欢。谁人暮碣刊斯语，瞥见其腔少肺肝。"
"淡淡的血痕中","民国末当代初","聂绀弩","苦酒微温酌与人，非醒非醉但微醺。废墟上矗新荒冢，草里中留淡血痕。谁是地天间勇士，这般造物主良民。方生未死将生者，倘不全苏定永沦。"
"失掉的好地狱","民国末当代初","聂绀弩","地狱越荒鬼越肥，井然秩序转堪悲。鬼魂应悔轻翻手，人类自欣强插旗。马面牛头高奉草，刀山剑树旧呻嘶。一经整饬容全改，槛外孤花已顿萎。"
"即事用雷父韵","民国末当代初","聂绀弩","虽邻柳巷岂花街，不为借书死不来。枯对半天无鸟事，凑齐四角且桥牌。江山间气因诗见，今古人才带酒杯。便是斯情何易说，偶因尊句一诙谐。"
"挽高树颐二首 其一","民国末当代初","聂绀弩","每以出差为壮游，归程万里死兰州。得年半百多三岁，入党四旬少几秋。法电风云曾叱咤，绝边林垦正筹谋。一生肝胆人间照，余力犹承为我猷。"
"挽高树颐二首 其二","民国末当代初","聂绀弩","从今不见亦何伤，人道斯人已竟亡。三十几年老朋友，百千万事与商量。初交乍脱中央社，晚岁欣逢北大荒。于我都成终古恨，仰天搔首意茫茫。"
"元日寄高旅","民国末当代初","聂绀弩","比年元旦例吟诗，首寄香江杜牧之。祖国灾荒曾去日，先生包裹尚今时。笔逢秋姊有诗写，命犯孤鸾无药医。多少世间豪富客，名驹肯借窭人骑。"
"赠悠然次顾韵","民国末当代初","聂绀弩","倘非香港大公报，看尔悠然能遂初。饮酒愁心挂肠胃，著书明月满江湖。行如小说龙须虎，居号长安凤尾鱼。今岁甲辰始花甲，生辰还要寿诗无？"
"嘲悠然搬花闪腰","民国末当代初","聂绀弩","悠然赏菊三径东，与花督邮造次逢。已无冠挂凭腰折，盆花五斗米不同。陶令文章世便夸，张生约就也抓虾。肠溃去年因酒好，今年腰闪为贪花。谁肯牡丹花下死，爱花单爱隐君子。安得十五女儿腰，既如白练复绕指。屈伸天地色玄黄，俯仰乾坤花红紫。且搬千盘万盘花，一笑吾生行乐耳。社会主义建设吾老矣。"
"雪峰寻洪杨遗迹四首 其一","民国末当代初","聂绀弩","手提缘笔向山川，细检王图入简编。草泽狐鸣惊大宝，鹑衣虎吼奋金田。风流人物何今古，水浒文章与后先。我欲随行携一帚，为君纸上拂尘烟。"
"雪峰寻洪杨遗迹四首 其二","民国末当代初","聂绀弩","不有雄心与霸才，怎描今古烈风雷。定知山水喁喁望，始见先生得得来。两粤狂潮吞日月，三江战骨掩蒿莱。流风胜迹花千朵，都待冯郎梦笔开。"
"雪峰寻洪杨遗迹四首 其三","民国末当代初","聂绀弩","天下兴亡几匹夫，沉沉胜广痛须臾。平分土地奴欺主，还我河山汉逐胡。大事何因终偾了，百年谁有一言乎？知君此去胸襟阔，不仅雄风入画图。"
"雪峰寻洪杨遗迹四首 其四","民国末当代初","聂绀弩","千山俯首万山低，草地行军百鸟啼。倾酒濯缨茅镇北，哦诗叱马夜郎西。曾经龙虎风云会，最解天朝始末题。此日江南烟景好，风衣雨伞不须携。"
"南行别雷父用其钱行韵","民国末当代初","聂绀弩","前面山高后面低，杜鹃啼罢鹧鸪啼。桃花雨堕春将暮，人影竿长日已西。谁把老残游记续，但欣雷父饯诗题。君能从我情知好，骑个驴儿一伞携。"
"广州调三流","民国末当代初","聂绀弩","三流出口成章地，一客低头认罪时。休学灌夫多使酒，若逢西子莫题诗。爽今宵约真无赖，望海珠桥有所思。独对蓝天人不识，夜阑不寐自神驰。"
"再扫萧红墓四首 其一","民国末当代初","聂绀弩","匍匐灵山玉女峰，暮春微雨吊萧红。遗容不似坟疑错，碑字大书墨尚浓。生死场剽起时懦，英雄树挺有君风。西京旧影翩翩在，侧帽单衫鬓小蓬。"
"再扫萧红墓四首 其二","民国末当代初","聂绀弩","流离东北兵戈际，转徙西南炮火中。天下文章几儿女，一生争战与初终。狼牙啮敌诗心蛊，虎胆修书剑气虹。蒋败降倭均未见，恨君生死太匆匆。"
"再扫萧红墓四首 其三","民国末当代初","聂绀弩","奇才末世例奇穷，小病因循秋复冬。光线无钱窥子外，文章增命到红中。太平洋战轩窗震，香港人逃碗甑空。天地古今此遥夜，一星黯落海嵎东。"
"再扫萧红墓四首 其四","民国末当代初","聂绀弩","闻近弥留絮语中，一刊期与故人同。悠悠此恨诚终古，渺渺予怀忽廿冬。浅水湾头千顷浪，五羊城外四山风。年年虎吼龙吟处，似以新篇傲我侬。"
"萧红墓上 其一","民国末当代初","聂绀弩","黄河滚滚怒而东，去日山川动荡中。有寇追踪千里月，与君横渡八方风。万倭其奈天生德，一艇轻飞地母宫。回首此情犹未远，如何人说凤台空。"
"萧红墓上 其二","民国末当代初","聂绀弩","霓雌不碍以文雄，隽语长思鲁迅翁。刊物两期同海燕，龙门一品进萧红。我人宁信灵魂说，叟女终无地下逢。果尔春来亦何觉，乱搔华发向空濛。"
"萧红墓上 其三","民国末当代初","聂绀弩","东风今已压西风，春在文园艺圃中。众鸟争喧花里笑，百花齐放鸟喧中。呼兰河畔花成浪，越秀山边鸟作钟。万紫千红犹有恨，恨无叶此与萧红。"
"渔民新村二首 其一","民国末当代初","聂绀弩","水上人家陆上迁，区区此事政空前。初时径与船为屋，随后故教屋似船。渔网女裙晒篷顶，神龛花钵供舱边。楼房瓦舍何尝少，不似陆舟泼眼鲜。"
"渔民新村二首 其二","民国末当代初","聂绀弩","蛋家儿女蛋家装，赤脚挑鱼上市场。男子风波深浅海，母亲习惯旦昏香。田园鸡犬桃千树，蓑笠楼台水一方。我指新村向人说，得歌颂处即沧桑。"
"蛋户疍","民国末当代初","聂绀弩","蛋家儿女蛋家装，赤脚挑鱼上市场。男子风波深浅海，母亲心事旦昏香。宵灯半宿争明灭，晓梦鱼龙辨现藏。万顷波涛卓竿立，天苍苍处水茫茫。"
"访丘东来烈士陵园故居 其一","民国末当代初","聂绀弩","英雄树上没花开，马福兰村有草莱。难弟难兄此墙屋，成龙成虎各风雷。才三十岁真雄鬼，无第七连也霸才。老母八旬披鹤发，默迎儿子故人来。"
"访丘东来烈士陵园故居 其二","民国末当代初","聂绀弩","任是尸山血海行，中华儿女志干城。哀兵必胜古兵法，时日偕亡今日程。游击战中遭遇战，一书生死万民生。人间换后江山美，百丈碑刊勇者名。"
"访丘东来烈士陵园故居 其三","民国末当代初","聂绀弩","小仲谋追大仲谋，有人闾倚几阳秋。壮哉野泽三春草，赌掉乾坤两颗头。此日登堂才拜母，他生横海再同舟。范张鸡黍存悲殁，蘸笑南溟画虎丘。"
"访丘东来烈士陵园故居又三首 其一","民国末当代初","聂绀弩","锄锹旗笠县圩村，夜半枪敲地主门。陆海丰人红一姓，斯巴达族战为魂。风流骏骨无抔土，铁打钢肠有泪痕。二十余年我何在，输君后起以文存。"
"访丘东来烈士陵园故居又三首 其二","民国末当代初","聂绀弩","抛却南山一敝庐，左提枪杆右携书。几曾天下文章伯，肯是沙场怯懦夫。游击战中遭遇战，一头颅博万头颅。人间换后江山美，愁绝国殇不可呼。"
"访丘东来烈士陵园故居又三首 其三","民国末当代初","聂绀弩","拥笔千枝又万支，满怀革命战争诗。犬儒惜墨如金处，虎将涂鸦以血时。连长所遭唯苦斗，队员通迅有雄姿。生前小说杨无敌，死后梅花史督师。"
"重到海城呈彭母二首 其一","民国末当代初","聂绀弩","别名小莫斯科好，胜地暌违卅八春。宫厦城墙红作姓，妇婴儿女战为魂。一时才俊无遗冢，何处江山不故人。遥指木棉花下路，似犹旗笠万农民。"
"重到海城呈彭母二首 其二","民国末当代初","聂绀弩","风云龙虎彭三杰，宇宙光荣母一家。母意已成儿女志，此心犹着凤凰花。人称九十为眉寿，我以沧桑纪岁华。社会主义春不老，孙曾艺辅枣将瓜。"
"垂钓赠张家佑","民国末当代初","聂绀弩","惠亭水库水如烟，家佑先生一钓悬。人若遍临天下水，鱼都潜在水中天。手提半篓千斤重，口糊全家块把钱。君去八旬今尚远，怎知西伯不尊贤。"
"没字碑","民国末当代初","聂绀弩","天后陵前没字碑，荡妇妄题一句诗：“暗照则天而则之”。东施效颦人尽嗤，岂汝称孤道寡时？骑虎难下终需下，君问归期未有期。"
"在西安时曾往碑林买圣教序拓本心有所得卜得一诗","民国末当代初","聂绀弩","廿七年前未看碑，千树万树寒鸦飞。两人敧傍泮水立，一叶轻浮双影迷。从此风云隔鸿爪，也曾霜雪满征衣。今朝定买右军贴，借卜伊人归不归。"
"临潼古迹次壁间郭沫若韵","民国末当代初","聂绀弩","楼台万树苍，一水祸前唐。秦冢无胡亥，鸿门惜项王。亡幽因举火，捉蒋似牵羊。谁可方扁鹊，使人寿且康。"
"遇有光西安","民国末当代初","聂绀弩","黄河之水自天倾，一口高悬四座惊。何处相逢谈兴少，片时不见旅愁生。人讥后补无完裤，我恐先生是岁星。举碗自谦茶博士，乐原游上马蹄轻。"
"有光枉过","民国末当代初","聂绀弩","驱炎雨过晚凉天，好客登楼月在先。谁主谁宾茶两碗，蓦头蓦脑话三千。愁君学博心多累，恨我平时见每偏。倘有幽花同此座，不知今夕是何年。"
"悠然六十 其一","民国末当代初","聂绀弩","状貌恂恂张子房，齿牙摇落鬓毛苍。日三斤酒半碗饭，断一回腰千次肠。坐老江湖波涌跌，起看天地色玄黄。寒梅未蕊黄花死，知倩何花佐寿觞。"
"悠然六十 其二","民国末当代初","聂绀弩","始逢绿鬓春风面，初版白门秋柳时。二十岁人天怕我，新闻记者笔饶谁。多情眷属西厢遇，革命文章子夜披。才气有棱扪不得，岂惟痛饮始吾师。"
"悠然六十 其三","民国末当代初","聂绀弩","廿年相识少谈攀，谈在金陵雨后山。明时耻为闲公仆，古典应须老稗官。本钦史笔追司马，况爱新民为友鸾。大错邀君朝北阙，半生无冕忽南冠。"
"悠然六十 其四","民国末当代初","聂绀弩","吾庐独破风雷雨，广厦宏开亿万千。自恨肝肠艰水土，谁憎日月照山川。无弦琴会清商曲，没字碑寻白雪篇。耳眼通天茶醉后，乾坤袖手弈枰边。"
"悠然六十 其五","民国末当代初","聂绀弩","中书君倘尚中书，不是遂初也遂初。已拥人民原子弹，何忧国际执金吾。残年饱醉容身在，尽日讴歌地有余。子寿三千余礼拜，我诗五十六屠沽。"
"查九枉顾步见赠韵","民国末当代初","聂绀弩","君从南国到京华，人与江山共一查。偶值晴朝游北海，翻劳稀客请东家。儿时趣事千杯酒，老景荒唐一夜茶。市近盘飧兼味有，葫芦上了又冬瓜。"
"步酬查九寒斋题壁","民国末当代初","聂绀弩","忆水南门十字街，儿时相逐跃台阶。胡然初白玉堂叟，下顾三红金水斋。四境鸡鸣无狗盗，两生鸽异对狐谐。龙蛇走壁风雷吼，知是尊诗抑鄙怀。"
"题瘦石秀芳婚影","民国末当代初","聂绀弩","才子佳人岂易逢，君家夫妇太从容。思化十三陵库水，照尔双飞倩影鸿。"
"萧红遗像系诗","民国末当代初","聂绀弩","与君曾近五千里，乃有斯篇持寄君。画与书诗惟两绝，人同尔我早终分。友朋情意何生死，今昔江山迥旧新。大任谁胜萧女传，港中高旅最高文。"
"元旦寄慎之并序","民国末当代初","聂绀弩","两浆西湖浩荡春，十余年别忽兹辰。孤山树老娟娟影，抔土草新小小坟。我于北海曾惊艳，君谓东施但解颦。醒来笑口犹难抿，第一天怀第一人。"
"与海燕公园看牡丹以其意成一绝","民国末当代初","聂绀弩","三十六宫万点霞，玉环飞燕共乘车。何来白日红楼梦，贫贱人看富贵花。"
"赠浩子二首 其一","民国末当代初","聂绀弩","几千几百万斤土，两手双肩挖并挑。天下何人无伟力，人间一膂莫虚骄。昂头自骋溜缰马，迎面忽来独木桥。江泰姣妻谁不羡，而今只乘女儿幺。"
"赠浩子二首 其二","民国末当代初","聂绀弩","昔人访戴曾千里，今我家居戴自来。南口风沙苹果树，北京鱼肉牡丹牌。棉衣棉裤三天跑，小女小儿一见才。最后晚餐须烂醉，明朝赤膊石头抬。"
"咏千头菊和迩冬","民国末当代初","聂绀弩","迩冬家有千头菊，绀弩诗成月转廊。天地以诗矜肃穆，江山借此焕文章。卿同我遇风兼雨，我比卿颜瘦更黄。何事紫云开口笑，满头花插九秋霜。"
"俊杰陈初新婚","民国末当代初","聂绀弩","识时务者为俊杰，识俊杰者唯陈初。两俱不识垂垂老，比小夫妻太不如。"
"绝句四首 其一","民国末当代初","聂绀弩","初逢喜事嫁初初，底以郭郎为女夫。玉叶金枝挨了打，痴聋岳反劝翁姑。"
"绝句四首 其二","民国末当代初","聂绀弩","喜宴欣开十步成，不知何处许娇藏。时方号召都游水，水上一鸳又一鸯。"
"绝句四首 其三","民国末当代初","聂绀弩","乍起双眉便画成，春山人似画中情。何因定作春山样，压住秋波莫漫横。"
"绝句四首 其四","民国末当代初","聂绀弩","性忌阳孤与独阴，连枝比翼始天心。此身差可新婚祝，四十年夫妇至今。"
"迩冬出院二首 其一","民国末当代初","聂绀弩","一人出院一家春，三月曾医胆固醇。为兹词赋诗歌手，走动东南西北人。和诗不作心常泰，园草久培手欲皴。六七八旬春至半，半盘棋后酒逡巡。"
"迩冬出院二首 其二","民国末当代初","聂绀弩","一人出院一家春，三月曾医胆固醇。似否遐荒身去久，偶然风雪夜归人。小园枯树晴朝赋，古砚残荷雨点皴。倘把骚坛比天下，一麾今可代天巡。"
"钟三四清归","民国末当代初","聂绀弩","陌上霏微六出花，先生归缓四清夸。忙中腹烂诗千首，战后人俘鬼一车。青眼高歌望吾子，红心大干管他妈。民间文学将何说，斩将封神又子牙。"
"除夕奉杯","民国末当代初","聂绀弩","问题端在几篇诗，三问王倪四不知。上月曾来半封信，今宵定卖历年痴。寥天一鹤诚高矣，香港九龙要慎之。画杜秋娘谁更好，先生笔是尹公师。"
"苗公两度见访失迎留诗依韵奉和即呈哂政","民国末当代初","聂绀弩","戏演一台又一台，难逢富贵逼人来。诗成北大荒干菜，心似广东话湿柴。荷叶饭无张角米，冬瓜盅少易牙才。高轩偶有芳嘉客，亲致长安市上埃。"
"再和苗公吟豪哂政","民国末当代初","聂绀弩","梁山伯与祝英台，久矣收音机不来。九妹当年胸有竹，梁兄一旦骨如柴。情能并死非悲剧，天所挻生始蠢才。堪笑古今儿女子，每因痴怨跌尘埃。"
"回思前情复叠和一首三呈苗公吟豪哂政","民国末当代初","聂绀弩","八句诗留写字台，冤哉两度扑空来。不知黄老无名火，销得青山几担柴。嗟我失迎果遗憾，把诗环诵此奇才。夜深忙和思聊赎，末字偏逢险韵埃。"
"趁韵五和苗公留赐诗即呈大政","民国末当代初","聂绀弩","忽焉乌里雅苏台，杨柳依依入梦来。记饮乌苏里江水，想烧阿尔泰山柴。男儿足迹当天下，万里襟期愧不才。何事语君聊自诩，卅年前到索维埃。"
"六七八次和苗公三首 其一","民国末当代初","聂绀弩","身侧乾坤大舞台，正生小丑两担来。不知有汉回君棹，见弃于妻打我柴。少正卯除因肃政，盆成括死岂无才。自摸伸手此头在，未报彼苍涓与埃。"
"六七八次和苗公三首 其二","民国末当代初","聂绀弩","昔年刘阮下天台，知否此生会重来。人面空时天似漆，桃花谢后树堪柴。肇窥晨又晨窥肇，才怨拙翻拙怨才。俯视齐州烟九点，双双何以返尘埃。"
"六七八次和苗公三首 其三","民国末当代初","聂绀弩","翻译界有谢素台，半部曾译边城来。译文出版走不胫，稿费在家堆成柴。愧我卅年昧俄语，输她一旦显英才。贫穷此事偏相恼，任是闭门却扫埃。"
"咏李清照，作为次和苗公留诗第十首呈教","民国末当代初","聂绀弩","便有骚人避乱台，归来堂主肯归来。八千里路邦家女，十万卷书寇盗柴。金石文章传后序，诗词要领见真才。仓皇北宋成南宋，谁写征迁寸寸埃。"
"赓和大作三首呈苗公 其一","民国末当代初","聂绀弩","几时同上越王台，台上披襟细雨来。芹圃文章君浊玉，杏坛子弟我愚才。春风十里征花信，天下一匡扫霸才。放眼乾坤谁不乐，浩歌声在软红埃。"
"赓和大作三首呈苗公 其二","民国末当代初","聂绀弩","取人以貌遇澹台，昭谏能诗孰嫁来。书入燕城高举烛，臣称汉帝乱堆柴。世间每事错中错，天下人谁才不才。著述名山何处少，活该君我老风埃。"
"赓和大作三首呈苗公 其三","民国末当代初","聂绀弩","只为三拳上五台，口中鸟淡下山来。独撑一杖巡天下，倒拨垂杨做劈柴。闹野猪林存至友，卧销金帐有高才。每闻捧喝如狮吼，吼破寰区百丈埃。"
"歪诗两首呈苗公政 其二","民国末当代初","聂绀弩","杜陵昔上凤凰台，独念凤雏乏食来。捧血为泉心竹实，愧身无肉骨茅柴。凤兮奇瑞非凡鸟，甫也孤忠不世才。但得于时有微补，谁从顶踵惜涓埃。"
"鸾语","民国末当代初","聂绀弩","酒尊加饭黜茅台，白酒年来饮不来。寒舍人多无厦屋，诗翁韵少未胡柴。眠花心事真成梦，糊口文章最费才。小学生求帮组字，字题荒谷暮祠埃。"
"即事呈张老并简满苗叠柴韵","民国末当代初","聂绀弩","帮老正兴站柜台，三人合等一人来。有招文袋堪携酒，此大官人似姓柴。兰友黄金吾末座，稗官红水尔雄才。相将绒线胡同去，七路开车滚滚埃。"
"无题柴韵八首 其一","民国末当代初","聂绀弩","不如径上玉华台，烤肉季花九块来。贵在烧鸡佐黄酒，烤由烈火就干柴。赐书三水红金屋，愧少平山冷燕才。两个神童两迂叟，倾谈涤尽凤城埃。"
"无题柴韵八首 其二","民国末当代初","聂绀弩","何须池馆与楼台，梁孟庑居乐自来。妒眼窥锅难煮肉，贼心媚灶易偷柴。客逢鹦鹉千年赋，人羡豆萁七步才。东屋姓张西屋李，张家飞进李家埃。"
"无题柴韵八首 其三","民国末当代初","聂绀弩","不管何时解放台，王公且喜不重来。我除龙井谁耽茗，君入虎林自打柴。已省明时无敝政，愿为真理一奴才。吕翁遭捆还挨揍，腹有诗书窍有埃。"
"无题柴韵八首 其四","民国末当代初","聂绀弩","稿费多如谢素台，登车人道大爷来。须飘走马蓝关雪，骨傲戏蟾刘海柴。蕉鹿文名真抑梦，莼鲈去志胆兼才。沉船处见千帆影，一念长安五父埃。"
"无题柴韵八首 其五","民国末当代初","聂绀弩","诗是先生逼上台，几曾韵许我拈来。本钦人棒书尤棒，未意诗柴韵也柴。词赋愈工愈小技，英雄越老越乔才。批庄注杜吾何敢，自有周村与杜埃。"
"无题柴韵八首 其七","民国末当代初","聂绀弩","年轻倘肆雨花台，哪得南京人报来。下笔千言先换酒，开门七事首须柴。时文砚友金生色，川味厨娘李美才。再到东城幸过我，黄娇为尔洗襟埃。"
"无题柴韵八首 其八","民国末当代初","聂绀弩","也曾几度上吹台，张吻学吹吹不来。从此改途吾拍马，一躬到地为背柴。道逢醉汉花和尚，口唱猥歌倘秀才。我喊姐夫他不悦，贫僧尚未惹尘埃。"
"荒庭酬黄苗子寒斋即事","民国末当代初","聂绀弩","荒庭木落又纷纷，岁暮耽书远妇醇。偷作批庄评杜客，怕嗤厚古薄今人。首尾冠裳曾戴脱，池塘风水偶平皴。毛肚开膛寒更好，几时破例一杯巡。"
"毛肚开膛和苗公","民国末当代初","聂绀弩","毛肚开膛等发薪，管他烈酒与烟醇。忆初同试川江味，似有参观外国人。沾口活牙能辣脱，偎炉冻脸可烘皴。定然狂醉归休晚，怕李金吾正夜巡。"
"金台四首 其一","民国末当代初","聂绀弩","蓬蒿何处有金台，怅对空天问郭隗。七十二城俱下矣，望诸君尚何为哉。英才奇迹惊神器，庸主私心尽鬼胎。不到黄金台不见，已教反间计频来。"
"金台四首 其二","民国末当代初","聂绀弩","焉用黄金与郭隗，我真好士自多才。非才碌碌邀奇赏，国士惺惺肯远来。豫让桥边无货贿，燕昭台上合蒿莱。何人不赞黄金策，广武登临一啸哀。"
"金台四首 其三","民国末当代初","聂绀弩","风云龙虎事难猜，骏骨真招远者来。士以金来士良丑，马因闲死马堪哀。剧辛乐毅果何物，落日燕山兴古怀。吊罢陈人忽狂喜，黄金今不预人才。"
"金台四首 其四","民国末当代初","聂绀弩","远人却为黄金来，误尽苍生是此台。七十二城余鬼哭，火牛阵血动天哀。秦兵一出燕齐举，渔簏愁无鹬蚌猜。郭老昭王皆鼠目，一匡天下两樗才。"
"赠猫画家张正宇","民国末当代初","聂绀弩","十八猫图李霭之，平生襟抱在猫儿。果然图画行天下，并以人猫讽一时。大笔挥来惊鼠窃，别名妙矣恰猫痴。画龙画虎宁非计，世上无猫我定为。"
"咏猫为正宇黑妮作","民国末当代初","聂绀弩","事事人前妙矣呼，朝朝缘木有求乎。铗边冯谖鱼歌晚，花底秦宫蝶梦蘧。犁彼穴庭鼠焉往，相君颜貌虎何殊。何因鲁迅竿驱后，叟女张皇竞画渠。"
"咏猫头鹰","民国末当代初","聂绀弩","当是黑猫插翅翔，无端小兽俨禽王。一天月色昏黄久，五夜歌声怨慕长。诗向鸱鸮能混帐，友如蝙蝠惯骑墙。枭雄世有刘玄德，暗弱刘璋汝暗强。"
"送高荒之蓉","民国末当代初","聂绀弩","武乡涕泪双雄表，杜甫乾坤一腐儒。尔去成都兼两杰，为携三十万言书。"
"冰轮","民国末当代初","聂绀弩","冰轮冉冉向西流，流过巴州又益州。便到芦山亦华夏，何须锦水始中秋。骚人见月诗当酒，杞客观天梦也愁。愁大盗来惊月好，连仁带义广寒偷。"
"有赠四首 其一","民国末当代初","聂绀弩","龄官戏串牢坑里，阿Q人生天地间。得半生还当大乐，无多幻想要全删。百年大狱千夫指，一片孤城万仞山。客子休嗟泥滑滑，河洲定有鸟关关。"
"有赠四首 其二","民国末当代初","聂绀弩","谈孺子牛俯首甘，见先生馔口涎馋。儿童涂壁书忘八，车马争途骂别三。世有奇诗须汝写，天将大任与人担。买丝若绣平原像，恐使嵇生更不堪。"
"有赠四首 其三","民国末当代初","聂绀弩","物无禾马东西海，人有主宾上下床。驴背寻驴曾万里，梦中说梦已千场。补天共比通灵玉，画虎人呼告朔羊。偷比老彭吾岂敢，一山溪水一汪洋。"
"有赠四首 其四","民国末当代初","聂绀弩","岂关风雨故人怀，自挈湖山入梦来。净扫浮云瞻玉垒，同骑骏马觅金台。英雄天下诗千首，花月春江酒一杯。斯是海棠开日梦，至今重盼海棠开。"
"风怀三首 其一","民国末当代初","聂绀弩","尔为迁客往成都，吾爱小庄屋上乌。今日密云风习记，几人三十万言书。汤圆抄手当尝了，司马扬雄有后乎。一事堪骄杜工部，无须自盖草堂居。"
"风怀三首 其二","民国末当代初","聂绀弩","三十年前口号提，今方定案敢嫌迟。国防一派争曾烈，鲁迅先生病正危。当日万言名论在，凌烟诸将首功谁。介推焚死哈哈笑，思考世真脚底皮。"
"风怀三首 其三","民国末当代初","聂绀弩","一事是非三十年，十馀年又事迁延。诸公衮衮专台省，天下滔滔几圣贤。自信罡风临毒草，不疑眢井仅微天。于今获得真消息，尔案犹须廿载悬。"
"血压三首 其一","民国末当代初","聂绀弩","西川逐客更西征，只有头颅可代行。方诩心期秋水阔，忽惊血压海潮生。戚忧贫贱平常事，衰病流徒未死情。三十万言书大笑，一行一句一天刑。"
"血压三首 其二","民国末当代初","聂绀弩","乾坤斗大一囚颀，四顾千山尽赭衣。血压猛高情仿佛，大人难说势岿巍。山中木落权枯卧，陌上花开或缓归。三十万言书好在，岂真吾道遂全非。"
"血压三首 其三","民国末当代初","聂绀弩","尔身虽在尔头亡，老作刑天梦一场。哀莫大于心不死，名曾羞与鬼争光。馀生岂更毛锥误，世事难同血压伤。三十万言书说甚，为何力疾又周扬。"
"全撕某诗稿","民国末当代初","聂绀弩","风雨倘来某在斯，只愁无地着君诗。令人不作三公处，是尔吟安一字时。疾视衷悲天地窘，浩歌狂热鬼神嗤。谁曾崔女情书读，我当晴娘扇子撕。"
"岁暮焚所作","民国末当代初","聂绀弩","自著奇书自始皇，乾坤袖手视诗亡。诗亡人岂春秋作，身贱吟须釜甑妨。自嚼吾心成嚼蜡，尽焚年草当焚香。斗牛光焰知何似，但赏深宵爝火光。"
"解晋途中与包于轨同铐，戏赠","民国末当代初","聂绀弩","牛鬼蛇神第几车，屡同回首望京华。曾经沧海难为泪，但到长城岂是家。上有天知公道否，下无人溺死灰耶。相依相靠相狼狈，掣肘偕行一笑哈。"
"挽包于轨","民国末当代初","聂绀弩","我思闻道耳偏聋，君以邯郸故步封。鬼话三千天下笑，人间七十号间逢。风寒松柏凋当后，室隘芝兰臭更浓。浩荡东风吹涸辙，误穿只鲤尺书胸。"
"赠电工小蒋","民国末当代初","聂绀弩","沁园春雪蒋山青，二十五龄一岁星。天以邹阳继邹衍，史传孙武即孙膑。胸中早有辩证法，舌底犹翻花样经。手捏窝窝成话本，猴猪兔马又沙僧。"
"送大学生小王","民国末当代初","聂绀弩","五台张耳向三台，定有金鸡报晓来。将有事时当平日，于无声处听春雷。本非今古奇观事，孰是娲天久弃才。父老江东传话乐，大王风送小王回。"
"赠荣军王又甫","民国末当代初","聂绀弩","知是情场是恨场，偕花烛夜动刀枪。田横五百乒乓队，孙武三千纺织娘。水漫金山人醉醋，兵鏖赤壁火烧床。谁曾吃过盐包子，吃了盐包便不祥。"
"铁道兵小盛","民国末当代初","聂绀弩","十几岁焉不好强，擦掌磨拳俟天光。弓刀隐现十三妹，人虎醉醒武二郎。修过人民三里铁，打成自己四周墙。谁知究竟因何故，只觉前途事渺茫。"
"赠小李","民国末当代初","聂绀弩","十几岁焉不好强，擦拳磨掌俟天光。钗弓隐现十三妹，人虎醉醒武二郎。修过人民三里铁，打成自己四周墙。赠君毛泽东思想，要从灵魂深处降。"
"推水同李四","民国末当代初","聂绀弩","孰后谁前各自猜，你追我赶在轮台。君形曲屈伤书卷，吾道迂回碍酒杯。天下人方勤汲引，地中海莫久徘徊。游周斗室三千里，南极仙翁白鹤来。"
"狱中又赠李四","民国末当代初","聂绀弩","此地山多庙也多，与君随喜后观摩。紫竹林中点滴翠，白莲花下一群鹅。君在上方催鸟叫，我搜下里向天歌。登山涉水吾衰久，幸赖相将上下坡。"
"沁园春 赠木工李四","民国末当代初","聂绀弩","马恩列斯，毛主席书，左拥右摊。觉唯心主义，抱头鼠窜，形而上学，哑口无言。滴水成冰，纸窗如铁，风雪迎春入沁园。披吾被，背加皮塔尔，鱼跃于渊。坐穿几个蒲团，遇人物风流李四官。藐鸡鸣狗盗，孟尝宾客，蛇神牛鬼，小贺章篇。久想携书，寻师海角，借证平生世界观。今老矣，却穷途罪室，邂逅君焉。"
"采桑子 读资本论第四卷后赠小李","民国末当代初","聂绀弩","曹公大句矜乌鹊，输了甲兵，赢了歌行。子诵星稀我月明。周郎神火船江昼，何处后生，胜过先生？竟遣东风嫁战争。"
"临别赠小李","民国末当代初","聂绀弩","难事逢轻当为重，霉时计短不如长。勘破浮云未了事，何须夜赶嫁衣裳。"
"七十 其一","民国末当代初","聂绀弩","死来不可复燃乎，戏把前程问火炉。败絮登窗邀雪舞，残冬恋号待诗除。卷中兵哲人填鸭，梦里荤蔬獭祭鱼。七十衰翁观世界，从心所欲矩先逾。"
"七十 其二","民国末当代初","聂绀弩","大风吹倒水红楼，儿女英雄为尔愁。人比山中赤松老，令逢园里绿杨秋。吾头可断申公豹，斯疾难瘳冉伯牛。何种恶名无盛贶，只无人说反潮流。"
"船屋二首 其一","民国末当代初","聂绀弩","船尾船头尽是花，船山老景赤城霞。曾经沧海难为水，从此桃源便是家。蕉岭楼台机着陆，蔗田风雨岸浮槎。旁人那解人飞跃，错比蛟龙困在沙。"
"船屋二首 其二","民国末当代初","聂绀弩","庐即是舟舟即庐，舟中贮满美人鱼。何年政少渔苛税，此日人方陆定居。岂有天涯漂泊者，不欣海内又安乎？舱明二十八星宿，夜赶千家广厦图。"
"武汉大桥桥上二首 其一","民国末当代初","聂绀弩","抽刀断水水还流，十里长廊窈窕浮。头上行周春试马，胸中正轨夜飞辀。长身尺蠖量天堑，短线针神补地球。江入楚宫腰自细，非关束带女儿愁。"
"武汉大桥桥上二首 其二","民国末当代初","聂绀弩","更利长驱百万兵，拨河两岸戏龙争。西怜白帝刘玄德，东赏摩天聂士成。人物江天供俯仰，车船舟马自纵横。倚栏心事无沉苦，不羡遥空一雁轻。"
"望武汉大桥","民国末当代初","聂绀弩","驱炎昨夜雨倾盆，百二阑干宿雨痕。游女汉皋遥指点，老人圯上互温存。伊谁作画天开榜，似我题诗雁过村。当户天孙微叹息，人间有此不销魂。"
"武汉大桥桥夜二首 其一","民国末当代初","聂绀弩","尤物江东大小乔，为谁风露立中宵。空中车马惊驰走，水底星灯眩动摇。两两花开桥堡月，双双人到月宫桥。天街夜肃华清暖，旖旎云屏各自娇。"
"武汉大桥桥夜二首 其二","民国末当代初","聂绀弩","单衣凉露夜吹箫，桥划水天两把瓢。星烂月空银喷嚏，月泅星海玉身腰。平生光景谁今夕，美死狂奴定此桥。只恨长江非止水，流将星月许多娇。"
"武汉大桥望江二首 其一","民国末当代初","聂绀弩","长江桥上望长江，势挟巴巫过武昌。卷土穿山真气力，兼天写地大文章。青吴上下九千里，楚蜀纵横三万行。汉水来归钦广阔，黄河远避畏清沧。"
"武汉大桥望江二首 其二","民国末当代初","聂绀弩","楚尾吴头眺望开，更思桥上起楼台。蛟龙得水腾身去，日月经天耀眼来。无数名城灯火岸，几多沃土稻梁杯。雷霆风雨千波立，一洗丘原涸鲋哀。"
"武汉大桥桥夜想起赤壁","民国末当代初","聂绀弩","不是星稀是月明，南来乌鹊懔秋声。周郎火快船江昼，孟德诗高柄槊横。使我红桥能赠古，知他赤壁怎鏖兵。江山自是今时美，夜夜东风吻水情。"
"武汉大桥上有询黄鹤楼遗址不得而惆怅者","民国末当代初","聂绀弩","黄鹤早冲白云去，破楼时引黑风来。楼头春色传佳句，江上宏图费匠才。万里桥兴天下小，千年楼死世夫哀。桥楼代谢当狂乐，赠尔长江作酒杯。"
"寿武汉大桥","民国末当代初","聂绀弩","武昌鱼佐寿桥杯，更有江山美菜苔。昔日三分今一统，大江东去我南来。不知中外几天堑，欲问乾坤谁匠才。老岂登临吟啸客，偶因桥迥一徘徊。"
"有寄四首 其一","民国末当代初","聂绀弩","双栖廿载寂无哗，张一吾儿又注丫。何处鹑衣鲐背客，夜深被袱入人家。"
"有寄四首 其二","民国末当代初","聂绀弩","岂不怀归不许归，十年鸡黍那曾窥。巴山夜雨皆陈套，手提乾坤入酒杯。"
"有寄四首 其三","民国末当代初","聂绀弩","归从地狱无前路，想上天堂少后门。何似并门吴季宅，一团活火共奇温。"
"有寄四首 其四","民国末当代初","聂绀弩","江河湖海易相忘，为我诗呵漆叟庄。何不驱鱼盈涸辙，使之君我共情长。"
"对镜三首 其一","民国末当代初","聂绀弩","人有至忧心郁结，身经百炼意难平。十年睽隔先生面，千里重逢异物惊。最是风云龙虎日，不胜天地古今情。手提肝胆轮囷血，互对宵窗望到明。"
"对镜三首 其二","民国末当代初","聂绀弩","近态狂奴未易摩，仙人岛上借吟哦。孙行者出火云洞，猪八戒过子母河。天上星辰曾雹击，人间岁月已硎磨。大风吹倒梧桐树，宝鉴其能讲什么？"
"对镜三首 其三","民国末当代初","聂绀弩","孤山与我偶相携，我赠孤山几句诗。雪满三冬高士饿，梅开二度美人迟。吾今丧我形全槁，君果为谁忆费思。纳履随君天下往，无非山在缺柴时。"
"三人同照一张相赠周婆 其一","民国末当代初","聂绀弩","添煤打水汗干时，人进青梅酒一卮。今世曹刘君与妾，古之梁孟案齐眉。自由平等遮羞布，民主集中打劫棋。岁暮郊山逢此乐，早当携手助妻炊。"
"三人同照一张相赠周婆 其二","民国末当代初","聂绀弩","探春千里情难表，万里迎春难表情。本问归期归未得，初闻喜迅喜还惊。桃花潭水深千尺，斜日晖光美一生。五十年今超蜜月，愿君越老越年轻。"
"代周婆答 其一","民国末当代初","聂绀弩","大风吹倒水红楼，儿女英雄为尔愁。人比山中赤松老，令逢园里绿杨秋。轻睃华盖摹唐俟，傲岸南冠厕楚囚。凭扯血书成粉碎，岂真吾道遂云浮。"
"代周婆答 其二","民国末当代初","聂绀弩","瓦罐长街一曲歌，风流忽似郑元和。日之夕矣归何处，天有头乎想什么？肺腑忠言多郁勃，江山间气有盘陀。行踪处处沧浪水，怕尔投诗当汨罗。"
"代周婆答 其三","民国末当代初","聂绀弩","十载寒窗铁屋居，归来举足要人扶。慨乎住宅恩公论，难以搬家惠子书。草草杯盘重配备，翩翩裙屐早稀疏。一冬园圃光葵杆，瘦硬枯高懒未除。"
"代答","民国末当代初","聂绀弩","国是春光民是秋，恨生情死总关愁。死虽市尔千金骨，生不需人万户侯。轻睃华盖摹唐俟，傲岸南冠厕楚囚。吕梁望见燕台未，隔雾杯邀一酹偷。"
"赠朱静芳大姐","民国末当代初","聂绀弩","急人之急女朱家，两度汾河走飞车。刀笔纵横光闪闪，化杨枝水洒枯花。劝君更尽一杯茶，千里万里亦中华。"
"挽雪峰 其一","民国末当代初","聂绀弩","早抛小帽方巾去，时有普罗灵感来。刚见论争通俗化，忽惊名列苏维埃。头颅险在上饶砍，口号欣将鲁迅抬。怪底言文多晦涩，天生伊索寓言才。"
"挽雪峰 其二","民国末当代初","聂绀弩","千山俯首万山低，草地行军百鸟啼。倾酒濯缨茅镇北，哦诗叱马夜郎西。长征二万五千里，小说太平天国题。酌古斟今今证古，余生累得汗淋漓。"
"又挽雪峰二首 其一","民国末当代初","聂绀弩","狂热浩歌中中寒，复于天上见深渊。文章信口雌黄易，思想锥心坦白难。一夕尊前婪尾酒，千年局外烂柯山。从今不买筒筒菜，免忆朝歌老比干。"
"又挽雪峰二首 其二","民国末当代初","聂绀弩","天色有阴必有晴，物如无死定无生。天晴其奈君行早，人死何殊睡不醒。风雨频仍家国事，人琴一恸辈行情。枕箱关死千枝笔，忆鲁全书未著成。"
"岁尾年头有以诗词不见惠者赋谢","民国末当代初","聂绀弩","奇书一本阿Ｑ传，广厦千间Ｋ字楼。天地古今诗刻划，乾坤昼夜酒漂浮。燕山易水歌红日，曲妇词夫惦楚囚。多谢群公问消息，尚留微命信天游。"
"朱蕴九十","民国末当代初","聂绀弩","高龄九十尚鹏飞，怪底心宽体不肥。两袖清风仁者寿，一篙明月浩然归。平生志业几成败，天下英雄谁是非。代我登堂来祝嘏，呈公一朵小红薇。"
"朱蕴老故里之行","民国末当代初","聂绀弩","岂是人间鸟倦飞，六安人盼老夫归。此行春暖花争发，一路山青土更肥。万象皆新朋旧少，乡音无改鬓毛衰。我身难化茶千树，供昼锦堂酒后杯。"
"岁首自嘲五首 其一","民国末当代初","聂绀弩","六鹢何因定退飞，秦人似比越人肥。江山媚我童童现，瓶钵携身得得归。老想题诗天下遍，无如开口世人非。南行愿往风陵渡，落日西山吊古薇。"
"岁首自嘲五首 其二","民国末当代初","聂绀弩","已见千山鸟断飞，知将蝶瘦妒蜂肥。放诸四海诚皆窘，不下五洋焉得归。客处为家家处客，非其所是是其非。剧分悲喜知何故，懒未修书问白薇。"
"岁首自嘲五首 其三","民国末当代初","聂绀弩","年初中酒笑龙飞，雾气焉能起重肥。败北三遭人仅在，图南六月鸟终归。定无红粉佳人妒，难得白衣秀士非。止水偷窥吾信老，插他一朵小红薇。"
"岁首自嘲五首 其四","民国末当代初","聂绀弩","孰观鱼跃察鸢飞，惟以窄心盼体肥。仰望龙门归未得，浴乎汾水咏而归。欲知苦我正何补，说不赢君见岂非。手把残书时自笑，无花无刺也蔷薇。"
"岁首自嘲五首 其五","民国末当代初","聂绀弩","我自涂鸦我自飞，鸦身不以雪添肥。山中梁父吟空好，天下苍生望肯归。但觉三千世界小，谁知七十五年非。家人比岁遥生祭，老子今朝远采薇。"
"斥鴳","民国末当代初","聂绀弩","斥鴳横空怒以飞，周旋半日汉身肥。放诸四海诚皆窘，不下五洋焉得归。老想题诗天下遍，微嫌得句解人稀。茕茕暮色苍茫里，转念班房铁板扉。"
"六鹢","民国末当代初","聂绀弩","六鹢何因定退飞，秦人似比越人肥。仰止龙门归未得，浴乎汾水咏而归。谁知苦我天何补，说不赢君见是非。止水偷窥余信老，插它一朵小红薇。"
"失题","民国末当代初","聂绀弩","今甫得盘苟日新，行看天下四时春。诗尊杜甫工勤苦，文羡桐城远俗伦。富果能求策吾马，醯焉或乞假诸邻。家贫人谓尘生甑，无甑何来甑上尘。"
"无题","民国末当代初","聂绀弩","吓得三魂少二魄，五更月落鬼敲门。文章抛却推窗坐，落叶秋风旧梦痕。"
"有答 其一","民国末当代初","聂绀弩","空谷足音乍起时，楚囚偷笑有同痴。诗抛平地飘飘举，管得风流嫁与谁。"
"有答 其二","民国末当代初","聂绀弩","姹女悲花适自悲，老夫越老越嗔痴。太行王屋凭宵遁，要甚名山葬我诗。"
"有答 其三","民国末当代初","聂绀弩","全德养生太自私，金人缄口只堪嗤。苍天已死黄天立，恨不题天万首诗。"
"三绝寄出后又得一首录奉鲁白诗师","民国末当代初","聂绀弩","本问归斯未有期，燕山夜遇雨凄其。烹牛宰马难为乐，何不各吟几首诗。"
"答白凤步见怀韵二首 其一","民国末当代初","聂绀弩","昨宵疑见故人来，字贴诗篇印谱开。满目琳琅遮玉面，泼天风雨黯珠胎。今番好梦酣如醉，一寸相思淡未衰。盼得东风吹万树，乾坤何止两樗才。"
"答白凤步见怀韵二首 其二","民国末当代初","聂绀弩","已见东风拂面来，九重阊阖向人开。春城日暖花添蕊，沧海月明蚌献胎。几度空山新雨后，尚何涸辙鲋鱼哀。天门百战降龙木，改楔宫墙恐不才。"
"哭周总理","民国末当代初","聂绀弩","于无声处响惊雷，天下呜呼恸哭谁。总理今朝登假去，斯民卅载沐恩来。风流人物谁无死，痛彻乾坤此一悲。祖国山川伤瘦瘠，化吾身骨作肥灰。"
"挽陈帅三首 其一","民国末当代初","聂绀弩","浊浪淘沙百战鏖，进攻神速又迂包。江东子弟娴兵甲，天下英雄爱堑壕。谋画帐中虎皮椅，声威马上鬼头刀。东风墓雨周郎便，打打吹吹娶小乔。"
"挽陈帅三首 其二","民国末当代初","聂绀弩","枪十万枝笔一枝，上鞍杀贼下鞍诗。犬儒惜墨如金处，虎将涂鸦以血时。水侧磨刀工部句，楼头看剑稼轩词。酒酣抓笔当枪弹，一弹洞穿膏药旗。"
"挽陈帅三首 其三","民国末当代初","聂绀弩","世间何物谓之癌，百战功高挽不回。绝代风流戛然止，人生七十夭如哀。江山故宅思文采，淮海丰碑伟将才。噩耗惊雷难掩耳，楚囚偷写吊诗来。"
"挽贺帅","民国末当代初","聂绀弩","洪都见峙弹痕墙，更访洪湖系马桩。叱咤风云天变色，荡平阶级地留创。是谁仇敌谁朋友，不死沙场死铁窗。安得菜刀千万把，迎头砍向噬人帮。"
"挽老舍","民国末当代初","聂绀弩","骆驼祥子我曾耽，茶馆何人不讲谈。君以一尸谏天下，世惊虎吼跃龙潭。"
"挽孟超","民国末当代初","聂绀弩","独秀峰前雁几行，卅年分手独超骧。文章名世无侥幸，血写轲书李慧娘。"
"挽王莹","民国末当代初","聂绀弩","红氍毹上一惊鸿，万里雄飞震白宫。奴乐鞭声随处响，鞭梢翔影倏无踪。老归大泽菰蒲尽，露冷莲房附粉红。抬头忽见天边月，五十年前忆旧容。"
"挽阿英前辈","民国末当代初","聂绀弩","普罗文学有批评，不始他人始阿英。中国共产党同志，晚清小说史殊名。胸罗万卷轻标点，眉冷千夫傲甲兵。我本游魂归幸早，及于病榻拜先生。"
"满成老友六周年祭读凤兮大姐悼亡后作","民国末当代初","聂绀弩","什么社会什么诗，你画葫芦我发痴。你我相交五十载，输赢何止百盘棋。新民报副刊文学，商务印书馆女儿。八宝山前红百合，怨天风雨吊来迟。"
"赠巨赞","民国末当代初","聂绀弩","成住倘能不坏空，谁悲猿鹤与沙虫。耽窥天地有形外，误堕风云无既中。别矣西湖灵隐寺，放诸香阜鬼愁峰。东坡际事多堪羡，未见乌台遇赞公。"
"赠老梅","民国末当代初","聂绀弩","你也来来我也来，一番风雨几帆歪。刘玄德敢池中物，庞士元非百里材。天下祸多从口出，号间门偶向人开。杂花生树群莺乱，笑倒先春报信梅。"
"赠迈进","民国末当代初","聂绀弩","丘家有几女孩儿，问得人人乐不支。自己班房何所惧，浑身胖病早当医。须眉一世徐公老，喉鼻两声绛树奇。毛泽东思想都学，输君把卷定忘疲。"
"赠秦似","民国末当代初","聂绀弩","文艺君家最擅长，十年不见话连床。我诗臆造原无法，笑煞邕漓父子王。"
"秦似夜话","民国末当代初","聂绀弩","友谊诗情卅载强，奇肥怪瘦话连床。昔人无字无来历，今子一言一慨慷。仰望银河星欲滴，回思野草意方长。高谈未已鼾声作，悄把天花扫入囊。"
"雷父补题斋额","民国末当代初","聂绀弩","当日刚筋秉绶夸，今朝狂草醉长沙。三红金水残斋小，豪气一吞剩那些。"
"口占谢雨画师画盘","民国末当代初","聂绀弩","不意吾家几菜盘，君来片刻便挥完。鱼飞驴叫牛马走，粪土墙低无处悬。"
"辛之赠印","民国末当代初","聂绀弩","一头城旦一胥靡，刀捉床头两刻之。矫若游龙穿大壑，温如寡母抚幺儿。天边暴虎凭河久，海内寻师觅友迟。感子明珠先暗掷，还君五十六浮词。"
"又谢辛之赠印","民国末当代初","聂绀弩","白地红文姓字章，曹公刻就话衷肠。雕虫刻鹄臣能作，叫姓叱名君久伤。往以红心遭白眼，行看大印闪金光。衰翁笑道须晴日，青眼高歌踵尔堂。"
"谢辛之先生揭裱王贴","民国末当代初","聂绀弩","纸张刀刷满墙糊，板案纵横卡寓庐。中令法书潮漫漶，先生手里态纡徐。掀天揭地君能了，起死回生事岂无。破十三行才一裱，居然绝世又名姝。"
"以拙集《杂文选》赠重禹以一诗","民国末当代初","聂绀弩","鬼谷先生立我前，乡人卖药兔开言。文盲局长翻身穗，万里长城笑死钱。自比乌鸦曹氏子，骗人阶级傅斯年。何来一炬阿房火，烧到干妈义养乾。"
"答重禹二绝 其一","民国末当代初","聂绀弩","追随鲁叟已徒然，应再读书三十年。忽遇多情吴季札，徐君未死剑先悬。"
"答重禹二绝 其二","民国末当代初","聂绀弩","五十年中世所无，凝寒积雪右军书。冬郎妙语尤惊座，千载何人释舅姑。"
"为鲁迅先生百岁诞辰而歌之题歇脚庵抄鲁迅长卷三首 其一","民国末当代初","聂绀弩","鲁迅文章天下知，狂人日记起沉思。偶于深夜瞒星斗，自乐微吟几首诗。"
"为鲁迅先生百岁诞辰而歌之题歇脚庵抄鲁迅长卷三首 其二","民国末当代初","聂绀弩","岂有豪情似旧时，翻山夜访鲁翁诗。大风欺烛难书写，信笔纵横满纸缁。"
"为鲁迅先生百岁诞辰而歌之题歇脚庵抄鲁迅长卷三首 其三","民国末当代初","聂绀弩","四十余年一霎时，先生诗变古人诗。无声处早惊雷响，恨少斯翁起咏之。"
"题韩羽画《盗御马》","民国末当代初","聂绀弩","大盗盗家国，小盗盗御马。盗马将何为，马上打天下。彼时天骄剪凤麟，是非颠倒日月昏。绿林崛起窦二墩，誓为中夏扫胡尘。虽有此心功未立，天下英雄长叹息。韩羽画马不画人，须发皆动如生者。"
"龙潭虎穴闯不怕，令人羞死黄天霸题韩羽画虹霓关","民国末当代初","聂绀弩","一道长虹出险关，旗开得胜虏生还。将军何技真神武，美目盼兮万马翻。"
"谢伯题《北荒草》步韵","民国末当代初","聂绀弩","词同荒草隔天渊，马二先生句可颁。工部千年前又喻，蓬莱宫阙对南山。"
"酬严霜","民国末当代初","聂绀弩","羊城有客寄书来，道向燕村祝酒杯。梦为阛嚣迁广野，老于渊默伺春雷。文章北海知玄德，丝竹东山吊子裁。两世神交无底恨，汉文皇帝已蒿莱。"
"谢三流兄见怀并家因兄作书步见怀韵","民国末当代初","聂绀弩","南山山势近蓬莱，我算南山几颗埃。堪笑三流同谢客，诗书双美美庸才。"
"为瘦石兄绘桂林文影题二绝 其一","民国末当代初","聂绀弩","文化城中文化头，一时裙屐竞风流。樱都跃马人何在，倩影宜兴画师留。"
"为瘦石兄绘桂林文影题二绝 其二","民国末当代初","聂绀弩","三十几年兴与亡，人间正道是沧桑。别来无恙诸君子，忆否谁曾共一堂。"
"为苗公题傅青主听书图二首 其一","民国末当代初","聂绀弩","楚馆听书事已忘，晋牢饕粥七年强。开图蓦见青山主，如遇故人话故乡。"
"为苗公题傅青主听书图二首 其二","民国末当代初","聂绀弩","傅札襟期娓娓详，韩图气势更飞扬。我思张画吾斋壁，只把空诗寄与黄。"
"步酬敏之见怀","民国末当代初","聂绀弩","天下名文曾子固，忽颁佳句动衰颜。清猿我自啼三峡，明月君来照一滩。除夕岁朝添活火，悬崖空谷访幽兰。天安门外常来往，始证人间路正宽。"
"为方瑞公题《白骨精》","民国末当代初","聂绀弩","从来白骨易成精，化作千娇百媚形。三十余年三里雾，只消一棒便澄清。"
"题韩羽《两将军》题开涛画竹","民国末当代初","聂绀弩","潇湘馆外偶吟风，成竹千竿尽在胸。他日大成文与可，此时儿戏七龄童。"
"迩冬六十五","民国末当代初","聂绀弩","方六七十陈寿翁，命我呈诗叹技穷。年非古稀非花甲，韵迩一冬迩二冬。延可水冷弯复弯，漓江大桥宽复宽。先生词赋山复山，山繁水复相萦还。妻女子婿皆才贤，斯方自寿复何言。假我十年二十年，献寿七八九十篇。"
"寄高旅","民国末当代初","聂绀弩","定因风雨故人怀，万版秋娘入梦来。好梦千场犹恨少，相思一寸也该灰。老夫耄矣人谁信，微子去之迹近哀。君在天南我天北，拨天柯干两樗材。"
"自遣用高旅见怀韵","民国末当代初","聂绀弩","似是花痕又月痕，侍儿飞骑挽乾坤。百千万卷书钦马，七十五龄寿愧恩。口念歌诗检平仄，手提肝胆计晨昏。摊书坐号郎当久，燕处犹惊客扣门。"
"赠蛮妮兄妹画家并送黑妮南归","民国末当代初","聂绀弩","安得糕糖千百斤，给我黄家兄妹分。他日大成何疑问，此时习画太苦辛。十六七年如反掌，我诗虽灭尔成长。皂白青红世岂无，搜来赠与画人俩。荣宝斋中纸争飞，都愿随我妮南归。归期倘误人休怪，盛名压喘船机车。"
"赠李慎之 其一","民国末当代初","聂绀弩","文章殆尽十年牢，摘句寻章能者劳。岂我诗真千里足，叨君马赏九方皋。风流人物今推李，天下英雄旧姓曹。何日病情容小可，邀君往顾到东郊。"
"赠李慎之 其二","民国末当代初","聂绀弩","朝因奇识惊翻地，暮以狂言吓破天。遣史驱经才八阵，呼风唤雨已千年。有酒无酒莫逢公，迅雷易响耳难聋。"
"浩子曼意结缡","民国末当代初","聂绀弩","殊堪浩叹喜盈门，世有如斯美妇人。以往逢场皆做戏，从今返璞共归真。春花秋月何时了，女爱男欢竟日亲。多福能消人志气，苦瓜思进两三斤。"
"瘦石六十","民国末当代初","聂绀弩","万马奔腾六秩翁，酒酣泼墨纸生风。骅骝骐骥昂其首，驰骤纵横荡我胸。本住江南烟景好，一巡冀北马群空。何时得间来描我，古道斜阳跛且聋。"
"李大姐干杯","民国末当代初","聂绀弩","玄女归才美，闲官罢更清。中年多隐痛，垂老淡虚名。无预北京市，宁非李健生。酒杯当响碰，天马要空行。"
"吾儿粲舌吾心乐","民国末当代初","聂绀弩","天女散花万花落，吾儿粲舌我心乐。出入千军万马中，旌旗无光日色薄。不知尔是谁家子，捧之怕飞情怕死。"
"赠戴行健姑娘","民国末当代初","聂绀弩","蓬头灶下小丫鬟，八十衰翁赖尔安。天下姓羞军统笠，吴家名喜女儿山。日抄文史千行少，夜梦江湖万顷干。年已三旬心胆小，大门常怕独开关。"
"《花城》以迎春为题索诗","民国末当代初","聂绀弩","鸟啼山客睡初醒，雨雨风风昨夜惊。万紫千红犹似梦，落花流水偶牵情。文章报国谈何易，思想忧天老或曾。道是迎春春早到，春江花月漾春城。"
"鹧鸪天","民国末当代初","聂绀弩","乍暖还寒懒种瓜，却沾涕唾钓青蛙。新来避盏酣陈醋，老去著书艳苦茶。非为国，不当家，乒乓球赛也常夸。填成一首西江月，献与春城二月花。"
"水浒人物之林冲休妻","民国末当代初","聂绀弩","一夜夫妻百夜恩，休书一纸忍呈君？谁知落雁沉鱼者，竟是招灾贾祸人。万里关山长路险，千行涕泪短檠昏。两心相照期无患，以假为真莫认真。"
"水浒人物之林冲娘子","民国末当代初","聂绀弩","天下英雄唯我夫，无端陋质竟妨渠。人逢艳福天生妒，虎落平原犬不如。万里流徒君善摄，千年寡室妾能居。身无彩凤双飞翼，泪透萧郎一纸书。"
"水浒人物之董超薛霸","民国末当代初","聂绀弩","解罢林冲双解卢，英雄天下尽归吾。谁家旅店无开水，何处山林不野猪。鲁达慈悲齐幸免，燕青义愤乃骈诛。佶京俅贯江山里，超霸二公可少乎？"
"挽荃麟","民国末当代初","聂绀弩","不但人忘己亦忘，三十年曾写文章。参加讲话纪念会，乃我荃麟苦相将。提携种种皆无益，世人不许狂夫狂。天苍苍兮地茫茫，踵上江东父老堂。空屋置我一杯酒，也无肴核也无糖。其时三年大灾难，谁家有酒备客尝。举杯一饮无余沥，泪落杯中泪也香。临行两包大中华，老聂老聂莫再来。我事非尽我安排。独携大赧出君门，知今何世我何人！十载铁窗无限事，多少心思念荃麟。出狱惊闻君骨灰，意不欲悲心自悲。君身奇骨瘦嶙峋，支撑天地颤巍巍。天下事岂尔可为，家太高明恶鬼窥。被斗失智老妻犹自盼君归！"
"挽云彬","民国末当代初","聂绀弩","在京多少人憔悴，与子三千年久违。读破诗书撑破肚，愁看腹笥炎成灰。"
"为静芳大姐题其尊人所画《玄武湖图》","民国末当代初","聂绀弩","四十年前玄武湖，樱花如海似东都。何人为语汪精卫，此是中华旧版图。"
"题三峡图","民国末当代初","聂绀弩","山高水险路难通，云雨巫山缥缈中。神女襄王如尚在，当欣世界古今同。"
"赠海果二首 其一","民国末当代初","聂绀弩","生生死死万人同，二十年前姓字通。不道江山奇女子，忽逢湖海白头翁。何言可表心中意，无力能回世上风。便有申公豹神力，枉抛吾首九层空。"
"赠海果二首 其二","民国末当代初","聂绀弩","精禽填海石成海，天后补天德照天。偶遇和风和细雨，居然一叟一中年。吾儿不死年君若，之子无归力我绵。把酒酹君唯一语，寰球小小又无边。"
"凤朱二友吉席","民国末当代初","聂绀弩","笄年弱冠易情痴，世事咸酸苦未知。四海归来偏日晚，一生最解用情时。干柴烈火无穷了，才子佳人信有之。春满今宵同恨恨，相逢谁遣卅年迟。"
"挽柏山二首 其一","民国末当代初","聂绀弩","山外青山楼外楼，人生禁得几拳头。崖边报道苏区景，想是反苏错报仇。"
"挽柏山二首 其二","民国末当代初","聂绀弩","冯唐易老老彭难，何似当初美孔颜。八百岁时一回马，再活八百亦等闲。"
"戏赠史复","民国末当代初","聂绀弩","浮云天际任群乌，咄咄书空小竖儒。半世新闻编日晚，忽焉文字爱之乎。每三句话赅天下，不七尺躯轻万夫。惜墨如金金似水，我行我素我罗孚。"
"调史复","民国末当代初","聂绀弩","倘是高阳旧酒徒，春风池水底干渠。江山人物随平骘，一片冰心在玉壶。"
"若虹以两《百字令》见怀谓我在干校梦见我在北大荒劳动并同听吾乡渔鼓筒率酬一律","民国末当代初","聂绀弩","早年漫画为生活，晚以词章触网罗。手散黄金成粪土，锄击沃壤发高歌。三生有幸娲皇赫，一梦何凭楚客过。渔鼓筒声犹在耳，人间岁月已蹉跎。"
"马铃姑娘六十矣岂可无诗","民国末当代初","聂绀弩","浑身傲骨申公豹，一眼看穿武则天。吾舌尚存老将至，人心不死花自妍。君当再活六十岁，我请献吟三百篇。不愧人间才子妇，诗豪画伯又谜仙。"
"淦智老人九十七","民国末当代初","聂绀弩","百岁只差三岁了，不曾宝贵却寿考。我将争取活八旬，为母期颐来拜倒。从来时势造英雄，咸酸休与世人同。人间正道沧桑里，多少楼台烟雨中。"
"追念伍禾三首 其一","民国末当代初","聂绀弩","少日昂头嗔屋矮，中年驼背笑天低。江湖水阔吾犹念，桃李无言下自蹊。"
"追念伍禾三首 其二","民国末当代初","聂绀弩","记忆无端自涨沉，玉壶消得片冰心。相携同到琴台哭，你恨无琴我昧音。"
"追念伍禾三首 其三","民国末当代初","聂绀弩","正道人间海又桑，廿年生死两茫茫。何年何月何因死，剩否诗魂恋武昌。"
"为鲁迅百岁诞辰而歌之题《狂人日记》","民国末当代初","聂绀弩","知是人狂是我狂，人肉筵宴四开张。仁义首德为纱幕，骨血心肝作羹汤。彼吃人者终被吃，将被吃者亦来偿。上倨中外高贵神圣客，下剥八文一斤小儿郎。吁嗟乎，祥单二嫂谁更苦，阿Ｑ小Ｄ乏一双。闺土又生小闺土，孔乙己酒债终未偿。瑜儿颈血痊病否，连殳纬甫寂寞亡。吁嗟乎，一百八将落日景，十二金钗薄命娘。贞节奇坊好逑传，金瓶梅喷肉味香。廿年目睹怪现状，万古孽海又官场。何处不是人肉宴，古久帐簿几篇章。如斯大梦谁先觉，先生荷戟独彷徨。"
"题鲁山小说人物 其一 祥林嫂","民国末当代初","聂绀弩","人果无魂抑有魂，女人何故属男人。生前一饭方无地，死后双夫各半身。垂死愚氓苦思想，平生俚俗蚀精神。祥林嫂早归天了，岁岁人家祝福频。"
"题鲁山小说人物 其二 孔乙己","民国末当代初","聂绀弩","我原天下读书人，大患人生在有身。虽半秀才苦难得，第三妙手饿频伸。浑身瘦骨终残骨，满面伤痕杂泪痕。酒债今生还不了，咸亨粉板十余文。"
"题鲁山小说人物 其三 阿Ｑ","民国末当代初","聂绀弩","白盔白甲白旌旗，牙床抬到土谷祠。手执钢鞭将你打，假洋鬼子复何为。此虽幻想与妄语，倘真得意料如斯。将以天下为桎梏，人君倘尚不恣睢。大权操在老子手，整错杂种敢何词。古今上下多阿Ｑ，人的觉醒知者谁。文艺复兴重来此其时。"
"题鲁山小说人物 其四 示众","民国末当代初","聂绀弩","愚弱国民示众材，围观不下百人来。何因示众无人晓，嘲弄千言告示牌。"
"题鲁山小说人物 其五 题《药》兼吊秋瑾","民国末当代初","聂绀弩","轩亭口畔夕阳斜，颈血能教百病差。全泄古今天地秘，瑜儿坟上一圈花。"
"杂诗三首用鲁迅韵 其一 有赠","民国末当代初","聂绀弩","精神奴隶人谁有，战斗主观论末端。留尔头颅为活鬼，亏他面目似灵官。岁朝除夕贫多嘴，狂热浩歌老中寒。诗以穷工将杜甫，名须死著岂方干。"
"杂诗三首用鲁迅韵 其二 挽同劳动者王君","民国末当代初","聂绀弩","华盖运交尔自求，乾坤何只两三头。酒逢知己千杯少，泪倩封神三眼流。凉水泉边同饮马，完山顶上赛吹牛。于君鲁迅堪称寿，才得四旬又一秋。"
"杂诗三首用鲁迅韵 其三 记梦","民国末当代初","聂绀弩","知是秋时是夏时，风方片片雨丝丝。普天下士骄红日，八五零场拨白旗。万烛风前齐有泪，何人笔下敢无诗。一场冬梦醒无迹，依旧乾坤一布衣。"
"赠鲁迅","民国末当代初","聂绀弩","叛逆猛士屹人群，洞见一切废墟与荒坟。重叠淤血敢凝视，记得深广久远无之苦辛。深知一切已死死方生将生未生者，要使全苏或永沦。怯弱造物羞惭忙逃匿，眼中天地久沉昏。"
"尘中望且介亭不见","民国末当代初","聂绀弩","钻知坚否仰弥高，鳌背三山又九霄。室有文章惊宇内，人无年命见花朝。遭逢春雨身滋润，想象天风影动摇。且介亭中空自耸，尘昏眼瞀望徒劳。"
"题朱正作鲁迅传略","民国末当代初","聂绀弩","朱衣皂帽戟髯雷，声彻九幽万鬼靡。八大山人一张纸，飞橼蘸海画钟馗。"
"和二十年前《曾高抗》诗","民国末当代初","聂绀弩","梦里相见几多回，诗情画意溢满杯。临江坡陡来复去，汉宫消息去又来。风云突变无宁息，水流花落何须裁。但等丧歌一声唱，携手同登野茔台。"
"八十 其一","民国末当代初","聂绀弩","子曰学而时习之，至今七十几年痴。南洋群岛波翻笔，北大荒原雪压诗。犹是太公垂钓日，早非亚子献章时。平生自省无他短，短在庸凡老始知。"
"八十 其二","民国末当代初","聂绀弩","饮马长城东北东，牵牛七夕乱山中。小园枯树悲风劲，下里巴人楚客工。十载班房资本论，一朝秦镜白头翁。居家不在垂杨柳，暮色苍茫立劲松。"
"八十 其三","民国末当代初","聂绀弩","窗外青天两线交，文章拱手世贤豪。此地无银三百两，前身相马九方皋。生谓不辰胡老迈，死如得所定燃烧。五台师范花和尚，狗肉喷香诱戒刀。"
"八十自寿书赠圆彻诗","民国末当代初","聂绀弩","窗外歪邪一线天，长街如水屋如船。我将再活八十岁，谁与同歌三百篇。耄耋心惭仁者寿，文章拱手世人贤。师风何似花和尚，禅杖戒刀狗肉钱。"
"八十虚度","民国末当代初","聂绀弩","窗外青天两线交，文章拱手世贤豪。谁能再活八十岁，孰与同歌三月韶。生不如人才耄耋，死休埋我尽燃烧。五台师范花和尚，狗肉葱姜诱戒刀。"
"步和史复见赠","民国末当代初","聂绀弩","落日燕山吊子之，鲁公应赏此情痴。千年绝塞千山雪，一树梅花一首诗。月满庭除花睡处，日航天海酒醒时。古今中外谁诗好，你不知兮我不知。"
"和何满子卢鸿基","民国末当代初","聂绀弩","不是风流是泪流，此身幸未辟阳侯。谁知吕枕千场梦，尚忝秦坑一颗头。易水寒风悲壮士，双溪小艇怯春愁。英雄儿女心中事，化作卢何一唱酬。"
"丹丹小女追索嫁妆书此呵之","民国末当代初","聂绀弩","皇帝女儿待嫁身，无妆无扮也成婚。寡人有疾医良久，之子于归讯竟湮。为父不仁仁不父，弄真成假假成真。千金补尔非难事，何以一诗意更亲。"
"重禹六十 其一","民国末当代初","聂绀弩","男儿六十一枝花，说立书成两鬓华。非此无从觇岁月，有之何异犯风沙。图南慷慨九万里，落户凄凉三两家。天问楼头天莫问，天心人意恐无差。"
"重禹六十 其二","民国末当代初","聂绀弩","梦中说梦几多回，不独悲君亦自悲。君已三千余子弟，我知七十九年非。黑龙江畔寻残菊，黄鹤楼中赏落梅。果否人才皆碌碌，始知天网欠恢恢。"
"重禹六十 其三","民国末当代初","聂绀弩","媚骨生成岂我侪，与时无忤有何哉。错从耶弟方犹大，何不纣庭咒恶来。驴背寻驴寻到死，梦中说梦说成灰。世人难与谈今古，跳入黄河濯酒杯。"
"赠《谁解其中味》一文作者重禹","民国末当代初","聂绀弩","红学几家红，楼天一问中。颦晴追可妙，猿鹤悯沙虫。肉眼无情眼，舒公即宝公。女清男子浊，此意更谁通。"
"王莹《宝姑》问世","民国末当代初","聂绀弩","才人遭际例多磨，何止宝姑遇宝婆。万种野花新岁月，一枝橼笔旧山河。谁知涉甚天下事，我但唱吾心里歌。翘首西郊微怅怅，香山别近廿年么？"
"端午节应《团结报》之请作","民国末当代初","聂绀弩","钟馗啖鬼事荒唐，我却时思捉鬼尝。鬼混人间却不捉，君何能度好端阳。"
"念高旅","民国末当代初","聂绀弩","天外飞来杜牧之，手提天下古今诗。空中涉笔多成史，港上浮家缺姓施。易水朝霞惊夏梦，燕山夜雨话秋词。一张贫嘴聒复聒，千里故人知未知。"
"迩冬七十病胃","民国末当代初","聂绀弩","松风水月唐三藏，绿脸红须窦二墩。早有文章惊海内，晚凭胃血浣乾坤。一洒九天霞万点，几瓶几钵几瓦盆？八旬久病吾未死，君才七十初恙耳。相将同向无尽行，濯缨濯足延河水。人也延，水也延，延它几百几千年。一书捧献世人前，世人望子如神仙。我借佛光作普贤。"
"胡风八十","民国末当代初","聂绀弩","不解垂纶渭水边，头亡身在老形天。无端狂笑无端哭，三十万言三十年。便住华居医啥病，但招明月伴无眠。奇诗何止三千首，定不随君到九泉。"
"天然以函索诗以函为句答之","民国末当代初","聂绀弩","挑灯夜读散宜生，愈读愈思愈有情。如肯一诗来赠我，春光冉冉万山青。"
"铭德季惺金婚","民国末当代初","聂绀弩","造次相逢六十年，陶朱西子五湖船。名城处处新民报，水上鸳鸯陆地仙。走马兰台晨鼓阔，佣书楚馆夜灯蔫。愚夫妇亦八旬了，未似君家过一天。"
"题刘再复《深海的追寻》","民国末当代初","聂绀弩","春愁隐隐走龙蛇，每一沉思一朵花。天地古今失绵邈，雷霆风雨悔喧哗。我诗常恨无佳句，君卷何言不作家。深海定知深莫测，惟逢野草却新芽。"
"读李锐《怀念十篇》","民国末当代初","聂绀弩","多文为富更多情，心上英雄纸上兵。是泪是花还是血？频揩老眼不分明。"
"吕剑索诗","民国末当代初","聂绀弩","落日燕山吊子之，河山信美奈人痴。千年苦戍千山雪，万古梅花万首诗。月满中庭春睡早，星辉北斗酒醒迟。思凭电话旬君梦，才拨三江忘四支。"
"读刘再复《太阳，土地，人》漫为三绝句 其一","民国末当代初","聂绀弩","一部太阳土地人，三头八臂风火轮。不知前辈周君子，知否莲花有此身。"
"读刘再复《太阳，土地，人》漫为三绝句 其二","民国末当代初","聂绀弩","日月山川何代无，风流人物古今殊。因人俯仰终奴仆，家数自成始丈夫。"
"读刘再复《太阳，土地，人》漫为三绝句 其三","民国末当代初","聂绀弩","月落乌啼霜满天，一诗张继已千年。彩云易散琉璃脆，只有文章最久坚。"
"赠周而复","民国末当代初","聂绀弩","五十年前大学生，文场左翼任纵横。忆编动向承投稿，曾有宣言共列名。小说大书晨上海，口碑一传夜神京。而今势已云泥隔，多谢车因故旧停。"
"萧军创作五十周年纪念会因病未赴奉一诗","民国末当代初","聂绀弩","洒家今年七十七，何年何月拿起笔？驰骤文坛五十年，晚曾寒蝉早辟历。鲁迅坟前稿件烧，世传痛打张春桥。暮色苍茫看未准，道是打死一切妖。恨天无把地无环，扛天提地有何难。今世想无郑屠了，叹惜垂老剩三拳。"
"赠胡绳","民国末当代初","聂绀弩","四十余年岂少哉，风云龙虎剧欢哀。何因下里巴人曲，不见先生掩耳来。著作等身光史学，江山到眼骋诗才。再难法国公园夜，织女牛郎共酒杯。"
"吊冯伯恒","民国末当代初","聂绀弩","一剑随身天下巡，昂头四顾我何存。衰年痛饮拚裘马，劫后高歌泣鬼神。死以青蝇为吊客，生逢白虎入丧门。介推死际凌烟笑，狐偃赵衰皆幸臣。"
"吊胡风","民国末当代初","聂绀弩","精神界人非骄子，沦落坎坷以忧死。千万字文万首诗，得问世者能有几。死无青绳为吊客，尸藏太平冰箱里。心胸肝胆齐坚冰，从此天风呼不起。昨梦君立海边山，苍苍者天茫茫水。"
"赠徐冬冬自画像《寄人篱下》图","民国末当代初","聂绀弩","何处有篱何处门，一株小树耀乾坤。吾将横扫门篱叶，自号寄人篱下人。"
"雪峰十年祭二首 其一","民国末当代初","聂绀弩","月白风清身酒店，山遥路远手仇头。识知这个雪峰后，人不言愁我自愁。"
"雪峰十年祭二首 其二","民国末当代初","聂绀弩","干校曾经天地秋，归从干校病添愁。相逢地下章夫子，知尔乾坤第几头。"
"同黄苗子晚餐，即就其语成二绝，赠之，即希哂正 其一","民国末当代初","聂绀弩","丁玲未返雪峰穷，半壁街人独老翁。不老不穷京里住，诸般优越只黄忠。"
"同黄苗子晚餐，即就其语成二绝，赠之，即希哂正 其二","民国末当代初","聂绀弩","周末京华袋自携，大街随意吃东西。忽思扬邵田阳夏，能享一餐竹笋鸡。"
"忆小丁","民国末当代初","聂绀弩","今日老头不上工，似千年未见丁聪。臭坑掏粪同耶耳，香港插图配共龙。引仔星期万事足，拥妻月夜半床空。何因学习雷锋后，忽地消沉电视中。"
"庆春泽  答陈匪石","民国末当代初","吴则虞","雁断人归，花眠客散，些些渐了知闻。一笛酸风，吹回万种愁根。中年何事非蛇足，对空卮、枉费逡巡。漫深颦。才傍南枝，便觉孤恩。鬓丝飞入鱼天水，并相思点点，都上秋雯。遥睇丹山，泪河应比潮浑。橘边书到知何日，迟云槎、百腊千春。酒无神。倦枕支愁，梦也难温。"
"三株媚  木芙蓉用梦窗韵和庞石帚","民国末当代初","吴则虞","云阶曾见惯。对重逢琼娘，古欢何限。索绪追凉，怕万妆争妒，背人梳浣。倒影楼台，红半压、阑阴虬蔓。恁是伶俜，还避珠丛，去莺来燕。消息仙城初断。记手种鸦锄，稚株人短。换土霜根，甚梦瘦虫天，蚁槐荒宴。老色西风，秋易倦、芳心难变。化作龙香，洒入鱼笺恨满。"
"木兰花慢","民国末当代初","吴则虞","卷冰绡断语，影宛宛，麝尘中。甚密计通词，香淹残帕，字泥初鸿。疏栊。急更倦雨，翳灯唇、一夜坠衰红。未抵瑶缄直北，蓦惊画鼓城东。倥偬。欢事谢芳丛。底处是仙蓬。算十载消除，无端锦瑟，万感琼钟。秋慵。卷帘忍对，荐鲛珠、迸入露盘浓。任是金奁玉柱，都他萍水馀踪。"
"木兰花慢  夜泛太湖","民国末当代初","吴则虞","素秋秋在水，木叶下，洞庭初。看渺渺琼田，茫茫玉界，黯黯平芜。晴湖。沼吴去后，瑩柔澜、犹似女儿肤。万顷海惊化石，一泓月浸成珠。蘧篨。呵壁狂呼。谁主客，甚黄苏。叹无用年华，无功文字，无准乘除。踌躇。鬅鬙我发，过仙山、宜濯不宜梳。夜半宫城近也，回桡怕有啼乌。"
"金缕曲","民国末当代初","吴则虞","白发催行色。叹穷途、老病兼愁，况惊悲诀。归计未成儿女累，家似寒潮败叶。未敢信、春宽壶窄。春亦惜春春不住，便春风、也是长亭客。君去也，那堪说。天涯我益添衰孑。对荆花、一尊凉照，酒兵骚屑。万卷烂馀徒白眼，只有红鱼共唼。怕更教、词肠吹裂。分影渔灯江上宿，愿孤光、莫向离人缺。波渺渺，迟书尺。"
"丙戍秋兴八首次少陵韵 其一","民国末当代初","钱仲联","一叶琅玕陨密林，起觇乾象夜昭森。讹言竞说黄天立，大域偏沦纣绝阴。谁与生灵持旦气，要从危难砺初心。长明灯下观三世，霜满江南十万砧。"
"丙戍秋兴八首次少陵韵 其二","民国末当代初","钱仲联","回首扶桑倒景斜，金陵王气复中华。九天阊阖旋云骑，万国衣冠会海槎。往事虚埋胡塞月，死声又入晋阳笳。不知何事吴刚斧，自坏银轮斫桂花。"
"丙戍秋兴八首次少陵韵 其三","民国末当代初","钱仲联","黯黪云凝九野晖，长淮北去角声微。流膏灌地鱼争上，毒雾横江鸟戒飞。白马要盟期总误，鸿沟画地诺终违。天涯多少殇魂泪，洒向秋原草不肥。"
"丙戍秋兴八首次少陵韵 其四","民国末当代初","钱仲联","胜局凭收劫后棋，变弦竟作曲终悲。重翻鳌极飙回候，痛失龙珠睡醒时。左角相持何急急，兴元罪已故迟迟。野夫沾洒青霄望，洗甲犹存万一思。"
"丙戍秋兴八首次少陵韵 其五","民国末当代初","钱仲联","手掉雷车万仞山，蚩尤旗卷大荒间。青天转饷趋河朔，紫塞传烽逼汉关。据地拒伸铜马足，投壶正启祖龙颜。独夫缓尔燃脐照，斧钺他年待马班。"
"丙戍秋兴八首次少陵韵 其六","民国末当代初","钱仲联","军心明月大刀头，凄绝关山戍鼓秋。铙吹未腾辽海曲，风声无奈八公愁。死怜糜烂皆鸮鹤，生苦诛求到鹭鸥。百万残黎方迸命，有人横槊看神州。"
"丙戍秋兴八首次少陵韵 其七","民国末当代初","钱仲联","八年缩地算奇功，如此乾坤一掷中。投杖未追夸父日，登台还诩大王风。啼霄雁堕残翎白，偶语人膏左毂红。谁逭议瓜硎谷祸，村田且作饭牛翁。"
"丙戍秋兴八首次少陵韵 其八","民国末当代初","钱仲联","徂年舟壑付逶迤，双鹄由佗反复陂。春梦已沈旁死魄，秋心还抱半生枝。黄图盖地无南北，赤运因人有转移。中夜危楼奋神笔，寒芒八角正昭垂。"
"乙卯春感八首次草堂秋兴韵 其一","民国末当代初","钱仲联","蛰居城市此山林，一病迷阳感郁森。新岁燕莺非旧国，长洲云物是春阴。窥天难测苍黄意，堙海空馀木石心。漆室吟成总幽咽，隔墙来和女媭砧。"
"乙卯春感八首次草堂秋兴韵 其二","民国末当代初","钱仲联","弱水昆仓测景斜，黄图廿载看中华。破荒速置追锋传，凿空遥通贯月槎。欲作脂田惟画地，全驱胡骑不闻笳。神皋奇事知多少，人力能开铁树花。"
"乙卯春感八首次草堂秋兴韵 其三","民国末当代初","钱仲联","钧天高会日重晖，载笔聊同铎氏微。龙汉劫波方换世，蓬莱海水又群飞。大云共切祥霖望，小草深渐远志违。代谢冬春纵非我，忍忘越瘠与秦肥。"
"乙卯春感八首次草堂秋兴韵 其四","民国末当代初","钱仲联","空局明灯问劫棋，苍生谁乐复谁悲。未酬林楚称尊愿，也似刘翁黜帝时。事去故应投北比，身亡徒叹出师迟。南山铁案天鹏翼，此梦荒唐费论思。"
"乙卯春感八首次草堂秋兴韵 其五","民国末当代初","钱仲联","朱旗北斗大荒山，谁掷陶轮一掌间。两帝东西争战国，五峰仙圣诉天关。青禽有使来王母，白雁无谣应伯颜。野老于今看率舞，不须身到侍宸班。"
"乙卯春感八首次草堂秋兴韵 其六","民国末当代初","钱仲联","一梦春场误黑头，桃花魏晋几阳秋。文章未济群生溺，乐府空歌万古愁。蹭蹬风尘昌谷马，浮沈江海杜陵鸥。高楼隔断人间世，道大何妨隘九州。"
"乙卯春感八首次草堂秋兴韵 其七","民国末当代初","钱仲联","非儒问孔各论功，剑首唐虞一吷中。几辈吴牛惊喘月，有人宋鹢退因风。坑灰飞尽秦祠白，猛士歌残汉帜红。推背河山图好在，寒窗绝倒郁离翁。"
"乙卯春感八首次草堂秋兴韵 其八","民国末当代初","钱仲联","吴根越角路逶迤，半隔樵村半钓陂。乡梦尚迷金盖月，春心先向石梅枝。山丘华屋齐存没，桑梓龙荒有变移。此日金阊肠绕处，巫峰相望海云垂。"
"乙卯后春感八首三叠秋兴韵 其一","民国末当代初","钱仲联","巢燕春归又在林，炎荒万木立森森。澜沧路为他人渡，赤水天穷海国阴。如此河山髯拂传，是谁翻覆雨云心。日南新鬼今多少，吉蔑城头哭夜砧。"
"乙卯后春感八首三叠秋兴韵 其二","民国末当代初","钱仲联","望气旗矛杂倒斜，四荒经外说戎华。鳌沉难定神山位，斗转谁通碧汉槎。不竞南风骠国乐，新翻铙吹越城笳。蛮烟瘴雨三千里，忍看红莲地狱花。"
"乙卯后春感八首三叠秋兴韵 其三","民国末当代初","钱仲联","朱鸟星沉不再晖，火维神柄转倾微。藕丝孔里身先遁，蚌血红边海尽飞。入月长庚何日是，支天铜柱与心违。䗖林此际方高会，岂待秋风牧马肥。"
"乙卯后春感八首三叠秋兴韵 其四","民国末当代初","钱仲联","换步移形儿著棋，胜何足喜败何悲。白龙鱼服重归日，金弩潮声得意时。铸铁每闻成错易，操蛇犹恨负山迟。红棉飘起蛮天雪，蜗角萧墙费后思。"
"乙卯后春感八首三叠秋兴韵 其五","民国末当代初","钱仲联","绳行沙渡万重山，规外星辰咫尺间。北户开时齐戴极，鬼门南去更无关。跕鸢事往频搔首，骑象儿歌尽破颜。老我天街看毕昴，珠宫贝阙若为班。"
"乙卯后春感八首三叠秋兴韵 其六","民国末当代初","钱仲联","倒却铜山涨海头，洛钟声应万方秋。三灾火坏人无种，九地兵多鬼亦愁。椎结时来尽熊虎，衣冠运去作凫鸥。成神青骨君休笑，今日夷州尚禹州。"
"乙卯后春感八首三叠秋兴韵 其七","民国末当代初","钱仲联","捭阖虚论鬼谷功，乾坤来日战云中。阋墙箕子明夷地，府乱禺强北极风。两国齿唇刑马白，一江衣带闪旗红。中枢大有韬铃在，闲煞持竿钓月翁。"
"乙卯后春感八首三叠秋兴韵 其八","民国末当代初","钱仲联","苍梧紫雁势逶迤，竹杖相于返葛陂。华表愁闻丁鹤语，骚心聊寄越禽枝。天倾兵甲河能洗，地黑蛟龙宅几移。箧有陈芳新乐府，肯教诗史独名垂。"
"丙辰春感八首四叠少陵秋兴韵 其一","民国末当代初","钱仲联","一夕狂飙卷邓林，今年春物倍萧森。黄台再摘辞何痛，素魄来遮日正阴。儒墨是非枝指喻，李牛恩怨两家心。夜深倚柱愁难寐，树树惊乌处处砧。"
"丙辰春感八首四叠少陵秋兴韵 其二","民国末当代初","钱仲联","荷镜无光柱亦斜，虬潭祸水遍诸华。未容姬旦巢桑土，偏放张星傍斗槎。摇落何堪汉营柳，仓皇愁听蓟门笳。南宫图颂今谁首，揽笔灯前漫吐花。"
"丙辰春感八首四叠少陵秋兴韵 其三","民国末当代初","钱仲联","五十年前见绛晖，汝南鸡唱报熹微。射囊曾建黄天立，挟剑频超紫海飞。翼轸旌旗何处是，云霄毛羽与时违。汾阴一病成千载，丞相新来要瓠肥。"
"丙辰春感八首四叠少陵秋兴韵 其四","民国末当代初","钱仲联","百尺高楼一局棋，埃风溘逝镇长悲。难忘傅说骑箕日，正及穷奇窜北时。玉蝀桥边书尚在，青枫江上梦来迟。年来苦恨长城坏，岂独龙门系我思。"
"丙辰春感八首四叠少陵秋兴韵 其五","民国末当代初","钱仲联","烛龙衔火照钟山，高会衙头一晌间。正惜蛇妖争郑阙，却占鹑首赐秦关。恢张玄武通南纪，篆刻雄文颂乞颜。外史传闻还失笑，戎巴人领列斯班。"
"丙辰春感八首四叠少陵秋兴韵 其六","民国末当代初","钱仲联","三峰遥望海西头，烟景浓春似暮秋。自是楼台无地起，那堪稻蟹万家愁。哀鸣去看双黄鹄，指水难盟旧白鸥。尘老蓬壶谈世运，神山今日让神州。"
"丙辰春感八首四叠少陵秋兴韵 其七","民国末当代初","钱仲联","华颠文武两无功，吴市箫声廿载中。解渴不祈金掌露，打头何事石尤风。梦回桂岭云犹墨，劫后桑枝海更红。莫道乾坤非本穴，抱香还有铁函翁。"
"丙辰春感八首四叠少陵秋兴韵 其八","民国末当代初","钱仲联","越来溪水碧逶迤，负戴生涯属此陂。物论巳空蝴蝶梦，双栖犹借凤凰枝。故知柏悦缘松茂，纵许舟藏奈壑移。七十年来家国事，春灯话里泪珠垂。"
"丙辰秋兴八首五叠少陵韵自中秋至重阳前成之 其一","民国末当代初","钱仲联","玉斧声来桂树林，秋中时候境沈森。讹谣燕尾倾炎祚，怪事龙漦翳太阴。反复坤乾皆易意，盈虚三五见天心。重翻乐府齐梁曲，破镜何烦问槁砧。"
"丙辰秋兴八首五叠少陵韵自中秋至重阳前成之 其二","民国末当代初","钱仲联","门前倒却刹竿斜，一夜罡风陨月华。湘浦灵来空鼓瑟，银河水断不通槎。收场四裔投梼杌，快意千城竞鼓笳。有客经过谈物变，江头铁树正开花。"
"丙辰秋兴八首五叠少陵韵自中秋至重阳前成之 其三","民国末当代初","钱仲联","大明暗淡掩朝晖，螮蝀年来入紫微。运去一龙愁失水，时来三鸟诩能飞。梦凰牒记传何妄，骑雀天门愿亦违。大好家居谁撞坏，中原逐鹿枉争肥。"
"丙辰秋兴八首五叠少陵韵自中秋至重阳前成之 其四","民国末当代初","钱仲联","一局新翻橘叟棋，全输玉袜未须悲。神奸宝鼎图今日，毒焰金轮异昔时。北极星高看历历，吴江枫冷苦迟迟。众生计著多颠倒，凡楚存亡且漫思。"
"丙辰秋兴八首五叠少陵韵自中秋至重阳前成之 其五","民国末当代初","钱仲联","峰青江上九疑山，仙曲韶英似梦间。玉辇一朝归绛阙，云旗几日下琼关。朝阳仍遍芙蓉国，山鬼终还薜荔颜。更看金神深殿里，红云新护颢灵班。"
"丙辰秋兴八首五叠少陵韵自中秋至重阳前成之 其六","民国末当代初","钱仲联","弓月逢辰在上头，又惊风雨满城秋。此生自断天休问，黄菊明朝蝶也愁。吴市且吹新道曲，楚江苦忆旧盟鸥。年来吾已忘忧乐，莫近危栏睨九州。"
"丙辰秋兴八首五叠少陵韵自中秋至重阳前成之 其七","民国末当代初","钱仲联","面壁安禅十载功，菀枯身世梦痕中。迷魂水榭南朝月，履险云帆涨海风。收拾桑榆双鬓白，商量王霸一灯红。燃犀烛怪谁家事，如此江山著病翁。"
"丙辰秋兴八首五叠少陵韵自中秋至重阳前成之 其八","民国末当代初","钱仲联","前景汀芒路曲迤，人天万事有平陂。寒心沸槛生梧井，入眼瑶华赋竹枝。星殒东维邦已殄，山沈碣石海能移。锦囊诗写秋风恨，那得铜仙不泪垂。"
"贺新凉  十二周年国庆，客上海国际饭店十三层楼，夜观灯市烟火有作","民国末当代初","钱仲联","八角芒垂地，数岁星周天十二，赤明开世。一换一年风色好，幻出惊人鬘市。看多丽楼台如此。嘘海龙涎三万丈，化莲灯乱掷成千戏。奇绝处，吴淞水。摘星高阁箫声里。俯火城秋光瑩夜，栏干闲倚。朵朵红云天上照，暖到心头鬓底。写不尽人间旖旎。谁说乡心分五处，料今宵醉月同千里。老子舞，婆娑起。"
"贺新郎 三月望夜，与妇苏堤玩月，归华侨饭店作","民国末当代初","钱仲联","碧海无边际。占苏堤，春光今夜，两人成世。杨柳桃花千尺浪，荡得姮娥魂醉。便天外乘鸾而至。西子为持妆镜照，看毫釐不失云鬟媚。罗袜步，仙尘起。无双毕竟明湖水。算重来惊鸿旧影，微波能记。哀乐中年都过了，犊鼻清狂如此。还笑向湖峰拥髻。祝愿神人冰雪质，要长无圆缺无生死。风露冷，可归矣！"
"贺新凉  其庸诗人携谒吴梅村墓，墓为君新考定核实重建者，颇为壮观","民国末当代初","钱仲联","诗派尊初祖。数曼殊、南侵年代，梅村独步。姹紫嫣红归把笔，睥睨渔洋旗鼓。彼一逝、早如飞羽。东涧曝书差挹拍，问他家，高下谁龙虎？轮此老，自千古。娄东家巷吴东旅。诉衷情、淮南鸡犬，不随仙去。遗冢堂堂斜照外，今有冯唐频顾。把当日、丰碑重树。我客吴趋同拜谒，仰光芒、石壁山前路。伟业在，伟如许。"
"游曾氏虚廓园","民国末当代初","钱仲联","春山女儿臂，清切抱人来。爱此晨光好，能令梦境开。仙心悦云水，幽语静楼台。便欲长年住，将身化绿苔。"
"春兴二首 其一","民国末当代初","吴未淳","东风来万里，大地韶光溥。桃靥对客笑，柳腰为客舞。万物化欣欣，向荣各得主。叹息古英雄，寂寞归黄土。"
"春兴二首 其二","民国末当代初","吴未淳","对此好春光，诗兴增几许。我年才十五，壮怀迈前古。徘徊小园里，淑气扑眉宇。意得忽狂吟，天机自吞吐。"
"溜冰","民国末当代初","吴未淳","百金买冰鞋，千金制裘氅。男男杂女女，驰骋坚冰场。放足白琉璃，一纵逾十丈。结伴日暮归，欢快笑声朗。路过蓬门女，饥傍寒灯纺。"
"题栖鹰图","民国末当代初","吴未淳","虎而耽，罴而息。背负苍苍爪叩石，时不至兮且敛翮。"
"题寒塘集禽图","民国末当代初","吴未淳","秋波绿兮秋草黄，幽禽无数来寒塘。争鸣争逐相趋跄，高低遐迩时回翔。团荷已老蒹葭苍，轻飔紫蓼低复昂。殷殷红叶微沾霜，柔枝袅袅犹垂杨。追炎物性原寻常，晴柯可栖百尺强。尔独何为不向阳，嘤嘤爱此金风凉。"
"题友人印集","民国末当代初","吴未淳","刀以为笔石为纸，日追月琢无穷已。格高不取汉以下，上窥殷契与秦玺。腕强力聚气堪使，崩屑纷纷散眼底。古穆真同对鼎彝，细腻如能见肌理。西泠盛业继有人，中夏绝艺世罕比。我对兹编发浩歌，祝愿丹泥艳万祀。"
"仿杜甫同谷七歌并用原韵 其一","民国末当代初","吴未淳","京郊有士才空美，十龄能文誉灌耳。学成难换养亲钱，廿年奔走贫穷里。儿女满前食不足，妇为颠簸母忧死。呜呼一歌歌已哀，有生如此生何来。"
"仿杜甫同谷七歌并用原韵 其二","民国末当代初","吴未淳","欲斩仇头无剑柄，世难几曾抛性命。少年意气风云拿，鹤足岂能齐凫胫。常觉胸中块垒多，每叹风波不能静。呜呼二歌兮歌始放，往事使我增惆怅。"
"仿杜甫同谷七歌并用原韵 其三","民国末当代初","吴未淳","壮年有志怀四方，许身为国图富强。何期扰攘困兵革，胡烽烧天岁月长。恶虎骄狼逞九衢，老弱孤孀死路旁。呜呼三歌兮歌三发，谁为吾民收白骨。"
"仿杜甫同谷七歌并用原韵 其四","民国末当代初","吴未淳","西郊有冢草离离，每哭双亲痛欲痴。羔羊跪乳鸦反哺，我生图报嗟何时。忘哉坟前纸数张，夜风吹裂如残旗。呜呼四歌兮歌四奏，哀云为我霾春昼。"
"仿杜甫同谷七歌并用原韵 其五","民国末当代初","吴未淳","雪山烈风吹雪急，三城雨暗天地湿。侧闻西南风雨声，感激无寐中宵立。九载阳和变肃霜，长空惨淡愁云集。呜呼五歌兮歌正长，谁爱此乡如故乡。"
"仿杜甫同谷七歌并用原韵 其六","民国末当代初","吴未淳","我乡之西多龙湫，苍松老柏枝蟠樛。丹墙翠宇掩古寺，每怀胜地悲同游。李生坟前木已拱，张子亦老行将休。呜呼六歌兮歌思迟，我生焉得回颜姿。"
"仿杜甫同谷七歌并用原韵 其七","民国末当代初","吴未淳","男儿四十未云老，百年富贵何足道。我生有志在述作，抗行李杜苦不早。大雅之音久已沦，焦桐独抚伤怀抱。呜呼七歌兮悄终曲，素心未达死莫速。"
"酒友歌","民国末当代初","吴未淳","□□满腹吞心酸，大才无用珠落渊，醉来痛哭呼苍天。□□风姿绝翩翩，三十无室犹孤眠，愁来买醉不论钱，人生那得长流连。□□痴狂亦可怜，书读万卷绝尘编，醉后鱼花浪纠缠。□□未老雪满颠，三载缧绁几沉冤，归来日日放酒泉。□□风流疏尘缘，三杯落肚兴盎然，羞与俗子相周旋。□□清狂二十年，有杯如斗笔如椽，抗怀诗酒齐青莲。"
"春夜","民国末当代初","吴未淳","小院无人夜，春阑思不禁。花香山月冷，竹籁谷风深。远树侵门暗，孤云傍岭阴。伊谁怜独赏，徙倚自高吟。"
"野眺","民国末当代初","吴未淳","野雾销晨白，郊原眺望赊。孤村环抱水，长渚远明沙。绿映千株树，红飞几处花。山光晴愈近，石路入高斜。"
"山行两首 其一","民国末当代初","吴未淳","山行原足乐，况复雨馀天。信步两三里，吟诗四五篇。林光摇滴露，潭影落飞鸢。芳草为谁绿，萋萋深涧边。"
"山行两首 其二","民国末当代初","吴未淳","山气晚氤氲，山间见月痕。行开数重壁，转出几家村。老犬隔篱睡，童儿绕树喧。前方近桃坞，可是武陵源。"
"秋夕水村","民国末当代初","吴未淳","秋动诗人兴，孤村向晚过。几家临水近，千树耸天多。日落收金缕，风来振玉柯。行行不知处，暝色满烟萝。"
"题夏午樵师背山面水斋","民国末当代初","吴未淳","桃李春风院，吾师卜隐居。地偏山拥户，村远水萦庐。挂树闲笼鸟，临池好作书。休嗟元亮瘠，心苦乐常馀。"
"除夜","民国末当代初","吴未淳","酒绿灯红夜，全家笑语忙。市声喧爆竹，庭籁掩笙簧。盘颂椒花瑞，杯传柏叶香。明朝贺元日，力学未能忘。"
"以诗代札复友感别","民国末当代初","吴未淳","与子同清况，相逢见素心。春风花市酒，秋雨草庐琴。一剑随身远，孤檠照夜深。数年分手意，抚札几沉吟。"
"秋暝","民国末当代初","吴未淳","秋入荒庭紧，羁人独怆情。商声挟四壁，暝色压孤城。衰草寒蛩泣，疏枝败叶鸣。长天叹摇落，多难共愁生。"
"石榴","民国末当代初","吴未淳","拟是胭脂染，幽庭数树丹。绛衣宵润露，锦帐晓凝寒。岂假朱幡护，无劳素手抟。西风秋意紧，百子迸霜丸。"
"幽居","民国末当代初","吴未淳","小住门庭静，林泉景物奇。沼黄春度柳，篱绿夏侵葵。近瀑蛩声润，连山梅影迟。四时饶逸兴，日日有新诗。"
"高阁","民国末当代初","吴未淳","高阁今初到，危栏俯渺冥。水光秋愈白，山色晚来青。塔动云移岫，村荒树列屏。登临愁日暮，炊火起渔汀。"
"夕望","民国末当代初","吴未淳","云净千山出，湖清一镜开。疏钟林外寺，残日水边台。烽火连天急，城笳动地哀。辛勤数行雁，曾否系书来。"
"微雪","民国末当代初","吴未淳","微雪细如霰，飞来思煞人。未能澄宇宙，惯会点衣巾。雨杂时难见，风随不肯匀。溪山无限好，迢递自清新。"
"二十生日作","民国末当代初","吴未淳","慷慨英豪气，流离家国情。雄谈苏季子，痛哭贾先生。有志怀投笔，无缘得请缨。百年真易逝，廿载竟何成。"
"陶然亭","民国末当代初","吴未淳","胜地初登览，幽情自昔传。柳疏时泄日，松老欲摩天。鹦鹉埋荒冢，鸬鹚下野烟。徘徊无限意，即此已陶然。"
"秋夜客中作","民国末当代初","吴未淳","客馆无人夜，清幽见月光。捲帘山历历，倚槛水茫茫。雨露何曾得，风霜向饱尝。平生孤影在，随尔送炎凉。"
"悼亡五首 其一","民国末当代初","吴未淳","永夜难为睡，悲来安可名。聚离真一梦，恩义负三生。把臂多新誓，齐眉有夙盟。依稀思往事，失恸见君情。"
"悼亡五首 其二","民国末当代初","吴未淳","历历遗容在，封题讵忍看。累卿十月苦，遗我一生难。儿弱仍堪虑，亲衰孰奉欢。酸心馀痛哭，涕泪不能乾。"
"悼亡五首 其三","民国末当代初","吴未淳","我已无亲旧，卿还鲜弟兄。幽明悲阻绝，门户叹凄清。揽镜形容减，忧家魂梦惊。可怜如缕命，也未冀长生。"
"悼亡五首 其四","民国末当代初","吴未淳","壁破青灯暗，庭空黄叶飞。自伤羁异旅，谁解寄寒衣。检箧香仍在，环庐景已非。风敲窗纸动，疑是尔魂归。"
"悼亡五首 其五","民国末当代初","吴未淳","清泪弹应尽，芳魂唤不回。过悲翻似梦，多福竟成灾。永夜灯前影，高秋冢上苔。愧无蒙叟达，奠罢有馀哀。"
"秋日客中悼亡后作","民国末当代初","吴未淳","客舍谁相顾，秋来病转侵。药香环榻永，苔影度窗深。几日疏笺翰，长天恋枕衾。草阶蛩泣泣，愁赋庾郎吟。"
"客中冬夜","民国末当代初","吴未淳","客馆深冬夜，凄凉感岁华。雪从窗眼入，风向屋牙嗟。晓尽寒生枕，宵长梦到家。韶光忽不待，林际已啼鸦。"
"中秋悼亡后作","民国末当代初","吴未淳","故乡今夜月，又向此时圆。永夕同谁赏，清晖只自怜。泪凝玉阶露，愁接锦林烟。想见郊原冢，芳魂应未眠。"
"似我","民国末当代初","吴未淳","似我真无计，齑盐每苦饥。送穷韩子赋，乞食靖公诗。骨肉风霜里，家园寤寐时。徒然悲命遇，惭愧老亲期。"
"夕望","民国末当代初","吴未淳","向夕冲寒望，荒烟带远村。日从天角没，云向岭头翻。大野多长棘，丛林剩断根。四方酣战伐，小立易消魂。"
"客窗雨","民国末当代初","吴未淳","洒洒寒窗雨，风悲日又徂。积云埋远岫，野潦失平湖。有信思黄耳，无家想白鲈。秋霖汝何物，向晚迫征途。"
"客中晨望","民国末当代初","吴未淳","旷望上高皋，关河影动摇。众星随月堕，孤雁尚蓬飘。河汉无由渡，羁愁不可销。吾侪自多感，俯仰愧渔樵。"
"客途","民国末当代初","吴未淳","迢递云山色，栖迟过客情。壮怀随日减，生理仗人成。野渡暮烟集，孤村寒雨生。欲投何处宿，嘹唳塞鸿鸣。"
"代简答友","民国末当代初","吴未淳","以我尘埃客，逢君淡漠人。湖山空有约，文字岂谋身。令节陶潜老，长歌原宪贫。艰难随世事，相值益相亲。"
"感事","民国末当代初","吴未淳","鹬蚌相持急，渔夫两获之。圣心不务德，人意况多私。生死忍相假，荣名耻所期。寄言奋翮者，防有翼伤时。"
"雨后与玉游紫竹院","民国末当代初","吴未淳","湖上亭张翼，相携晚一登。露浓花树重，雨霁水天澄。卧石观云变，临流待月升。夜深归路险，矫捷羡君能。"
"天命三首 其一","民国末当代初","吴未淳","天命予生在，支撑岁月难。床头金屡尽，灶下火多寒。万虑入毛鬓，长愁到肺肝。百年能几许，魑魅忍相残。"
"天命三首 其二","民国末当代初","吴未淳","自乏驱穷术，谁传却老方。烦忧来故故，岁月去堂堂。贫觉亲朋远，衰令道业荒。无端身外事，未死讵能忘。"
"天命三首 其三","民国末当代初","吴未淳","去日讵容惜，馀年奈尚多。难禁儿女累，已惯病愁磨。茗淡聊充酒，诗哀不当歌。冥冥傥可问，吾道果如何。"
"酬友见访","民国末当代初","吴未淳","万事已骚屑，四时还苦侵。每来成默对，别去剩孤吟。云路谁相假，桃源我欲寻。百年能几许，寂寞到如今。"
"七夕有约骤雨失之","民国末当代初","吴未淳","天上良缘会，人间密约违。好风徒拂拂，片雨故霏霏。伫久心魂冷，归迟河汉稀。堪憎牛女泪，偏向那时挥。"
"送汝十首 其一","民国末当代初","吴未淳","送汝营田去，酸心泪欲枯。时非身命贱，地远影形孤。谁识荆山玉，难还合浦珠。行行休掩泣，好去问前途。"
"送汝十首 其二","民国末当代初","吴未淳","掌上珠抛暗，庭前蕙委尘。所亲嗟薄命，异道黜才人。食向荒沙乞，居同恶水邻。汝爷怜不得，挥手几沾巾。"
"送汝十首 其三","民国末当代初","吴未淳","寥落延长县，倾疆只数家。窑居斥灯火，野作斗风沙。掩旷愁衰草，翻空惊暮鸦。三秦殊俗地，何处问繁华。"
"送汝十首 其四","民国末当代初","吴未淳","此去安家后，终身隶陕西。鹑衣博风雨，蔬食咽沙泥。水汲新开井，洪防早筑堤。同窗犹骨肉，苦难共提携。"
"送汝十首 其五","民国末当代初","吴未淳","水隔山遥处，宽心莫念家。父虽乖命遇，兄已富年华。汝免忧柴米，吾当减饭茶。窗前尔锄地，将种女郎花。"
"送汝十首 其六","民国末当代初","吴未淳","此别何时聚，嗟予鬓已苍。自伤蒲柳晚，难见蕙兰芳。千里冰封地，三更月照床。梦中如识路，夜夜傥还乡。"
"送汝十首 其七","民国末当代初","吴未淳","贫家忧生苦，艰难见汝心。蔽衣珍作绮，粒米惜同金。不负庭闱训，能循子弟箴。一朝离我去，百感萃难禁。"
"送汝十首 其八","民国末当代初","吴未淳","廿载惭为父，因贫误汝多。艰危逼襁褓，乐育失菁莪。冷压三更线，饥劖九月柯。忧劳天不报，命也叹如何。"
"送汝十首 其九","民国末当代初","吴未淳","去住忧时议，安危系汝行。倾囊真买悔，舍女枉全名。空谷青春老，高堂白发生。情亲惭舐犊，此恨殁难平。"
"送汝十首 其十","民国末当代初","吴未淳","馀年复能几，垂老痛离樽。泪化筵前酒，神移天外村。伶俜甘我死，冷落望家存。他日还桑里，空堂哭父魂。"
"卧病宣武医院进退格","民国末当代初","吴未淳","居常已丧我，卧病更忘怀。隐枕随群动，关门谢客来。风波扰肝胆，土木委形骸。万物从攻伐，吾宁用乐哀。"
"失题","民国末当代初","吴未淳","绩学翻成误，归田耻放流。时乖难自惜，命蹇更谁尤。短褐聊残岁，长劖剧九秋。南飞羡鸿雁，自有稻梁谋。"
"因周兄初识某君君即下放","民国末当代初","吴未淳","君即投山曲，余还伫路崎。相逢一夕畅，再会几年期。异地风沙苦，严天雨露私。终须易胎骨，好去莫迟疑。"
"移家","民国末当代初","吴未淳","移家偏负郭，曲径入桑麻。大隐欣无问，浮生信有涯。世情贫更拙，野兴老弥赊。莫负流光好，随时玩物华。"
"秋郊","民国末当代初","吴未淳","野旷秋无际，郊原极目赊。澄塘明胜镜，败叶远疑花。草岭童驱犊，沙田妇摘瓜。移家傥可住，不复问繁华。"
"失题","民国末当代初","吴未淳","寒更催短梦，独客夜醒时。地僻风来远，天高月上迟。剪灯孤影瘦，闻雁寸心悲。遥念亲人苦，怆然多所思。"
"野望","民国末当代初","吴未淳","去郭吟怀减，登台野性孤。寒生残潦水，饥噪短墙乌。览旷无供眼，忧民有切肤。四方悲食堇，一饱愧为儒。"
"纪事","民国末当代初","吴未淳","月月才逾半，家家叹绝粮。愁充三勒腹，饥噪九回肠。虫语喧寒突，蛛丝绾敝囊。却看官府里，日夜绮筵张。"
"寒雀","民国末当代初","吴未淳","寒雀来何处，危枝乞暂留。已无巢室恋，复有稻梁愁。露湿栖难稳，风高咽欲休。还须避矰缴，竖子正相谋。"
"道中","民国末当代初","吴未淳","日落风云净，川原淡夕曛。积沙迷路合，远水向田分。野客寻新径，饥乌啄古坟。谁家悲冻馁，恻恻不堪闻。"
"僻县雨","民国末当代初","吴未淳","僻县秋天异，连朝霁复阴。黑云埋昼永，白水没田深。野老寒无絮，贫家夜少衾。已怜耕稼苦，对此愈惊心。"
"到家","民国末当代初","吴未淳","谁念飘蓬客，归来亦怆神。怯闻多日事，愁聚一家人。缩食仍添债，防寒未措薪。艰难昧生理，伏枕暗沾巾。"
"僻村","民国末当代初","吴未淳","屋陋树为柱，溪荒埂作桥。风来菰叶响，雨过菜花娇。弱女摘新豆，丁男扶偃苗。日长鸡犬静，无虑世尘嚣。"
"独游忆旧","民国末当代初","吴未淳","昔年携手处，今剩一人来。孤月淡仍照，寒花冷独开。旧情流水尽，往事薄云回。消息天涯隔，心惊断雁哀。"
"雪一九六一年","民国末当代初","吴未淳","瑞雪当春至，随风晚更赊。绚空不藉色，缀树尽成花。莽莽笼千里，悠悠锁万家。因兹想丰稔，百倍惜年华。"
"寄友","民国末当代初","吴未淳","之子暌违久，思萦梦屡通。言交犹古道，论学鄙时风。厉节贫多似，谋生拙或同。何时重对影，把酒话无穷。"
"寄萧季循","民国末当代初","吴未淳","寂寞萧夫子，平生一散儒。古书堆架满，好木映窗敷。阅世情仍笃，论心味总腴。城西春重日，樽酒傥相呼。"
"雪一九六五年","民国末当代初","吴未淳","晓近窗生白，开门雪满天。簇花明远树，屑玉下平田。巷待贤人毂，床思座客毡。晚来还动兴，欲泛剡溪船。"
"四时为农 其一","民国末当代初","吴未淳","为农岂不好，向老傥归田。岁月修新业，溪山续旧缘。世情随境减，野兴共时妍。莫谓终投笔，耕馀写地天。"
"四时为农 其二","民国末当代初","吴未淳","为农岂不好，毕力始当春。晴圃晨浇菜，烟田夕刈榛。陇翻泥活活，渠引水粼粼。荷担归来晚，疏餐共所亲。"
"四时为农 其三","民国末当代初","吴未淳","为农岂不好，卜筑水西涯。碧稻酣朝雨，红莲醉晚霞。傍堤养鸡鹜，掩径种葵麻。未止安生理，风光亦可夸。"
"四时为农 其四","民国末当代初","吴未淳","为农岂不好，开物赖群功。移土拓荒亩，编茅障远风。场堆新谷灿，架缀晚瓜红。岁稔人皆饱，家家笑乐同。"
"四时为农 其五","民国末当代初","吴未淳","为农岂不好，逸趣满山村。步野驱新犊，沿溪牧小豚。晏归贪夕景，早出慕朝暾。风雪供休憩，高眠昼闭门。"
"四时为农 其六","民国末当代初","吴未淳","为农岂不好，形瘁免神伤。老手鏖天地，馀年改肺肠。自安丘壑美，还喜岁时穰。放眼乾坤丽，吾心乐未央。"
"田间雨后","民国末当代初","吴未淳","菜圃旋旋蝶，粳田阁阁蛙。雨篱垂细豆，风架引长瓜。俯仰矜天地，阴晴惜物华。馀年如得计，长此托身家。"
"郊行","民国末当代初","吴未淳","水卉枝枝艳，山禽个个奇。好音流碧野，佳色漾晴陂。舍隐疑陶宅，情幽想谢诗。吾庐更堪忆，红树白云陲。"
"偶感","民国末当代初","吴未淳","往日无羁马，而今断尾鸡。眼枯仍有泪，心碎已成泥。畏祸知钳口，忧时悔噬脐。何年容老骥，扬鬣向风嘶。"
"老病","民国末当代初","吴未淳","老病嗟何用，城隈此隐居。晚花移就日，新蚓掘酬鱼。行辈侪童稚，声名讳里闾。秋风一萧瑟，渺渺又愁予。"
"酬人","民国末当代初","吴未淳","折肱起酣法，高藻淡行藏。阅世知钳口，论交感热肠。书高定武帖，诗废蓼莪章。每仰生花笔，琳琅照室堂。"
"病卧","民国末当代初","吴未淳","病卧仍新岁，卑栖合弊庐。案香馀药裹，帙乱杂方书。鬓发从渠落，年光许自如。稍嫌安处僻，莫怪友朋疏。"
"邀春两首 其一","民国末当代初","吴未淳","春入蓬门少，邀春费苦思。补篱移野卉，注瓮当清池。枝理侵窗柳，秧分夹径葵。媸妍同一视，嫫母亦西施。"
"邀春两首 其二","民国末当代初","吴未淳","春入蓬门少，邀春费苦思。石坚封鼠穴，灰腻砌鱼池。病眼舒芜草，饥肠仰藿葵。形劳心自惬，何用待天施。"
"小院","民国末当代初","吴未淳","小院晴方好，移床对夕晖。树高归鸟乐，山远薄云稀。病叶连虫堕，惊蝉拖溺飞。静中观物理，尽喜得天机。"
"偶感","民国末当代初","吴未淳","性僻难谐俗，才非合遁居。老犹贪学稼，贫尚喜藏书。奇字凭儿志，荒苗共妇锄。形劳心不堕，一任笑疏愚。"
"赠梁树年","民国末当代初","吴未淳","忆别朱颜好，重逢白发侵。云泥惭异路，德业喜同心。往迹迷鸿爪，新声动艺林。何时挥巨笔，片羽赐兼金。"
"冬日","民国末当代初","吴未淳","屋小易为家，图生两壁华。馀寒仍挟纩，残困且消茶。笼鸟饱苏子，盆鱼饲米花。问书时有客，载酒却无车。"
"冬夜","民国末当代初","吴未淳","窗冻冰花坼，炉寒火焰微。不眠消酽茗，长坐挟重衣。夜久诗成梦，灯阑月送辉。喜看新作草，满壁怒龙飞。"
"秋日独游北海忆旧","民国末当代初","吴未淳","忆昔追凉好，同寻此地秋。招邀共林月，问讯到兰舟。一苇波心纵，双鸥海上浮。盘堆豚屑美，杯泛桂香柔。酒浅情仍醉，宵深兴转幽。扣舷惊鹭梦，倚槛问鱼愁。翠簟摇红羽，青帘挂玉钩。柳丝风细细，蕉露滴悠悠。岸石森貔虎，星河澹女牛。阳春欣首唱，下里愧难酬。渐怯心魂冷，空嗟岁月遒。依依思往事，感慨未能休。"
"春日","民国末当代初","吴未淳","衣减春深后，襟舒病起时。小尝亲渍果，详校手抄碑。午枕漆园梦，宵灯栗里诗。赏心还有处，草长谢公池。"
"秋夜","民国末当代初","吴未淳","蛩语破幽梦，凭轩爱晚凉。风枝摇野色，露叶荡秋光。宫阙开高迥，关山入莽苍。壮心久寂寞，际此兴偏长。"
"秋感","民国末当代初","吴未淳","万事只若此，馀年可奈何。岁凶灾未已，身老病偏磨。不饮还如醉，长吟岂当歌。秋心惊白日，忽又敛庭柯。"
"元日","民国末当代初","吴未淳","元朝无过贺，风日送晴寒。酒醉葡萄盏，肴甘苜蓿盘。春光鸲眼水，古帖鸭头丸。纸爆家家闹，吾庐寂以安。"
"秋日登楼","民国末当代初","吴未淳","诗思并刀快，登高剪得秋。水连天浩荡，云与雁沉浮。塔坏何年寺，烟迷万古丘。壮怀空激楚，倚槛几凝眸。"
"唐山地震波及北京","民国末当代初","吴未淳","伏首危床下，频惊地震来。骨寒身屡缩，神竭眼仍开。时觉声光到，如临家国摧。苍生艰一恤，微命等蒿莱。"
"美睡","民国末当代初","吴未淳","饭饱蒙头卧，悠然梦已成。晚怀耽寂寞，当世重功名。万岁羊胛熟，千场蜗角争。老夫安美睡，一觉又天明。"
"寒塘集禽图","民国末当代初","吴未淳","林野霭初霁，群禽喜作家。晴塘明胜镜，霜叶灿如花。弄羽炫朝彩，流音遏晚霞。画师劳意匠，濡笔写光华。"
"新正雪","民国末当代初","吴未淳","年终弥望雪，价抵万囊金。麦获翻青力，天存竞白心。混茫遗畛界，的皪变山林。颇识农家喜，还祈数日阴。"
"登楼","民国末当代初","吴未淳","向晚欣多暇，楼高四望频。日残长短巷，值散往来人。扰扰何时了，营营一代新。悠哉属词客，有幸作闲民。"
"偶感二首 其一","民国末当代初","吴未淳","老困青衿弊，愁催白发疏。种瓜焉获豆，缘木枉求鱼。道路仍兴阻，风尘岂晏居。有书无计读，读得亦何如。"
"偶感二首 其二","民国末当代初","吴未淳","有兴还看竹，无心更钓鳌。古今同扰扰，物我两骚骚。蜀犬识何浅，黔驴技不高。百年方醒日，始悟此生劳。"
"寄友人","民国末当代初","吴未淳","华堂非不慕，老病怯风霜。愧我咨周少，怀君日月长。新书会风雅，午枕入甜香。更有盍簪乐，高朋时一觞。"
"冬日","民国末当代初","吴未淳","茗饮一瓯浓，花开数朵红。屋高深受日，窗小不吟风。字债病多负，诗囊贫到空。聊堪破枯寂，逸响振衰聋。"
"雏鸡","民国末当代初","吴未淳","群雏行未稳，簇簇滚风团。眩眼双睛黑，濡毛细舌丹。夺虫拚力尽，引侣愧呼难。微命防鹰隼，休安天地宽。"
"春日 其一","民国末当代初","吴未淳","病起襟怀展，年开日月长。春来诗有色，酒后梦都狂。小绿奋群树，骄红闹短墙。莫惊人兴好，花气亦高张。"
"春日 其二","民国末当代初","吴未淳","步野寻春早，清光占小池。草芽抽翡翠，桃萼晕胭脂。影薄云依水，声和鸟悦枝。乐情久衰歇，忽胜少年时。"
"夏日雨后","民国末当代初","吴未淳","风过云初散，雨晴花更开。静闻声滴霤，闲看影移槐。茗熟思仝羽，文成愧马枚。休嫌吾室小，犹足话朋来。"
"梦过友人","民国末当代初","吴未淳","咫尺经年隔，相期未有涯。秋风吹我梦，昨夜到君家。几净茶方酽，堂深菊已花。心平无一恨，闲坐话桑麻。"
"索居","民国末当代初","吴未淳","久病惭逋荡，离群感索居。卧亲徐氏榻，学废许君书。蟹眼烹新茗，猫头荐晚蔬。浮生叹匏系，只合守蓬庐。"
"雨霁步前街","民国末当代初","吴未淳","宿雨欣初霁，街前偶一行。车来时溅水，肆启尽输明。菜烂仍呼卖，路泞时共争。西天云又起，隐隐杂雷鸣。"
"己未元日","民国末当代初","吴未淳","元日犹常日，茅斋僻不哗。人回除夜梦，盆绽隔年花。滋味春盘外，情怀暮景斜。无劳迎送客，濡笔且涂鸦。"
"再题寒塘集禽图","民国末当代初","吴未淳","碧水弄秋清，幽禽戏晚晴。穿枝红叶堕，刷羽锦衣明。饱食都无恙，酣鸣各有情。时平四海宴，欢悦及群生。"
"偶感","民国末当代初","吴未淳","多难成吾老，无为堕此心。渐谙生是累，翻喜病能侵。挂壁休看剑，临窗偶试琴。晚来情欲醉，春入酒杯深。"
"题仿唐寅捣练图","民国末当代初","吴未淳","耕织生民本，应彰妇孺勤。缕丝屯细雪，熨练展行云。庶士重层茧，佳人百襞裙。暖衣兼饱食，寰宇颂时芬。"
"秋夜","民国末当代初","吴未淳","午夜未成梦，起行庭树繁。月高明雀瓦，水浸湿鱼盆。远雁渺天末，乱虫喧石根。衣单怯凉露，还返掩重门。"
"偶做","民国末当代初","吴未淳","诗成惟自赏，甘苦寸心知。俗子谬风雅，狂言妄点嗤。葡萄羡甘美，酸涩笑狐狸。可叹寿陵子，长趋岂汝为。"
"老病","民国末当代初","吴未淳","老病已成翁，才非敢怨穷。长吟苏肺气，小沐散头风。食饫三宗韭，眠安一片酮。高年聊乐此，也算奏肤公。"
"庚申端午","民国末当代初","吴未淳","佳日逢重五，风和雨乍晴。榴开争夏艳，麦熟喜秋成。丹墨图钟鬼，骚经诵屈平。堆盘欣节物，角黍杂红樱。"
"秋晚野眺","民国末当代初","吴未淳","久病疏登览，偶来成晚嬉。山容经雨瘦，暝色入秋奇。古木风声远，长天雁影迟。平生林野兴，不做楚人悲。"
"病馀","民国末当代初","吴未淳","病馀惟喜睡，小坐亦成眠。幽梦日三续，羁怀时一捐。晨昏常错认，宾客每虚延。最感违人处，年来废简编。"
"登景山寻萧斋翁不遇次萧翁韵","民国末当代初","吴未淳","景山高顶望，琼岛接宫城。海阔衔天影，松寒挟雨声。风来小摇落，云过乍阴晴。待遍行吟路，诗翁何处行。"
"野步","民国末当代初","吴未淳","野旷夕阳明，寻凉独自行。树深蝉噪重，天净鸟飞轻。几户居临水，千轮归向城。废矶人不到，小立待风生。"
"雨后","民国末当代初","吴未淳","草密侵阶绿，花繁映户红。渴蜂窥瓮水，惊雀遁帘风。蜗篆缘墙古，蝉吟抱树工。雨馀无限乐，不与众人同。"
"失题","民国末当代初","吴未淳","野性难谐俗，诗思老更顽。箧囊饶断句，庭径接幽山。体健何妨瘦，身微幸可闲。年来问知己，鱼鸟最相关。"
"秋月","民国末当代初","吴未淳","万里团圞月，中宵泛玉盆。幽晖潜洒野，虚白静屯门。远树浮秋色，疏枝炫露痕。清光如不减，自足耀乾坤。"
"幽居","民国末当代初","吴未淳","地僻惬幽隐，城隅小僦斋。白云依古观，翠柏近长街。贱字欣无问，先贤敬可怀。杜门粗自适，芳草映层阶。"
"晚春怀人","民国末当代初","吴未淳","一春无好兴，风雨况春归。蝶懒过墙去，花残绕户飞。闭门思渺渺，欹枕梦依依。芳草城东路，同心与我违。"
"偶感","民国末当代初","吴未淳","感慨长忧国，栖遑那顾身。老惟能啖饭，壮且不如人。喜遇煌哉世，甘为藐尔民。群雄方逐鹿，高枕看扬尘。"
"因脑血栓住院白晓东以诗慰问戏步原韵","民国末当代初","吴未淳","二竖徒施虐，馀生岂畏邪。医心慈胜佛，药力巧资蛇。时有归欤叹，休兴命也嗟。明春倏又至，仍看满庭花。"
"白晓东携诗冒雪访余未遇数日后白以诗见示勉次原韵","民国末当代初","吴未淳","步野寻春早，敲门客到迟。携来琼玉屑，飞上海棠枝。迹遽留鸿爪，诗应妙色丝。我归君适去，何不待移时。"
"将别海棠花馆三首 其一","民国末当代初","吴未淳","卅载宣南客，滨河卜隐居。地虽乖地利，吾亦爱吾庐。艳发棠花茂，青敷柏荫馀。杜门无长物，四壁古今书。"
"将别海棠花馆三首 其二","民国末当代初","吴未淳","物性今年异，棠花竟不开。知予将徙去，无日复归来。别梦重尝果，离愁一举杯。谁攀枝代柳，相送古城隈。"
"将别海棠花馆三首 其三","民国末当代初","吴未淳","书以多为累，金缘少是忧。载车装易满，辟室贿难求。邻里风云散，庭除岁月幽。断垣残屋里，万感此淹留。"
"偶感","民国末当代初","吴未淳","风云曾有志，面相乏田方。老更营生拙，闲惟琢句忙。莺花看烂漫，薯芋味甘香。翘首家山好，贫居有故常。"
"忆旧","民国末当代初","吴未淳","苦忆三冬暖，围炉夜话时。放言评古帖，脱口得新诗。不饮狂如醉，轶闻听更奇。二更人影散，月满海棠枝。"
"癸酉元日","民国末当代初","吴未淳","佳节逢元日，爆声喧彻天。晴光初到户，仄室小如船。筐果瑩金橘，盆花淡水仙。今年开岁好，难得此暄妍。"
"蛰居","民国末当代初","吴未淳","伏枕蒙头卧，蛰居如养疴。新诗春后少，幽梦晚来多。雨色迷芳草，风声响玉珂。醒来谁是伴，把盏且高歌。"
"癸酉槐柏南里新居","民国末当代初","吴未淳","老至仍多病，蜗居叹屡迁。立锥艰胜昔，阁笔苦经年。槐叶空多荫，棠花无复妍。闭门成独处，惆怅晚春天。"
"再次新居韵两首 其一","民国末当代初","吴未淳","移居仍陋室，人却贺莺迁。入户风兼雨，关门日胜年。一廛常寂寞，数口不团圆。回首家山好，儿时有洞天。"
"再次新居韵两首 其二","民国末当代初","吴未淳","寄迹浮尘里，频惊日月迁。移居才半岁，挛处已三年。自昔行多拙，平生智不圆。倚楼无限意，魂断夕阳天。"
"蜗居三首 其一","民国末当代初","吴未淳","琼楼不可僦，蜗处且为家。绿荫窗前树，红肥几上花。日高犹伏枕，夜静每思茶。有客时相过，门停载酒车。"
"蜗居三首 其二","民国末当代初","吴未淳","半生游日下，垂老住槐街。永夕自枯坐，终年无好怀。旧书慵复读，新句苦难谐。野性成嵇懒，休嘲与世乖。"
"蜗居三首 其三","民国末当代初","吴未淳","小住成幽隐，贫居膝未安。户低延月少，案小作书难。病骨因诗瘦，愁肠借酒宽。弊庐终自喜，盛暑亦轻寒。"
"蜗居又二首 其一","民国末当代初","吴未淳","卅载风尘后，槐南始定居。市嚣商贾近，地远友朋疏。塔望天宁寺，斋呼人静庐。病馀惟喜睡，空蓄几箱书。"
"蜗居又二首 其二","民国末当代初","吴未淳","广厦万千间，吾庐咫尺宽。座难容足膝，案每乱杯盘。草荐当窗卧，芸编葄枕观。最愁风雪虐，缩手一冬寒。"
"僻室","民国末当代初","吴未淳","僻室寒生早，秋来已著棉。洒窗槐叶败，映座菊花妍。缩手难书字，埋头且集联。索居无意绪，终日卧层毡。"
"槐庵夏日","民国末当代初","吴未淳","莫叹槐庵小，幽栖宜养疴。荫浓欣树茂，轩敞爱风多。问字多青鬓，烹茶有碧螺。老来贪睡早，几晚废吟哦。"
"喜雨","民国末当代初","吴未淳","细雨斜侵树，天街净且凉。俯楼贪看伞，飘户欲沾床。似见田家喜，如闻谷穗香。丝丝还入夜，为泽意何长。"
"蜗居","民国末当代初","吴未淳","谢时仍市隐，苦乏买山资。街垢两三寸，车声廿四时。涴尘床近牖，慢客地容椎。玩愒非吾愿，终朝何所期。"
"新居进退格","民国末当代初","吴未淳","移家还近市，窗外即通衢。好鸟竞鸣树，旧邻仍并厨。室昏慵作字，壁小不张图。终日懵腾过，晚怀聊自娱。"
"次韵金水","民国末当代初","吴未淳","迹远还如迩，赪霞映碧槐。字林慕吴绮，诗格爱袁枚。念汝遥山隩，胜余旧郭隈。幽情传丽句，三复不能回。"
"夏日","民国末当代初","吴未淳","炎天仍病懒，竟日卧房栊。蚁啮肤如螫，蝉鸣耳欲聋。古槐浓荫绿，长宇夕阳红。有客忽相过，求书不冀工。"
"蜗居","民国末当代初","吴未淳","倚窗何所见，只有一匡天。频过往来鸟，长吟高下蝉。树阴侵昼绿，霞彩破晨妍。岁岁此时好，凉风喜占先。"
"旧宅","民国末当代初","吴未淳","旧宅风光好，门高院宇深。梨开攒片玉，杏熟缀团金。室挂箴言字，廊喧巧语禽。最怜风雨夕，蕉叶有清音。"
"雨后","民国末当代初","吴未淳","老病何由乐，楼高暑尚寒。耳聋闻事少，手痹作书难。断续鸟声切，迷离蝶梦阑。倚窗槐荫绿，密叶雨方乾。"
"夏日","民国末当代初","吴未淳","午枕回幽梦，槐阴入户凉。风来停骤雨，云破漏斜阳。字久疏羲献，文犹契老庄。病怀何所远，竟日委匡床。"
"老至","民国末当代初","吴未淳","老至心多悔，谋身未及辰。疏慵乖万事，玩愒负双亲。志短甘贫贱，材非合苦辛。知几非所习，迂阔觍为人。"
"山行秋晚","民国末当代初","吴未淳","归路山行晚，云栖第几峰。长天斜度鸟，乱石细吟蛩。柿老团红艳，松高曳翠浓。秋心正无限，何处更闻钟。"
"读古人诗汇编","民国末当代初","吴未淳","午枕未成梦，诗编随手翻。古人原不死，吾道信长存。万汇构奇境，高怀遗至言。回看虚薄子，鸦噪自喧喧。"
"偶作","民国末当代初","吴未淳","半世风尘里，一廛聊作家。楼高难得月，屋小不容花。有志传昭德，无才续梦华。长安居岂易，故里忆桑麻。"
"穷老十首 其一","民国末当代初","吴未淳","老至宁非乐，人生本戏场。鹑衣犹衮服，蜗室亦华堂。但使心神惬，何须意气扬。百年同一逝，身在且求康。"
"穷老十首 其二","民国末当代初","吴未淳","老至宁非乐，身閒心亦清。岁时莲菊酒，早晚藿藜羹。有地耽风月，无人问姓名。交深邻曲叟，缘绝孔方兄。"
"穷老十首 其三","民国末当代初","吴未淳","老至宁非乐，云天悔浪跻。自缘才气短，谁令智商低。守拙龟藏甲，卑栖蚓在泥。草庐吟啸里，红日又沉西。"
"穷老十首 其四","民国末当代初","吴未淳","老至宁非乐，明夷不复占。久安心绪少，一任鬓丝添。屦缟曾何用，熊鱼未可兼。晚怀甘淡薄，馀味蔗根甜。"
"穷老十首 其五","民国末当代初","吴未淳","老至宁非乐，无营契所怀。义粗谙道释，字渐近童孩。窈窕犹寻壑，凄清但掩斋。陶门垂五柳，予宅荫三槐。"
"穷老十首 其六","民国末当代初","吴未淳","老至宁非乐，今吾非故吾。病回腰脚健，才减腹肠枯。半世块千垒，平生草一株。馀年无长物，所剩是糊涂。"
"穷老十首 其七","民国末当代初","吴未淳","老至宁非乐，幽栖别有天。枕书卧槐影，和酒试松烟。爱写疾邪赋，难传昭德篇。世情无复问，孤寂且亲禅。"
"穷老十首 其八","民国末当代初","吴未淳","老至宁非乐，长安不易居。终年不入世，镇日只耽书。蔬食美如肉，徐行稳胜车。幽怀与野性，仍是鄙人初。"
"穷老十首 其九","民国末当代初","吴未淳","老至宁非乐，仍存尚道心。远怀民德古，忍见世风今。陋巷一瓢足，閒庭三径深。羊求谁复是，兀坐且孤吟。"
"穷老十首 其十","民国末当代初","吴未淳","老至宁非乐，疏狂存我真。自当心远俗，岂肯性随人。晏寝容予懒，长歌任宪贫。煌煌新世纪，依旧葛天民。"
"秋夕野步","民国末当代初","吴未淳","日夕犹残血，归飞彩羽轻。赪霞多暮色，黄叶已秋声。梵宇禅心寂，石塘天影清。偶逢同路叟，导引悟长生。"
"郊行夕归","民国末当代初","吴未淳","归路穿林好，浓阴半里长。高蝉鸣复歇，幽鸟息还翔。远寺钟声晚，清溪水气凉。悠悠尘外趣，霞彩满衣裳。"
"岁暮病中作","民国末当代初","吴未淳","卧病动经月，畏寒窗忌开。不禁童稚扰，还望友朋来。卜岁占钱课，迎春谢酒杯。鹏抟曾有志，今日已成灰。"
"题吴柏森鸿爪集","民国末当代初","吴未淳","遨游半天下，交结尽豪英。所至题诗遍，应留千载名。嘉篇随口得，多士共心倾。续集标鸿爪，来年看再赓。"
"和陆宏敖","民国末当代初","吴未淳","诗以言吾志，忠贞许国情。不逢知遇赏，只搏困愁生。窈窕惟寻壑，沧浪可濯缨。舞雩同数子，春服几时成。"
"夜思","民国末当代初","吴未淳","五夜眠难著，愁思理不成。频年甘寂寞，一世鄙荣名。吾道期千载，儒冠误一生。茫茫尘海里，溷迹意难平。"
"大隐 其一","民国末当代初","吴未淳","大隐能谐俗，和光市老群。负暄同话旧，对月不谈文。园赏花开好，笼听鸟语勤。归来书满架，即目自多欣。"
"大隐 其二","民国末当代初","吴未淳","大隐能谐俗，时敲邻叟门。老犹贪戏谑，熟不叙寒温。岂冀名传世，何妨语近村。偶留亭午饭，盏盏到黄昏。"
"忆集体春游集兰亭","民国末当代初","吴未淳","水曲山崇地，群娱得自由。虚亭能尽揽，静宇亦长游。风惠感和气，竹脩临激流。永怀斯日盛，乐述此情幽。"
"无题","民国末当代初","吴未淳","五十馀年未死身，酣眠饱食做愚民。贱名一任呼牛马，微命何劳卜鬼神。白发苍颜宁有待，青灯黄卷漫多亲。妻儿莫笑吾生拙，如此行藏始胜人。"
"奉酬郑诵先先生赠诗原韵","民国末当代初","吴未淳","早从江海斫鲸鲵，耄隐京郊乐纵离。著论已高张彦远，礼贤还过郑当时。达尊三具真成瑞，景福兼臻并可诗。借问谁为杜陵叟，时同此老共襟期。"
"萧重梅先生八三寿","民国末当代初","吴未淳","岭云出岫任悠然，万里风尘别有天。国士文辞金玉价，仙家寿考岱嵩年。早闻治邑侔龚遂，晚乐传诗拟郑虔。遥望灵光深下拜，俚词讴祝不成篇。"
"无题","民国末当代初","吴未淳","雪肤冰骨玉为名，几度回思梦屡惊。琼岛楼台春夜永，画桥杨柳暮秋清。桃红枉自悲人面，酒绿凭谁赋我情。青鸟若知云外信，应劳早晚到蓬瀛。"
"闲居","民国末当代初","吴未淳","枕畔残书几上杯，卧看日影转庭槐。睡魔渐逐诗魔去，茶渴还随酒渴来。龟背竹方循月长，马蹄莲又向阳开。閒情乐事偏归我，岂是天心爱散材。"
"和白晓东","民国末当代初","吴未淳","小庐冬暖火熊熊，绿酒盈樽芋栗丰。积雪已销三径白，晚花犹绽一枝红。长愁情绪缘多病，投老襟怀不复雄。知己二三时枉过，片时欢笑纵谈中。"
"秋日偶作","民国末当代初","吴未淳","长昼昏昏何所营，茅斋坐到日西倾。画憎纸劣久投笔，诗畏人谗且讳名。百技百能原自累，好山好水旧多情。老来万事都无味，祗爱凉飔打叶声。"
"题界尺山水","民国末当代初","吴未淳","何年楼阁起山隈，野客登临望眼开。远岭腾空攒激浪，危松倚壁响奔雷。云烟散处长天静，丽日斜时众鸟回。我爱此翁援巨笔，画成尺幅纳崔嵬。"
"春夜","民国末当代初","吴未淳","一椽容膝便能安，几静当窗未用宽。草笔疾如惊虺走，篆烟回作老龙蟠。共谁月下同清话，且自春前斗薄寒。四壁书城尽佳胜，眼明犹得纵奇观。"
"无题","民国末当代初","吴未淳","八秩衰翁寂似僧，向阳门外倚枯藤。枝头群雀聚还散，天半纸鸢低复升。世事乘除何足论，人情冷暖亦难凭。老来不做繁华想，身已多番历废兴。"
"岁暮","民国末当代初","吴未淳","纷纷节物市街屯，岁暮宣南独闭门。案小尚能陈纸砚，囊贫不解办鸡豚。绪风拂榻寒犹厉，腊雪融阶气已温。欲觅屠苏饷知己，故交零落几人存。"
"壬午除夜","民国末当代初","吴未淳","诗情书兴两萧然，寂寂寒宵饯旧年。寿算已惭逾八十，世途应悔历三千。瓶梅淡映疏疏影，碗茗轻飏细细烟。笑语欢声隔邻室，曲肱隐几待元天。"
"晨起有感","民国末当代初","吴未淳","朝朝暮暮复朝朝，裹被蒙头又一宵。老阅世情犹有味，久安閒境转无聊。狂搔白发丝丝落，惊见朱颜日日凋。回首壮心真自笑，蹄涔安得赶江潮。"
"馀年","民国末当代初","吴未淳","馀年正合重馀欢，百事虽违心自宽。紫叶黄花秋索句，清羹白糁晚加餐。命中有鬼禳何益，身后无名死亦安。祗欠人间看未足，时惊日月两跳丸。"
"夏晚素月流辉饭店归后散步口占","民国末当代初","吴未淳","烂饭为糜鲙作羹，食馀扪腹且徐行。风交南市如秋爽，月耀中天抵昼明。诗律未严时自正，笔俦多散复谁盟。归来还卧轩窗下，老眼摩挲诵养生。"
"夏日","民国末当代初","吴未淳","繁枝不剪翳窗纱，斗室虽贫朴胜华。床窄乱堆书一角，壁残聊补画三叉。高声自噪檐前雀，俯首谁怜叶底花。颇愧老来情味减，已无诗兴到烟霞。"
"奉和萧重梅先生","民国末当代初","吴未淳","投老元龙卧一廔，却闻豪气未曾休。春花秋月恣吟赏，雪岭烟江怀壮游。不为俗情添白发，每逢佳士赐青眸。瓣香若许承诗教，多乞辛勤举话头。"
"题郑诵老新居和萧重梅先生韵","民国末当代初","吴未淳","尘海藏身北复南，耄年小住胜幽探。排窗山色峨峰秀，入枕松声骇浪酣。槐国衣冠怜聚蚁，兰亭纸楮喜书蚕。纷纭棋局收醒目，剩话朋来共手谈。"
"晨步","民国末当代初","吴未淳","晨起步芳蹊，青鞋湿凉露。回头望曙曦，犹在葱茏树。"
"咏竹","民国末当代初","吴未淳","每约风为友，还留雪作花。更邀三五月，送影度窗纱。"
"题画寒塘集禽图两首 其一","民国末当代初","吴未淳","寥落寒塘上，群禽噪夕阳。秋心不可写，约略写秋光。"
"题画寒塘集禽图两首 其二","民国末当代初","吴未淳","不栖珍木颠，竞集寒塘上。了无金丸忧，噰噰欣晚唱。"
"山居秋夜四首 其一","民国末当代初","吴未淳","长夜悄无人，独坐伴孤影。天高河汉繁，露湿衣裳冷。"
"山居秋夜四首 其二","民国末当代初","吴未淳","山泉悲自鸣，林月淡相照。忽动幽人情，仰面舒长啸。"
"山居秋夜四首 其三","民国末当代初","吴未淳","荒阶飞磷火，衰草生灵语。鹊醒踏巢枝，惊窜齧藤鼠。"
"山居秋夜四首 其四","民国末当代初","吴未淳","商声西南至，崩腾奔万马。直疑寒雨来，急垂重帘下。"
"有怀","民国末当代初","吴未淳","情思花兼月，离怀日胜年。春风吹我梦，夜夜到君前。"
"落花四首 其一","民国末当代初","吴未淳","春红怨春风，吹开又吹落。我是看花人，无恩亦无恶。"
"落花四首 其二","民国末当代初","吴未淳","一夜雁声哀，万木叶尽黄。春风本多事，何必怨秋霜。"
"落花四首 其三","民国末当代初","吴未淳","人对落花愁，我对落花喜。飘却一树红，收来万颗子。"
"落花四首 其四","民国末当代初","吴未淳","秋风利如剪，秋花委淩乱。留得根株在，明春看烂漫。"
"秋夕炫彩","民国末当代初","吴未淳","露浥黄花润，霜淩红叶稀。白云依岭宿，翠羽掠波归。"
"秋夜","民国末当代初","吴未淳","高槐落叶深，瘦菊新苞冷。夜雨怅秋怀，孤灯照心影。"
"鸡鸣寺","民国末当代初","吴未淳","细雨鸡鸣寺，偶来多所思。满街脂粉气，遥想六朝时。"
"南京乌衣巷","民国末当代初","吴未淳","魂断乌衣巷，来寻王谢家。新楼高百尺，伫立日西斜。"
"题李苦禅画鹰","民国末当代初","吴未淳","翅满天山雪，来栖叠嶂冰。身还欲击，万里任高腾。"
"悯诗","民国末当代初","吴未淳","百业竞争时，诗歌仍小道。遍读古今吟，空夸出口好。"
"无寐","民国末当代初","吴未淳","夜眠不成寐，诗思涌如潮。三句钟声尽，满庭明月高。"
"群雀","民国末当代初","吴未淳","群雀聚高枝，低头啄虫豸。倏然一雀飞，众雀随之起。"
"雨","民国末当代初","吴未淳","凄厉窗前雨，阴沉楼上天。日长无可乐，新句写蛮笺。"
"秋感","民国末当代初","吴未淳","叶落树仍在，摇摇风满枝。明年看又绿，惆怅满头丝。"
"广安门内慈仁寺俗称报国寺清代为书商聚集地学者文人多会于此王阮亭来游尤繁一九五零年后一度为粮食部佔有又曾改为工厂今又恢复为文物市场矣","民国末当代初","吴未淳","胜迹慈仁寺，重看宝殿开。旧书仍作市，无复阮亭来。"
"春","民国末当代初","吴未淳","庭前绿乍肥，满地红英乱。蓦然东风来，吹聚又吹散。"
"夏","民国末当代初","吴未淳","浓荫长昼清，独坐閒心静。几净一瓯凉，漫摇蒲扇影。"
"秋","民国末当代初","吴未淳","促织鸣窗前，不眠影相对。寻得案头诗，读罢心如醉。"
"冬","民国末当代初","吴未淳","严寒遽生枕，朔风长林号。翘首隔窗望，满庭明月高。"
"幽情","民国末当代初","吴未淳","花月春仍丽，风云秋自清。晚怀弥涕泪，何处著幽情。"
"午梦","民国末当代初","吴未淳","午梦酣于夜，醒来日已斜。倚窗无意绪，历历数归鸦。"
"秋夜","民国末当代初","吴未淳","西风犹未劲，衾枕已生寒。窗外幽蛩泣，秋心与共酸。"
"重阳","民国末当代初","吴未淳","辜负重阳节，无花又无酒。何处可登高，凭楼看衰柳。"
"杂诗三首 其一","民国末当代初","吴未淳","门外涨春溪，美人弃脂水。花间一滴露，蜂蝶争不已。"
"杂诗三首 其二","民国末当代初","吴未淳","老惜流光少，挑灯读新书。邻家美少年，日日学宰予。"
"杂诗三首 其三","民国末当代初","吴未淳","半尺食残鲤，富家弃路旁。乞儿拾之归，颊生三日香。"
"与卢光照程丽影潘素许麟庐吴素秋王雪涛合作为卢沟桥文化馆作大幅花鸟口占题款","民国末当代初","吴未淳","群彦聚卢沟，挥毫写肃秋。共申民族气，豪概满神州。"
"某画家嘱题其自画像","民国末当代初","吴未淳","须眉不枉白，腕底江山雄。古貌神仙似，头童心更童。"
"天宁寺","民国末当代初","吴未淳","宝铎天宁塔，风危不可登。恍来昔年寺，讲法听高僧。"
"菊","民国末当代初","吴未淳","尽感春风力，繁花万树红。后开时更好，尔独爱秋风。"
"有感","民国末当代初","吴未淳","几案长三尺，终年翰墨劳。华颜为憔悴，谁许领风骚。"
"无题","民国末当代初","吴未淳","美人垂珠箔，玉靥云鬟隔。思伊不见伊，清泪潸潸落。"
"落发","民国末当代初","吴未淳","朝落千茎发，用结十丈缨。绞尽平生愁，从兹不教生。"
"昼寝","民国末当代初","吴未淳","日午欣投枕，槐阴凉透窗。醒来斜照远，归雀两三双。"
"秋夕田野","民国末当代初","吴未淳","斜光照原野，西风动黍稷。彩羽相逐归，添得秋空色。"
"尘扰","民国末当代初","吴未淳","日夜车笛声，市居不得静。何当弃尘寰，高住云山顶。"
"学书","民国末当代初","吴未淳","弃儿神焉附，必学先无我。心手久相师，公到始能可。"
"某人提倡书法写错字为美","民国末当代初","吴未淳","倡言错字美，高论仰名家。许慎真多事，说文应让他。"
"秋夜","民国末当代初","吴未淳","高枝落叶深，明月生光早。窗外阒无人，幽蛩泣衰草。"
"秋夜","民国末当代初","吴未淳","老与病为俦，贫惟诗作友。孤灯吟夜深，寒雨泣衰柳。"
"冬夜","民国末当代初","吴未淳","向晚贪眠早，二更清梦回。屋明知月上，窗动觉风来。"
"偶感","民国末当代初","吴未淳","难挽流光速，易惊毛发衰。春回羡高树，新叶又盈枝。"
"秋夜雨有所感也","民国末当代初","吴未淳","孤灯听夜雨，淅沥滴秋声。坐待五更尽，小窗犹未明。"
"即景感时","民国末当代初","吴未淳","天外斜阳晚，窗前树影迷。寒风吹不息，群雀避枝栖。"
"夏夜感时","民国末当代初","吴未淳","夜晚风生树，天寒月半庭。楼高人独卧，非睡也非醒。"
"夏日傍晚","民国末当代初","吴未淳","高楼欣薄暮，团扇拂清风。排牖槐阴绿，遥山夕照红。"
"偶感","民国末当代初","吴未淳","群雀噪高枝，幽虫吟细草。物性使之然，休夸谁个好。"
"冬花","民国末当代初","吴未淳","严雪漫天舞，群芳犹艳装。花工有奇术，不独让梅芳。"
"偶感","民国末当代初","吴未淳","山光已西逝，林月渐可望。何当两跳丸，同时耀天上。"
"秋夜","民国末当代初","吴未淳","素娥生早秋，翠叶光华流。骚客感遥夜，楼高时一讴。"
"悼亡妻八首 其一","民国末当代初","吴未淳","我妻先我去，我泪日滂沱。死后诚非易，艰难家事多。"
"悼亡妻八首 其二","民国末当代初","吴未淳","之子去何急，临终难一言。空随灶神去，下界费招魂。"
"悼亡妻八首 其三","民国末当代初","吴未淳","错作愚人妇，聪明未发挥。若教恩遇好，才慧定生辉。"
"悼亡妻八首 其四","民国末当代初","吴未淳","五十馀年梦，今朝尽化烟。情缘终隐秘，追忆到婚前。"
"悼亡妻八首 其五","民国末当代初","吴未淳","永念新婚夜，心声未尽倾。问卿昔日事，敛掩到三更。"
"悼亡妻八首 其六","民国末当代初","吴未淳","日日隔窗望，不由相爱深。戏书情义绝，几度试卿心。"
"悼亡妻八首 其七","民国末当代初","吴未淳","平生多俊语，嬉笑发心源。可恸医治苦，临危难一言。"
"悼亡妻八首 其八","民国末当代初","吴未淳","宽厚怜儿女，辛劳只为家。安贫衣食简，更不事铅华。"
"悼亡后作二首 其一","民国末当代初","吴未淳","之子未偕老，耄年成独翁。萧斋做榜样，百岁称诗雄。"
"悼亡后作二首 其二","民国末当代初","吴未淳","斯人已云逝，我尚婴市喧。何当拂尘去，难觅桃花源。"
"题郭风惠先生画竹兰","民国末当代初","吴未淳","幽香淡淡九畹，瘦影疏疏半墙。昨夜绮窗月下，有人梦到潇湘。"
"题今人仿边鸾景昭寒塘集禽图","民国末当代初","吴未淳","蒲节细抽翡翠，蓼花深著胭脂。澄塘秋色如锦，幽鸟鸣声胜诗。"
"同上夏午樵老师嘱作","民国末当代初","吴未淳","枝头已炫红叶，渚畔仍抽荻芽。乔木云天纵好，何如此地为家。"
"过友人居留题","民国末当代初","吴未淳","谈诗不守成说，好客应妨醉眠。花草因公可敬，图书于我多缘。"
"题唐逊志先生著临池偶得先生尊人震均著有天咫偶闻","民国末当代初","吴未淳","谈书不泥迂说，落笔博显师承。一卷临池偶得，八法盛代中兴。"
"题幽崖白菊","民国末当代初","吴未淳","岂肯寄人篱下，更羞华室盆栽。幽崖一簇如雪，冒雨凌霜自开。"
"题画马","民国末当代初","吴未淳","竹批双耳目隅棱，饥啃沙头野草青。十二天闲无著处，人间空尔堕房星。"
"无题","民国末当代初","吴未淳","览镜衰颜雪满颠，此生嗟悔已徒然。裴王诗境陶潜记，误我雄心七十年。"
"题董寿平先生赠画兰","民国末当代初","吴未淳","繁花密叶间新苞，墨彩香生五色毫。永夜沁人眠不得，几番欹枕诵离骚。"
"题王雪涛先生画赠竹石","民国末当代初","吴未淳","不截长竿钓东海，莫裁顽块补天倾。画成都做贤朋友，早晚呼君更拜兄。"
"奉和张伯驹先生画赠红梅题诗原韵","民国末当代初","吴未淳","春生妙笔写幽枝，漫染绯红著玉肌。晚岁张侯情未减，洗馀眉黛涴胭脂。"
"李可染先生嘱题王劲枝所作香山图卷 其一","民国末当代初","吴未淳","珍重斯翁画捲开，心惊尺幅纳崔嵬。百游未尽家山胜，一霎联骈入眼来。"
"李可染先生嘱题王劲枝所作香山图卷 其二","民国末当代初","吴未淳","层峦叠嶂苦跻攀，移向丹青笔更艰。高远向惟窥一角，翁从何处貌全山。"
"李可染先生嘱题王劲枝所作香山图卷 其三","民国末当代初","吴未淳","欲赏霜栌怜病脚，拟观晴雪苦孱躯。卧游不复愁行蹇，仰止先生七尺图。"
"晨起","民国末当代初","吴未淳","五更残月下窗纱，紫燕黄莺尚未哗。为趁晨光争早起，庭前已醒海棠花。"
"论书家 其一","民国末当代初","吴未淳","妄言翰墨不须功，全仗聪明兴趣浓。信手拈来多得意，争将蛇蚓作虬龙。"
"论书家 其二","民国末当代初","吴未淳","土穴椎轮已过时，却将复古作新奇。时人不识羲皇字，满纸横陈木乃伊。"
"论书家 其三","民国末当代初","吴未淳","荣名翰墨总相关，达士涂鸦播九寰。书到如公人不赏，何当投笔效馀閒。"
"论书家 其四","民国末当代初","吴未淳","书法几人凭实力，赘言絮语听纷纭。口头评议费千纸，笔底功夫无二分。"
"悼屈原","民国末当代初","吴未淳","人世何曾试镜明，在山泉水亦尘生。屈原枉自汨江陨，岂信斯江彻底清。"
"十六字令","民国末当代初","吴未淳","秋。落叶萧萧过碧楼。梢头月，寂寂上帘钩。"
"如梦令","民国末当代初","吴未淳","记否晚妆初过，轻著香红些个。小立背花阴，被我偷尝樱颗。佯躲，佯躲，含笑娇嗔不可。"
"忆江南  送别","民国末当代初","吴未淳","寒风起，卷尽碧天霞。水市灯昏迷客路，星桥夜冷盼归车。别梦落谁家。"
"忆江南 其一","民国末当代初","吴未淳","欢情忆，最忆乍逢卿。隐隐春山眉黛浅，盈盈秋水眼波明。谁道不多情。"
"忆江南 其二","民国末当代初","吴未淳","欢情忆，最忆是同游。满地绿阴和月卧，一栏红雨替花愁。时节近中秋。"
"忆江南 其三","民国末当代初","吴未淳","欢情忆，最忆可怜宵。已许琴心舒锦带，却羞霞面护轻绡。谁个不魂销。"
"忆江南 其四","民国末当代初","吴未淳","欢情忆，最忆两情长。北海月明浮桂棹，西楼夜暖话银釭。悔道是寻常。"
"更漏子  忆早年田野晚兴","民国末当代初","吴未淳","野风吹，田水涨。岸上柳丝飘浪。栖鹭白，稻秧青。远山眉黛横。天已暮。休归去。堪爱此间幽趣。云散缕，月悬钩。衣单凉似秋。"
"更漏子","民国末当代初","吴未淳","柳风轻，荷雨骤。一霎晚凉时候。鱼伏水，鸟还家。满塘鸣乱蛙。丰年曲，听不足。归路歌声相属。明月上，白云稀。清光照我衣。"
"更漏子  暮春雨","民国末当代初","吴未淳","竹风轻，花雨细。门外韶光馀几。莺啭树，燕栖梁。倚窗人意长。孤衾薄。闲楼阁。万种心情难说。一阵阵，一声声。凄清不忍听。"
"菩萨蛮","民国末当代初","吴未淳","霏霏漠漠朝朝雨。莺莺燕燕双双语。红湿碧栏杆。香风催晓寒。珠帘慵不卷。枕上潇湘远。何日得相逢。溪山千万重。"
"菩萨蛮","民国末当代初","吴未淳","影移花月残香冷。冷香残月花移影。栏拂晓风寒。寒风晓拂栏。醉眠孤拥被。被拥孤眠醉。深院一声禽。禽声一院深。"
"菩萨蛮","民国末当代初","吴未淳","客来共讶蜗居陋，诗成自喜吟蝉瘦。纸爆乱飞红，閒情似酒浓。长天归翼急，袖手看云立。西北玉楼新，高歌听奂轮。"
"转应曲","民国末当代初","吴未淳","河水，河水。一曲潺湲春泪。韶华载向东流，哪管人间白头。头白，头白，肠断几年离索。"
"转应曲","民国末当代初","吴未淳","杨柳，杨柳。又是飞绵时候。濛濛乱扑人衣，十里五里路迷。迷路，迷路，客子不知归处。"
"转应曲","民国末当代初","吴未淳","红豆，红豆。知否相思消瘦。杜鹃啼月更更，总怨征人薄情。情薄，情薄，春尽谢家池阁。"
"转应曲","民国末当代初","吴未淳","河畔，河畔。杨柳斜飘金线。杏花小雨纷纷，路上行人断魂。魂断，魂断，村外酒帘微掩。"
"转应曲","民国末当代初","吴未淳","春雪，春雪。片片飞来愁绝。未能洗涤河山，空惹江天暮寒。寒暮，寒暮，一阵昏鸦如雨。"
"转应曲","民国末当代初","吴未淳","惆怅，惆怅。睡觉被翻红浪。梦中一霎相逢，巧笑依然倩容。容倩，容倩，邈邈蓬山人远。"
"蝶恋花  题画","民国末当代初","吴未淳","楼外青山山际树。树影山光，掩映参差暮。淅淅凉风吹牖户。秋声正伴书声苦。蟹簖横斜丹蓼浦。一叶扁舟，和笛穿云去。隔岸人家呼鸭鹜，半钩新月明烟渚。"
"早春怨","民国末当代初","吴未淳","峰染赪云，村笼碧霭，林点乌鸦。曲径人稀，长空雁邈，野渡船斜。更听瀑泻声哗。望远处、枫红胜花。日夕天秋，无穷美景，趣在山家。"
"好事近","民国末当代初","吴未淳","向晓步清溪，堤畔绿深红浅。流水无情东去，载落花邈远。此心应惜好时光，莫把閒情恋。来往衔泥不息，看营巢飞燕。"
"少年游","民国末当代初","吴未淳","一春风雨误花期，锦枕日斜欹。满眼迷濛，满怀惆怅，草草过芳时。画栏记得曾携手，燕子近人飞。几度欢娱，几番寂寞，憔悴有谁知。"
"减兰  新月","民国末当代初","吴未淳","一痕新上。巧拟纤纤眉黛样。故惹相思。镜里曾怜入鬓时。何妨孤寐。应信团栾终必遂。此夜红窗。莫对幽晖更断肠。"
"酒泉子  家乡","民国末当代初","吴未淳","常忆家乡，水色山容摩诘画，排云殿影映天明。金碧满村生。田田荷叶浮如盖。柳拂轻风飘似带。年年屡向梦中寻。寥落老来心。"
"酒泉子","民国末当代初","吴未淳","辜负重阳。无酒无花空过节。雁行南去叫连声。也解诉离情。不愁镜里容颜改。只惜一年秋不再。漫将锦纸写离骚。心绪胜登高。"
"酒泉子  忆故乡柳浪庄关帝庙","民国末当代初","吴未淳","长忆村西，绿柳红墙关帝庙。门前荷沼后清流，最喜夏天幽。年时爱听丰穰曲，远近蛙声时断续。遥看对岸几人家，瓜豆满篱花。"
"天仙子","民国末当代初","吴未淳","蜂懒莺愁三月暮。海棠一院开无主。天将春困恼多情，帘外雨。风中絮。草心又向瑶窗吐。"
"生查子","民国末当代初","吴未淳","生小不知愁，情锁深深院。一自识郎来，愁味都尝遍。昼静惜春花，月冷悲秋扇。又近牡丹时，怕见双栖燕。"
"生查子  暮春","民国末当代初","吴未淳","缤纷原上花，袅娜堤边柳。水阔色如蓝，山远颜如绣。莺啼叶底狂，燕掠波心皱。仿佛乞东君，莫遣春容瘦。"
"生查子  雪夜有约不至","民国末当代初","吴未淳","长宵斗玉龙，共赏迟佳客。坐拥小炉红，卧揽寒衾薄。不见子猷船，空掩戴逵宅。邻院一声鸡，惆怅窗生白，"
"昭君怨","民国末当代初","吴未淳","可惜牛郎织女。曾是天人情侣。一自隔银河。泪痕多。尚许七天一面。今夕缘何不见。待得月轮高。恨如潮。"
"浣溪沙","民国末当代初","吴未淳","冷月凄风夜一更，愁看只影去京城。计程应是到天明。默数归期频怅惘，回思往事更懵腾。今宵空唱雨霖铃。"
"浣溪沙","民国末当代初","吴未淳","梦里分明醒未真，绛绡衾冷尚馀熏。倚窗无语到黄昏。心字已灰香一寸，眉痕又上月三分。最无人处最思人。"
"浣溪沙","民国末当代初","吴未淳","绝代风姿是洛神，淡怀幽韵羡天真。淩波何意下香尘。恨我来时春尚浅，怜伊去后梦偏亲。今生赢得几销魂。"
"浣溪沙  岁杪","民国末当代初","吴未淳","节序惊传到岁阑，腊梅才绽橘凝丹。绪风时复逗馀寒。苦忆红裙歌白雪，枉将青镜悼朱颜。今生何处觅前欢。"
"浣溪沙  重九","民国末当代初","吴未淳","迢递年华似水流，最无聊赖又穷秋。黄花开处竹篱幽。玉砌啼蛩犹自怨，画梁双燕为谁留。满庭风雨思悠悠。"
"浣溪沙  秋收","民国末当代初","吴未淳","村北村南脱谷声，收来新粒几仓盈。日斜人语杂鸡鸣。妇孺挽筐犹拾穗，牛羊返圈自刍青。此间处处见升平。"
"浣溪沙  忆旧","民国末当代初","吴未淳","水阁风来四座凉，山光云影入瑶窗。赌棋啜茗日方长。纨扇裁成蟾月样，罗衣染得藕花香。哪堪回首旧寻常。"
"浣溪沙  春暮","民国末当代初","吴未淳","舞困春风歇柳花，染红暮色散流霞。碧山如黛水明沙。独上画楼人倚槛，双栖藻井燕还家。天边又挂玉钩斜。"
"浣溪沙  暮春","民国末当代初","吴未淳","剪碎春魂散柳绵，繁红已过杏花天。绿阴黄鸟语绵蛮。翠袖几时遥入梦，画楼终夜不成眠。强拈幽恨写瑶笺。"
"谒金门  梦亡妻","民国末当代初","吴未淳","人乍醒。独抚香衾尘冷。睡里相逢重记省。双双犹倩影。五十年来俄顷。卿去我留谁令。自是夜台居最永。此生原暂梦。"
"采桑子","民国末当代初","吴未淳","云笺彩笔书琼字，欲诉思量。翻惹思量，偏到鹣鹣字不双。一枝影度疏梅瘦，月上瑶窗。人去瑶窗，独卧寒宵寂寂长。"
"采桑子","民国末当代初","吴未淳","迢迢午夜愁难睡，月上雕梁。人隔遥乡，两地孤眠各自凉。当时错怪欢情浅，樱吻吹香。莲脸流光，今日回思只断肠。"
"采桑子  重到乡居感旧","民国末当代初","吴未淳","绿杨阴里西溪好，红日斜时。蹑影相随，粉壁曾题一首诗。卌年旧梦卿先醒，重到堪悲。往迹都迷，惟有残阳照鬓丝。"
"采桑子  家乡海淀蓝靛厂","民国末当代初","吴未淳","风光最爱家乡好，稻美荷香。水阔山长，宫殿排云古树苍。御堤南去如龙走，堤畔垂杨。堤外平房，万户千门喜气杨。"
"踏莎行  菊","民国末当代初","吴未淳","漱玉堂前，渊明宅里，长空雁叫西风起。斜阳淡淡照疏篱，几丛乍放明黄紫。艳与时违，瘦堪人比，年年引得诗翁醉。赏心最爱是黄昏，暗香满地天如水。"
"踏莎行","民国末当代初","吴未淳","雨洗红新，风梳绿嫩，一年又是清明近。小园香径独徘徊，可怜少个年时影。为我湔巾，替卿理鬓，当时两两心相印。而今谁个负初心，只应唤取笼鹦问。"
"踏莎行","民国末当代初","吴未淳","细雨如愁，轻烟似梦，深庭虚室孤灯冷。幽思绪绪夜绵绵，三更犹照心扉影。案上花残，床头人病，卌年往事重回省。当时错令此情痴，此情今已沉枯井。"
"踏莎行","民国末当代初","吴未淳","怯病亲床，畏寒笼袖，出门一杖随身右。无情岁月日移人，算来只有贫依旧。思竭诗穷，笔枯字瘦，耆年剩把禅参透。寂然无物可萦怀，凭人漫笑吾生陋。"
"南楼令","民国末当代初","吴未淳","露叶泣寒螀。霜天警雁行。倚朱楼、遥望神伤。信美河山非故土，云掩处，是家乡。落日下蒹塘。秋声更断肠。邈伊人、今在何方。最忆翠稀红减日，明月底，曲栏旁。"
"山花子  黄山谷睡起诗意","民国末当代初","吴未淳","小院秋声似雨中。枝头柿叶已飘红。微袅水沉香作雾，度衣笼。玉枕乍回昨夜梦，松涛曾听五更风。记与故人同挈手，驾飞鸿。"
"清平月  夜醒","民国末当代初","吴未淳","竹窗摇影。月淡西风冷。归雁唳天惊梦醒。枕上情怀耿耿。记曾秋月初圆。相携小院缠绵。六十年前往事，回思仍似当前。"
"清平月   春暮","民国末当代初","吴未淳","柳绵时候，已是春容瘦。燕尾剪波生绿皱，衔得芹泥盈咮。閒来独倚朱栏，袷衣尚觉天寒。心绪恰如春草，愁来一望无端。"
"清平月","民国末当代初","吴未淳","柳绵飞后，阵阵轻风骤。休道绿肥红已瘦，尚有馀花堪嗅。珠梅雪白纷纭，榆梅粉白芳芬。更爱小园一角，紫藤满架如云。"
"清平月  怀幼时家境","民国末当代初","吴未淳","故园春好，桃李争开早。细雨霏霏风袅袅，土润先滋青草。华堂几静窗明，幽庭燕语莺声。四十年前美景，恍然一梦难凭。"
"阮郎归  题画","民国末当代初","吴未淳","碧塘莲叶舞参差。日斜鸥鹭飞。画桡轻荡往来迟。深深闻笑嬉。云漠漠，柳依依。凄清月半规。小桥风里立多时。此情谁个知。"
"渔家傲  秋","民国末当代初","吴未淳","村里秋来风物美，柳黄荻白丹枫醉。翠竹池边摇影碎。鱼伏水，黑衫青笠船头睡。邈邈云天千万里，南归雁阵高声唳。叫破晴空蓝欲坠。农父喜，收来金穗无遗粒。"
"渔家傲  次韵白晓东","民国末当代初","吴未淳","草草浮生花上露，茫茫万事尘中雾。七十年来徒涉步。休回顾，当初错把银光镀。赢得虚名曾几数，何如远觅山林住。任尔天公多嫉妒。全无惧，馀年但乞身如铸。"
"俗谓国内大学毕业为镀银乌夜啼","民国末当代初","吴未淳","危栏独倚黄昏，数归人。拖得一天劳瘁，望家门。朝愁碳，暮愁面，月愁薪。还要朝朝暮暮颂君恩。"
"俗谓国内大学毕业为镀银乌夜啼","民国末当代初","吴未淳","偶来独倚危栏，望乡关。惆怅乡关不见，见苍山。云一片，金光灿，夕阳残。又是宇间万象晚来闲。"
"海棠春  金水谢病后为作书次韵答之","民国末当代初","吴未淳","倦游一自离群后，谁念我、药香笼袖。黄卷尚多亲，白石犹堪漱。闲心早作云归岫，只恋此、诗清字瘦。为子一挥毫，且道情依旧。"
"浪淘沙","民国末当代初","吴未淳","老去尚多情。旧梦难醒。小园偎倚月华明。密语亲亲还怨怨，怕有人听。风雨叹飘零。可惜红英。当年踪影邈无凭。往日芳心还在否，永忆卿卿。"
"西江月","民国末当代初","吴未淳","楼外清风袅袅，楼头人影萧萧。年年此际最魂销，满眼萋萋芳草。绿鬓翠环何去，朱颜想已沉消。年时曾记那边桥，倩影依依双照。"
"西江月","民国末当代初","吴未淳","柳繫半钩新月，花摇一缕轻风。小庭寂寂夜方中，远处蛙声时送。日静已如物化，追欢不与人同。三更方始下帘笼，枕上又寻幽梦。"
"祝英台近  有怀","民国末当代初","吴未淳","掩重门，垂锦幕，黯黯愁无绪。千里音稀，雁字凭谁付。最怜豆蔻年华，玉人娇小，却一片琴心相许。想今日，人面应谢桃花，春风在何处。极目蓬山，此恨无由诉。纵教梦里重逢，梦回人杳，怕只剩残红泣雨。"
"虞美人影","民国末当代初","吴未淳","寒斋饱饭蒙头睡，谙尽病中滋味。大好春光虚费，辜负东林翠。最惜积功一篑，何日能苏半臂。信手挥毫心遂，字字留精粹。"
"临江仙  雪","民国末当代初","吴未淳","长夜无风天似墨，晓来一片晶瑩。家家抚掌笑相迎。年来无雨露，待尔泽群生。世路崎岖已惯，却教今日皆平。岩梅遥想发娉婷。绕篱双鹊子，时报两三声。"
"水调歌头  春游颐和园","民国末当代初","吴未淳","冉冉东风起，众卉俱颜开。千枝万枝生绿，园上巧铺排。迤逦长廊人拥，潋滟碧波船竞，歌吹闹如雷。仙境眼前是，何必羡蓬莱。殿排云，阁裹翠，地滋荄。登临一望无际，六合入馀怀。拈得江郎彩笔，写就胸中云物，此兴亦豪哉。徙倚浩歌久，莺燕漫惊猜。"
"贺新郎  次韵丛碧翁八十自寿四首  其一 七七年丁巳正月","民国末当代初","吴未淳","尘网谁能外。只此翁如仙如佛，如神如怪。自古多才难多福，几见栋梁催坏。翁偏是福才江海。早视宦场同戏场，笑侏儒饱食功何在？看竖子，絮柑卖。江山易貌年华改。喜今宵，月圆人寿，耄龄初届。满室春光花争发，亲友团团罗拜。竞称羡襟期豪慨。我仰高风如慕岳，幸而今遂了登攀债。岱何若，胜而垲。"
"贺新郎  次韵丛碧翁八十自寿四首  其二 七七年丁巳正月","民国末当代初","吴未淳","今古兼中外。算几人、如翁清福，似翁豪怪。八十年来神仙侣，那管世间兴坏。更何问、铜山盐海。一掷千金赢一笑，想五陵意气今仍在。椟可市，珠难卖。休嗟耄岁情怀改。仰奇才、笔花长茂，灵根靡届。一代词宗尊丛碧，容我瓣香膜拜。且益我、风流慷慨。白首双星真富贵，看芸窗、也有如山债。室虽偪，心天垲。"
"贺新郎  次韵丛碧翁八十自寿四首  其三 七七年丁巳正月","民国末当代初","吴未淳","秀擢陶蒸外。仰平生似花如锦，陆离光怪。澹泊早征仁者寿，阅尽升沉兴坏。剩欲纵一桴浮海。道已能藏无求忮，入贤关，赢得佳声在。藏俊骨，那须卖。更张却助琴弦改。喜亲瞻，辉煌华夏，光明无届。衡宇半区疏廛市，轮鞅莫须来拜。免此老回头多慨。毁尽家眦留四壁，算高年，偿了无名债。胸也阔，比天垲。"
"贺新郎  次韵丛碧翁八十自寿四首  其四 七七年丁巳正月","民国末当代初","吴未淳","得失俱身外。笑前贤、胡为咄咄，书空呼怪。过眼繁华那可久，天柱也曾倾坏。是正道、桑田沧海。柔者难摧刚先折，喜吾人牙堕舌还在。疏狂变，呆痴卖。琵琶几度新声改。只娱人、良辰美景，年年重届。词重有情争婉约，呼使纳兰低拜。却晚岁、悲歌多慨。千载车书逢一会，乐清时、人寿家无债。闲纵目，尧天垲。"
"鹧鸪天  次韵丛碧翁八十二岁生日见寄","民国末当代初","吴未淳","文采风流举世知，鹤筹喜益鬓边丝。才名早胜成容若，痴号尤多顾恺之。翻古调，续新词，一声一字吐幽思。绝怜雪虐风饕后，又见红嫣紫姹时。"
"满江红  次金水韵","民国末当代初","吴未淳","绿嫩红新，看大地、春回几许。寒斋里、卑栖人独，低吟声苦。卌载辛劳拚日月，百番阴晦愁风雨。恨随时、忍死度生涯，全无语。多少恨，梗难吐。多少事，纷难数。幸两三知己，足音来去。雅韵屡听歌白雪，俚吟每自伤迟暮。叹韶光、从不到蓬庐，缘何故。"
"贺新郎  次金水以册页索书旧作韵","民国末当代初","吴未淳","灯影浮帘幕。展云笺，为君捉管，自惭标格。五十年前狂吟客，胸有万千丘壑。声满纸、动心惊魄。癖性每同麋鹿友，更骑驴、四野鸣行铎。时或访，当垆卓。而今百事成寥落。最伤情，盐车老骥，徒思驰跃。瓮牖绳枢同蜗处，眼底一环轮廓。问谁为、安排今昨。手痹眼昏书似蚓，不成行、负尔勤求索。聊掷笔，且更酌。"
"朝中措  山村薄暮","民国末当代初","吴未淳","山村一曲绕清溪，云压水声低。流出村中欢笑，人喧碓语鸡啼。渔翁返棹，耕夫释耒，日又沉西。几缕炊烟袅袅，晚来苍树凄迷。"
"江城子  山村","民国末当代初","吴未淳","群山翠罨数家村。杏花繁，水声喧。瑟瑟竹风，吹影上篱门。境自清幽人自乐，今世也，有桃源。"
"相见欢  暮春","民国末当代初","吴未淳","小桥杨柳青青，已藏莺。水面微风飐得落花萦。天将暮，休归去，且徐行。好是一春难得此閒情。"
"南乡子  农家","民国末当代初","吴未淳","荷雨细，柳风微，一霎清凉履迹稀。隔岸几家门未闭，炊烟起，待得人归同晚醉。"
"南乡子","民国末当代初","吴未淳","夕雨过，翠荫稠，天边云缕散如愁。彩羽归飞栖树早，歌声闹，乐向枝头争晚照。"
"南乡子","民国末当代初","吴未淳","疏雨过，晚风香，门前十里尽荷塘。采莲舟里歌声媚，群山醉，天外霞光红映水。"
"南乡子","民国末当代初","吴未淳","节过清明，几番风雨几番晴。落尽海棠飞尽絮，愁无据，卧听鹦哥窗外语。"
"南乡子","民国末当代初","吴未淳","野岸沙明，蓼红荻白水泠泠。渔父片帆归棹晚，斜光敛，一抹微云山近远。"
"南乡子  题秋帆行旅扇面","民国末当代初","吴未淳","地迥乡遥，一帆烟雨思如潮。人字雁归天外语，撩愁绪，水远山长何处去。"
"南乡子","民国末当代初","吴未淳","破被蒙头，拚将一醉解千愁。休苦眼前无所见，抬头看，天地茫茫昏一片。"
"渔歌子","民国末当代初","吴未淳","艇子浮烟下野塘，鱼儿网得满空仓。趁水市，换黄粱。归来晚馔有壶浆。"
"好事近","民国末当代初","吴未淳","渔父本清寒，哪惜半生勤苦。家业片帆只网，更一蓑烟雨。晓来结伴下晴波，咿呀听柔橹。载将明月归来，喜歌声相属。"
"风流子","民国末当代初","吴未淳","村外板桥流水，日夕波光金碎。疏雨过，晚风香，几朵红霞争醉。鱼戏，蛙吹，此地繁华称最。"
"满庭芳","民国末当代初","吴未淳","雁飞南阵，水流东派，一望秋深。苍芦红树颜如锦，变了新村。爱渔父归舟棹稳，喜田夫收粒仓屯。山乡认，家家户户，都有最忙人。"
"满庭芳","民国末当代初","吴未淳","诗清字丽，溪山如画，水碧峰青。倦来一枕庄周梦，蝴蝶飞轻。日西下，柳昏花暝。心期共，悟言一室，茗碗慰平生。"
"醉太平   警世","民国末当代初","吴未淳","憎利名用智，羡恬退逃世，百年中自是殊滋味。享荣华得意，可曾闻将相身拘繫。又岂见门第生荆杞，叹世间兴替本无常，劝迷人休矣。"
"喜春来","民国末当代初","吴未淳","埋头终岁亲文史，春去秋来总不知。人人都赞是良师，还自耻，白首一书痴。"
"小桃红  其一 采莲女","民国末当代初","吴未淳","莲塘倩女采秋香，一朵芙蓉样。鸂鶒惊飞水生浪，溅衣裳，轻舟棹转回头向。"
"小桃红  其二 采莲女","民国末当代初","吴未淳","游人岸上，空怜背影，难睹俏容芳。"
"山坡羊","民国末当代初","吴未淳","诗词画字，搊弹歌吹，被英雄笑作雕虫戏。古今来，栋梁材，经天纬地操权势。享尽荣华居富贵，兴，也在你。衰，也在你。"
"梧叶儿  春雨","民国末当代初","吴未淳","及时雨，窗外听，润物细无声。想田里秧苗绿，原头牧草青。真个好多情，为人间送来了丰年瑞徵。"
"江南春  观渔","民国末当代初","吴未淳","芳草远，柳丝长。波平两岸阔，风细野花香。钓鱼人共垂纶静，掠水时来燕一双。"
"折桂令","民国末当代初","吴未淳","光转眼绿荫浓。流阴速节序又秋冬。岁不重来，时不重回，日不重逢。"
"后庭花  渔家","民国末当代初","吴未淳","赪霞日夕天。黄花两岸边。碧波归棹远，村头起暮烟。打渔还。小儿女迎到船。"
"红绣鞋  农家","民国末当代初","吴未淳","梦断五更鸡唱，心悬十亩秧稠。起携锄耨奔田头。风清犹自汗，日午未能休。年成盼九秋。"
"水仙子  閒适","民国末当代初","吴未淳","吟诗作字淡生涯。陋室安居即是家。儿孙满眼无牵挂。爱玉川七碗茶。念弥陀心向维迦。秋云外雁阵南下。春风里开遍鲜花。任天公摆布年华。"
"[仙吕]青哥儿","民国末当代初","吴未淳","圆荷细细如盖，垂杨细细风飘。一叶扁舟过长桥。婉转歌声趁兰桡。杂欢笑。"
"[仙吕]前调","民国末当代初","吴未淳","诗情书情如酒，醉人枕上楼头。吟罢挥毫写劲遒。付与儿曹箧底收。流传后。"
"[仙吕]后庭花   农民叹","民国末当代初","吴未淳","夕阳已在山，柴门掩未关。老翁探头看，儿孙犹未还。务农难，恨无命当个官。"
"[仙吕]后庭花  溪村","民国末当代初","吴未淳","溪边五六家，绯红两岸花。打鱼人归也，棹歌满钓槎。日西斜，炊烟缕缕迷晚霞。"
"[越调]天净沙  春暮","民国末当代初","吴未淳","一天细雨阴阴。一庭芳草如茵。一夜小楼欹枕。一番花信。一声杜宇深林。"
"[越调]天净沙  閒适","民国末当代初","吴未淳","閒书一纸金经。轻弹一曲瑶筝。几上炉香碗茗。片时清梦。数声啼破流萤。"
"[中吕]最高楼  暮春客中","民国末当代初","吴未淳","几番燕语莺声。几夜客愁乡梦。东风已觉不堪听。况是落红堆径。"
"[中吕]喜春来  暮春","民国末当代初","吴未淳","群山渐绿姿容秀。到处莺声叶底流。杨丝又是弄轻柔。春已瘦，人共落花愁。"
"[中吕]喜春来  故乡","民国末当代初","吴未淳","风光最忆家乡好。柳岸荷塘一望遥。远山如黛水声骄。欣晚照，霞彩上襟袍。"
"[中吕]喜春来","民国末当代初","吴未淳","当年文采风流士。今日衰颜满鬓丝。曾将彩笔写幽思。耄耋时。回首尽皆痴。"
"[中吕]拨不断  读书叹","民国末当代初","吴未淳","烛灯明，读书声。读来读去终何用。那个高官懂五经。富豪几个能吟咏。全仗肚子里狰狞。"
"[中吕]拨不断","民国末当代初","吴未淳","叹卑微，却因谁。恨平生曾少风云志。爱裴迪几篇辋水诗。陶潜一则桃园记。被隐伦误了咱一世。"
"[双调]落梅风  暮春","民国末当代初","吴未淳","杏花谢，柳絮飞。一番番风吹雨毁。问东皇何意苦相催。竞泼得春光似水。"
"[双调]落梅风","民国末当代初","吴未淳","荷花白，柳叶青。小池塘月明风静，幽人不来谁共影。怅孤怀似愁如病。"
"[双调]落梅风","民国末当代初","吴未淳","墨盈砚，纸数张。漫挥毫王神米样，书就不邀时士赏。只粘在自家墙上。"
"[正宫]双鸳鸯  春暮","民国末当代初","吴未淳","燕双飞，晚风微。掠柳穿花去复回。剪碎春魂飏作絮，杜鹃已唤不如归。"
"[双调]清江引","民国末当代初","吴未淳","无情风雨繁华歇，满地堆黄叶。天半断鸿哀，砌下幽蛩咽。骚客秋心伤极也。"
"[双调]清江引","民国末当代初","吴未淳","郊原莽莽乱飞雪，竟日飘银屑。一望白琉璃，百里行人绝。数点寒鸦归去也。"
"[双调]清江引  市居","民国末当代初","吴未淳","窗前鸣笛车影乱，日夜红尘漫。书成纸满墙，弹罢琴堆案。先生市居心自远。"
"[双调]清江引  闲居","民国末当代初","吴未淳","屏居小楼谁是客，终日当窗坐。朝看太阳升，暮看残阳落。哪一个老来闲似我。"
"[越调]凭栏人","民国末当代初","吴未淳","赤夏炎炎似火流，路懒阳骄树尽愁。鸟声听更幽。我行殊未休。"
"[越调]寿阳曲","民国末当代初","吴未淳","诗吟就，书写后，张素壁自家消受。意绵绵风标还似旧，待知音摘来携走。"
"[越调]寿阳曲  浣女","民国末当代初","吴未淳","溪桥畔，看浣衣，女伴儿撩波相戏。笑里又还斜睥睨，骂一声嘎嘣儿的你。"
"[越调]寿阳曲  书画家","民国末当代初","吴未淳","画行活的称画家，俗怪字自矜书法。地北天南乱挥洒，直闯的财多名大。"
"[越调]凭栏人   冬夜小集","民国末当代初","吴未淳","万吹摇天户紧关，四座围炉火正欢。放言情未阑。举杯倾未乾。"
"[越调] 寨儿令  暮春","民国末当代初","吴未淳","春归何方，看窗外乱絮飞扬。嫩莺儿叶底狂，双燕子垒雕梁。忙，又过了满庭芳。"
"[黄钟]人月圆  村趣题画","民国末当代初","吴未淳","层峦罨翠临溪口，瀑泻乱飞花。古亭张翼，小舟浮业，掩映蒹葭。云闲欲遁，树高竞耸，竹懒争斜。岸遥村隐，丛荫深处，三五人家。"
"[双调]庆宣和  村居夏晚","民国末当代初","吴未淳","古寺周遭溪水流，老树荫稠。十里荷塘晚香柔，盈袖盈袖。"
"八声甘州","民国末当代初","饶宗颐","望瀛洲、万里溘氛埃。天外乍归来。看长城五字，千军横扫，思挟风雷。传诵尚书定本，何止校书才。挹袂追山井，抗手芸台。十载小园慵赋，似嵇康锻窟，仲蔚蒿莱。算人间乐事，万卷一身埋。漫高歌；谈玄玉麈，便他乡，相聚且衔杯。归来晚，萧萧暗柳，月上苍苔。"
"一萼红","民国末当代初","饶宗颐","绿成阴。尽参天杉树，蒙密似垂簪。远籁回音，遥泷击节，微闻切响飞沉。看无数、丹枫变色，柳拂处、枝上变鸣禽。木末风生、池边雷起，谩共登临。无限痴情幽思，幻白云千里，出岫何心。落寞古都，凄凉新碣，胜缘自费追寻。更谁簇、八重香瓣，拥万花、映日袅黄金。但觉山川不老，莫道春深。"
"声声慢","民国末当代初","饶宗颐","马塍花谢，秦望山空，真成玉老田荒。惜取朝晖，风煦不暖垂杨。待寻飘髯隐处，剩依稀、巷陌斜阳。故人渺，泣分山断碧，玉笥苍凉。唤起梦中双桨，奈神昏体壮，负却诗囊。月冷千山，深灯写泪枯江。苔枝老来结伴，共著书、微补疏狂。恨未了、望馀杭，不算故乡。"
"念奴娇 七里濑严子钓台，与曹锦炎、何琳仪等同登，历七百馀级始造其颠。次坡老韵","民国末当代初","饶宗颐","垂纶千尺，问高处钓得，沧浪何物。拨棹禅僧吟赏了，静扫芦花面壁。浩渺长空，迷离去浪，万古风兼雪。地灵川媚，来游都是人杰。微径不闻渔歌，急滩寒日，助我幽情发。漠漠寥天山雨滴，满眼烟云明灭。林木有情，岩阿如昔，几辈尝晞发。扬帆归去，倚栏还拾江月。"
"千秋岁寿唐圭璋八十五","民国末当代初","饶宗颐","云谣荐寿。日月文章走。汴宋事，夸人口。两朝篇翰盛，并出钩沉手。花草后。似公结集诚稀有。卅载神交久。儒雅尊耆旧。五岭外，空翘首。晤言缘未悭，祝嘏随年又。但愿取、长江浩荡倾春酒。"
"满江红 全国古琴拍谱会雅集扬州珍园，分袂之顷，谢雷巢作水龙吟赠别，赋答","民国末当代初","饶宗颐","水木清华，算赢得、湖山未瘦。春渐老，平山堂外，烟光依旧。人到中年耽佚乐，川连平野添神秀。看江山，元雅竞扬芬，琴丝奏。南雁落，樵歌又。朝飞雉，出纤手。谩写入悲丝，临歧时候。云拥关河堪送老，人归城郭空搔首。笑平生、何事乌蹄间，闻折柳。"
"水调歌头","民国末当代初","饶宗颐","恨少幽并气，更作雪山行。故人千里相望，玉树倚风清。踏遍流沙鬼碛，赢得霜尘满面。依旧太瘦生。三度全羊席，冠盖拟神京。高昌壁、馀磊块、意难平。谁抱雷琴到此，添个胡笳声。远睇苍茫云海，都道关山月好，不尽古今情。处处坎儿井，聊可濯吾缨。"
"霓裳中序第一","民国末当代初","饶宗颐","融峰遥望极。虚谱旧辞取次的。多少国工合力。听危柱哀弦，艳歌濩索。吟商补隙。萃九州、瀛府词客。欣同赏，满堂清响，古怨凝秋色。空寂。流泉萦壁。任缱绻，丝簧似织。摩挲凤笙字迹。井水递声，杨柳依陌。雅音从未息。叠鼓动，霜天涵碧。绕梁处，羽宫相犯，鬲指更吹侧。"
"菩萨蛮 心远翁属题其漫游宇内之古稀集，值予将有天山之行，为制此曲子，以词代序。翁嗜词若渴，偷声减字，或亦翁之所许乎","民国末当代初","饶宗颐","春衫雨湿苏堤暮。记尝杖屦随君去。临海欲观涛。圣门云日高。老为盘谷序。心赏停云句。八极入清游。相望西海头。"
"浣溪沙  题兆汉影靖词曲论集","民国末当代初","饶宗颐","屡泛扁舟戏九围，廿年一梦未应非。柳昏花瞑认依稀。犹啮春痕留蠹简，欲分秋色上罗衣。销凝且共立斜晖。"
"风入松 题马国权补订急就章偏旁歌译注","民国末当代初","饶宗颐","笔精点画最关心。声价重鸡林。欲从急就论家法，溯汉兴、还待钩沉。亥豕鲁鱼能却，龙僵虎踣齐喑。个中真草耐追寻。未悔作书淫。神游戈磔流沙际，独依依、坠简尘深。墙壁颠张狂素，人间共宝南针。"
"高阳台","民国末当代初","饶宗颐","雨湿芜城，鸦翻遥浦，倦游远客惊心。千里兵尘，野风腥入罗衾。玉箫难续繁华梦，倚危亭、迢递层阴。雁讯沉。叶警征魂，风起骚吟。江山如此故交渺，又高楼天迥，节往秋深。平楚寒烟，尽多乡思枫林。铜驼荆棘知何世，舞吴钩、岂独伤今。意难任。霜落萧晨，休去登临。"
"鹊踏枝","民国末当代初","饶宗颐","久闷龙宫谁破壁。末劫魔深，旷古迷空色。字字宝光生咫尺，护持自赖神明力。欲礼空王多种德，阅尽沧桑，剩有幽香溢。墨沉零笺须爱惜，弥天法雨添悲恻。"
"水调歌头","民国末当代初","饶宗颐","臣质更谁继，俯仰起悲风。无穷天地纯美，行处任西东。蛮触纷争偏好，耳眼聪明各照，一笑漫相通。执“伴小娘”本，甘蹈虚空。运斤斲，垩漫鼻，立从容。但伤夫子既逝，无与语鸿蒙。何有生前身后，赢得琢肝鉥胃，牖下老雕虫。痴绝吾生事，失计将毋同。"
"水调歌头  题春雷琴图卷","民国末当代初","饶宗颐","尤物喜得所，宝绘复成图。蜀声自喜竣急，古意满皇都。看取霜毫点染，何似冰弦披拂，下指尽工夫。还与炷梅魄，旷世许为徒。翻旧格，终止息，渺愁予。浑忘老之已至，唯以味清腴。谁与好弹三涧，只惜相违万里，珍重玉山炉。寄语王夫子，莫笑嵇生迂。"
"念奴娇  万县舟中中秋不见月，江面尽黑，因赋用张祥韵","民国末当代初","饶宗颐","峡云迢递，洗中秋、雨洗群山无色。光怪鬼门刚过了，倍觉浮生如叶。勘破天人，同归芴漠，黑夜心澄澈。月华安在，妙境更谁共说？只惜羁旅年年，高寒玉宇，冷浸千堆雪。雾锁长川猿散尽，渺渺修途空阔。万县非遥，重山已通，暂作舟中究。江流日夜，今宵休问何夕？"
"念奴娇   自题书画集。沈寐叟言：通元嘉山水一关，自有解脱月在，语出华严行愿品，窃取其意","民国末当代初","饶宗颐","万峰如睡，看人世污染，竟成何物。幸有灵犀相照彻，静对图书满壁。石不能言，花非解语，惆怅东栏雪。江山呈秀，待论书海英杰。细说画里阳秋，心源了悟，兴自清秋发。想像荒烟榛莽处，妙笔飞鸿明灭。骑省纵横，文通破墨，冥契通穷发。好山好水，胸中解脱寒月。"
"赠钟教授","民国末当代初","聂绀弩","昔作新诗今旧诗，两回驴背受君知。问新诗好旧诗好，笑此一时彼一时。"
"汕尾渔歌·日落西山是夜昏","民国末当代初","钟敬文","日落西山是夜昏，点起孤灯照孤房。日来想兄?得暗，冥来想兄到天光。"
"元日联诗","民国末当代初","钟敬文","良辰美景奈何天，微雨霏霏锁翠烟。拟向通灵陈一疏，借来红日庆新年。"
"题画","民国末当代初","钟敬文","霜重溪桥落晚枫，寒烟消尽见晴空。野人占尽秋风味，家在青山黄叶中。"
"怀友人","民国末当代初","钟敬文","海涅斗心原屹屹，子房风致乃恂恂。南溟劫火横飞后，何处沧波问此人？"
"八十抒怀","民国末当代初","钟敬文","已是人间八十身，险途历尽见通津。儿时情事犹留影，早岁文章少惬心。举国争开新局面，诗人当绘锦乾坤。白头有叹东隅失，要把秾华饰暮春。"
"病卧经年管毫尽败乞于曲斋 二首 癸丑","民国末当代初","朱庸斋","闻道星期六，门多问字车。宁非书有价，不复食无鱼。碍梦床虚设，充棚楮尚馀。齐名愧夙昔，病困合穷居。秃管书难就，成蝇误每多。病羸疏过肆，门静足张罗。姓字今谁识，文章只自阿。老来规矩厌，丛帖任生蛾。"
"夜坐三首 甲寅","民国末当代初","朱庸斋","七日方居末，何如此寂寥。灯深邀影共，门静让虫娇。颓墨经三宿，清尊忍自浇。市闾看咫尺，引步总迢迢。喧聒高楼会，年时我亦曾。挥毫偏惜墨，借月罢张灯。似此平生趣，徒教濩落增。夜深摇兀久，冻蝠自飞腾。讳疾空支拄，人云恐未真。寸心何所负，薄德本无邻。蛮触难论大，蟪蛄宁有春。雕虫深自愧，屑屑未堪陈。"
"杂诗七首","民国末当代初","朱庸斋","钿车何日出东门，停伫阴晴总断魂。坠絮飘花春渐老，闻声对影梦难温。加餐小语徒相忆，遂愿他生且莫论。除却茶烟灯灺外，更无一计遣朝曛。待人曾惯耐春寒，来日相逢各自难。悽绝落花微雨外，与谁私凭玉阑干。长街躞蹀雨纵横，心力空抛约未成。输与定庵先会领，非将此骨媚公卿。横塘深浅未关怀，亲采芙蓉愿尚乖。生恐入秋风物改，相逢犹隔水西涯。虚杯相待酒仍斟，雨送新凉直到心。猛忆昨朝相见后，衣香云鬓几低吟。白日经行卅六回，飞蓬两鬓复连腮。倘教误入南塘道，当负黄金走马才。"
"风怀简梁逸七首","民国末当代初","朱庸斋","坐阅情天鬓欲华，依然水石作生涯。何曾结习消除尽，惯爱春红且养花。桔槔聊复灌闲阶，无复当年旧绮怀。了却浮生多少事，日长清课早安排。桃叶桃根独有情，别来一水自盈盈。此身已分无馀恨，更乞相亲到隔生。年年梦落郁金堂，影事前尘几断肠。地老天荒人宛在，独无消息到王昌。春朝一阕定风波，未谱箜篌已渡河。从此相思无处著，长亭南北怕经过。秋丝犹未断莲根，老去风情敢复论。争似放翁身未死，卅年留梦沈家园。只隔罗衣不隔心，可怜同梦不同衾。多情少小虽珍重，只是幽期未许寻。"
"菩萨蛮 拟古四首次伯孝韵","民国末当代初","朱庸斋","谢桥一霎闲风雨。回波暗里漂花去。剩有几芳菲。关心朝暮时。画楼双语燕。怕向人前见。消息肯相瞒。累伊罗带宽。隔帘蜂蝶曾相识。拘红管翠劳春力。掩面怯相逢。屏山何处通。旧情拚委弃。空剩还珠泪。烟水望中遥。新妆人正娇。筹花斗草原无意。红笺杠讯欢盟事。消息在重帘，金堂难免嫌。垂杨千万树。只解东西舞。不敢伫春回。相思成寸灰。银蟾锁断朱门路。不教綵凤频来去。郎意费猜疑。芳心难自持。浣纱前日伴。邀得人回盼。此夕斗腰身。拖残金缕裙。"
"浣溪沙 五首","民国末当代初","朱庸斋","浅掠云鬟坐晚凉。绿罗衫底暗闻香。一回追忆一回肠。细细湖波流乍断，依依柳带恨偏长。可怜燕子尚成双。转眼欢情冷似冰。西窗孤守自沈冥。恼人天色易阴晴。怕对红炉思往事，再燃情焰待他生。两年恩怨总难明。湖水清波漾翠纹。一双清影两难分。怜伊原是似花人。秋色供愁初入暝，柳条垂老未全髡。几时重拥鬓边云。夜色沈沈渐满阶。如潮往事未能排。何时重得见伊来。云是薄情轻聚散，心因无主费徘徊。月华空照玉人怀。新怨偏从爱极生。掬心矢日料无凭。玉人应是未分明。曾说柔情应似水，只今红泪欲成冰。华年难遣恁凄清。"
"鹧鸪天 读遗山词，偶拟其体","民国末当代初","朱庸斋","蔌蔌飞红欲过墙。天回一雨浣春芳。廿年哀乐纷成梦，三月风花各自忙。添掩抑，转思量。枕囊犹有未销香。凭谁解道遗山句，雌蝶雄蜂枉断肠。自起推衾坐到明。一灯重證昨年情。病蚕抱叶空成茧，弱絮经风易化萍。春荏苒，梦沈冥。断无花影近帘旌。还将十斛难言泪，拟向横塘自一倾。"
"浣溪沙 何叔惠、幼惠贤昆仲见过分春馆，别后奉寄","民国末当代初","朱庸斋","晴雨分江各一天。清狂湖海早相怜。何郎词笔领春先。借得光辉生草木，驱将才气领山川。几时樽酒更留连。草长莺飞引客程。回车门巷笑相迎。不缘初见始心倾。尘袂未销新旧泪，浩歌空遣寂寥生。一时哀乐两难平。"
"山行两首","民国末当代初","吴未淳","山行原足乐，况复雨馀天。信步两三里，吟诗四五篇。林光摇滴露，潭影落飞鸢。芳草为谁绿，萋萋深涧边。山气晚氤氲，山间见月痕。行开数重壁，转出几家村。老犬隔篱睡，童儿绕树喧。前方近桃坞，可是武陵源。"
"悼亡五首","民国末当代初","吴未淳","永夜难为睡，悲来安可名。聚离真一梦，恩义负三生。把臂多新誓，齐眉有夙盟。依稀思往事，失恸见君情。历历遗容在，封题讵忍看。累卿十月苦，遗我一生难。儿弱仍堪虑，亲衰孰奉欢。酸心馀痛哭，涕泪不能乾。我已无亲旧，卿还鲜弟兄。幽明悲阻绝，门户叹凄清。揽镜形容减，忧家魂梦惊。可怜如缕命，也未冀长生。壁破青灯暗，庭空黄叶飞。自伤羁异旅，谁解寄寒衣。检箧香仍在，环庐景已非。风敲窗纸动，疑是尔魂归。清泪弹应尽，芳魂唤不回。过悲翻似梦，多福竟成灾。永夜灯前影，高秋冢上苔。愧无蒙叟达，奠罢有馀哀。"
"天命三首","民国末当代初","吴未淳","天命予生在，支撑岁月难。床头金屡尽，灶下火多寒。万虑入毛鬓，长愁到肺肝。百年能几许，魑魅忍相残。自乏驱穷术，谁传却老方。烦忧来故故，岁月去堂堂。贫觉亲朋远，衰令道业荒。无端身外事，未死讵能忘。去日讵容惜，馀年奈尚多。难禁儿女累，已惯病愁磨。茗淡聊充酒，诗哀不当歌。冥冥傥可问，吾道果如何。"
"送汝十首","民国末当代初","吴未淳","送汝营田去，酸心泪欲枯。时非身命贱，地远影形孤。谁识荆山玉，难还合浦珠。行行休掩泣，好去问前途。掌上珠抛暗，庭前蕙委尘。所亲嗟薄命，异道黜才人。食向荒沙乞，居同恶水邻。汝爷怜不得，挥手几沾巾。寥落延长县，倾疆只数家。窑居斥灯火，野作斗风沙。掩旷愁衰草，翻空惊暮鸦。三秦殊俗地，何处问繁华。此去安家后，终身隶陕西。鹑衣博风雨，蔬食咽沙泥。水汲新开井，洪防早筑堤。同窗犹骨肉，苦难共提携。水隔山遥处，宽心莫念家。父虽乖命遇，兄已富年华。汝免忧柴米，吾当减饭茶。窗前尔锄地，将种女郎花。此别何时聚，嗟予鬓已苍。自伤蒲柳晚，难见蕙兰芳。千里冰封地，三更月照床。梦中如识路，夜夜傥还乡。贫家忧生苦，艰难见汝心。蔽衣珍作绮，粒米惜同金。不负庭闱训，能循子弟箴。一朝离我去，百感萃难禁。廿载惭为父，因贫误汝多。艰危逼襁褓，乐育失菁莪。冷压三更线，饥劖九月柯。忧劳天不报，命也叹如何。去住忧时议，安危系汝行。倾囊真买悔，舍女枉全名。空谷青春老，高堂白发生。情亲惭舐犊，此恨殁难平。馀年复能几，垂老痛离樽。泪化筵前酒，神移天外村。伶俜甘我死，冷落望家存。他日还桑里，空堂哭父魂。"
"四时为农","民国末当代初","吴未淳","为农岂不好，向老傥归田。岁月修新业，溪山续旧缘。世情随境减，野兴共时妍。莫谓终投笔，耕馀写地天。为农岂不好，毕力始当春。晴圃晨浇菜，烟田夕刈榛。陇翻泥活活，渠引水粼粼。荷担归来晚，疏餐共所亲。为农岂不好，卜筑水西涯。碧稻酣朝雨，红莲醉晚霞。傍堤养鸡鹜，掩径种葵麻。未止安生理，风光亦可夸。为农岂不好，开物赖群功。移土拓荒亩，编茅障远风。场堆新谷灿，架缀晚瓜红。岁稔人皆饱，家家笑乐同。为农岂不好，逸趣满山村。步野驱新犊，沿溪牧小豚。晏归贪夕景，早出慕朝暾。风雪供休憩，高眠昼闭门。为农岂不好，形瘁免神伤。老手鏖天地，馀年改肺肠。自安丘壑美，还喜岁时穰。放眼乾坤丽，吾心乐未央。"
"邀春两首","民国末当代初","吴未淳","春入蓬门少，邀春费苦思。补篱移野卉，注瓮当清池。枝理侵窗柳，秧分夹径葵。媸妍同一视，嫫母亦西施。春入蓬门少，邀春费苦思。石坚封鼠穴，灰腻砌鱼池。病眼舒芜草，饥肠仰藿葵。形劳心自惬，何用待天施。"
"偶感二首","民国末当代初","吴未淳","老困青衿弊，愁催白发疏。种瓜焉获豆，缘木枉求鱼。道路仍兴阻，风尘岂晏居。有书无计读，读得亦何如。有兴还看竹，无心更钓鳌。古今同扰扰，物我两骚骚。蜀犬识何浅，黔驴技不高。百年方醒日，始悟此生劳。"
"春日","民国末当代初","吴未淳","病起襟怀展，年开日月长。春来诗有色，酒后梦都狂。小绿奋群树，骄红闹短墙。莫惊人兴好，花气亦高张。步野寻春早，清光占小池。草芽抽翡翠，桃萼晕胭脂。影薄云依水，声和鸟悦枝。乐情久衰歇，忽胜少年时。"
"将别海棠花馆三首","民国末当代初","吴未淳","卅载宣南客，滨河卜隐居。地虽乖地利，吾亦爱吾庐。艳发棠花茂，青敷柏荫馀。杜门无长物，四壁古今书。物性今年异，棠花竟不开。知予将徙去，无日复归来。别梦重尝果，离愁一举杯。谁攀枝代柳，相送古城隈。书以多为累，金缘少是忧。载车装易满，辟室贿难求。邻里风云散，庭除岁月幽。断垣残屋里，万感此淹留。"
"再次新居韵两首","民国末当代初","吴未淳","移居仍陋室，人却贺莺迁。入户风兼雨，关门日胜年。一廛常寂寞，数口不团圆。回首家山好，儿时有洞天。寄迹浮尘里，频惊日月迁。移居才半岁，挛处已三年。自昔行多拙，平生智不圆。倚楼无限意，魂断夕阳天。"
"蜗居三首","民国末当代初","吴未淳","琼楼不可僦，蜗处且为家。绿荫窗前树，红肥几上花。日高犹伏枕，夜静每思茶。有客时相过，门停载酒车。半生游日下，垂老住槐街。永夕自枯坐，终年无好怀。旧书慵复读，新句苦难谐。野性成嵇懒，休嘲与世乖。小住成幽隐，贫居膝未安。户低延月少，案小作书难。病骨因诗瘦，愁肠借酒宽。弊庐终自喜，盛暑亦轻寒。"
"蜗居又二首","民国末当代初","吴未淳","卅载风尘后，槐南始定居。市嚣商贾近，地远友朋疏。塔望天宁寺，斋呼人静庐。病馀惟喜睡，空蓄几箱书。广厦万千间，吾庐咫尺宽。座难容足膝，案每乱杯盘。草荐当窗卧，芸编葄枕观。最愁风雪虐，缩手一冬寒。"
"穷老十首","民国末当代初","吴未淳","老至宁非乐，人生本戏场。鹑衣犹衮服，蜗室亦华堂。但使心神惬，何须意气扬。百年同一逝，身在且求康。老至宁非乐，身閒心亦清。岁时莲菊酒，早晚藿藜羹。有地耽风月，无人问姓名。交深邻曲叟，缘绝孔方兄。老至宁非乐，云天悔浪跻。自缘才气短，谁令智商低。守拙龟藏甲，卑栖蚓在泥。草庐吟啸里，红日又沉西。老至宁非乐，明夷不复占。久安心绪少，一任鬓丝添。屦缟曾何用，熊鱼未可兼。晚怀甘淡薄，馀味蔗根甜。老至宁非乐，无营契所怀。义粗谙道释，字渐近童孩。窈窕犹寻壑，凄清但掩斋。陶门垂五柳，予宅荫三槐。老至宁非乐，今吾非故吾。病回腰脚健，才减腹肠枯。半世块千垒，平生草一株。馀年无长物，所剩是糊涂。老至宁非乐，幽栖别有天。枕书卧槐影，和酒试松烟。爱写疾邪赋，难传昭德篇。世情无复问，孤寂且亲禅。老至宁非乐，长安不易居。终年不入世，镇日只耽书。蔬食美如肉，徐行稳胜车。幽怀与野性，仍是鄙人初。老至宁非乐，仍存尚道心。远怀民德古，忍见世风今。陋巷一瓢足，閒庭三径深。羊求谁复是，兀坐且孤吟。老至宁非乐，疏狂存我真。自当心远俗，岂肯性随人。晏寝容予懒，长歌任宪贫。煌煌新世纪，依旧葛天民。"
"大隐","民国末当代初","吴未淳","大隐能谐俗，和光市老群。负暄同话旧，对月不谈文。园赏花开好，笼听鸟语勤。归来书满架，即目自多欣。大隐能谐俗，时敲邻叟门。老犹贪戏谑，熟不叙寒温。岂冀名传世，何妨语近村。偶留亭午饭，盏盏到黄昏。"
"题画寒塘集禽图两首","民国末当代初","吴未淳","寥落寒塘上，群禽噪夕阳。秋心不可写，约略写秋光。不栖珍木颠，竞集寒塘上。了无金丸忧，噰噰欣晚唱。"
"山居秋夜四首","民国末当代初","吴未淳","长夜悄无人，独坐伴孤影。天高河汉繁，露湿衣裳冷。山泉悲自鸣，林月淡相照。忽动幽人情，仰面舒长啸。荒阶飞磷火，衰草生灵语。鹊醒踏巢枝，惊窜齧藤鼠。商声西南至，崩腾奔万马。直疑寒雨来，急垂重帘下。"
"落花四首","民国末当代初","吴未淳","春红怨春风，吹开又吹落。我是看花人，无恩亦无恶。一夜雁声哀，万木叶尽黄。春风本多事，何必怨秋霜。人对落花愁，我对落花喜。飘却一树红，收来万颗子。秋风利如剪，秋花委淩乱。留得根株在，明春看烂漫。"
"悼亡妻八首","民国末当代初","吴未淳","我妻先我去，我泪日滂沱。死后诚非易，艰难家事多。之子去何急，临终难一言。空随灶神去，下界费招魂。错作愚人妇，聪明未发挥。若教恩遇好，才慧定生辉。五十馀年梦，今朝尽化烟。情缘终隐秘，追忆到婚前。永念新婚夜，心声未尽倾。问卿昔日事，敛掩到三更。日日隔窗望，不由相爱深。戏书情义绝，几度试卿心。平生多俊语，嬉笑发心源。可恸医治苦，临危难一言。宽厚怜儿女，辛劳只为家。安贫衣食简，更不事铅华。"
"悼亡后作二首","民国末当代初","吴未淳","之子未偕老，耄年成独翁。萧斋做榜样，百岁称诗雄。斯人已云逝，我尚婴市喧。何当拂尘去，难觅桃花源。"
"李可染先生嘱题王劲枝所作香山图卷","民国末当代初","吴未淳","珍重斯翁画捲开，心惊尺幅纳崔嵬。百游未尽家山胜，一霎联骈入眼来。层峦叠嶂苦跻攀，移向丹青笔更艰。高远向惟窥一角，翁从何处貌全山。欲赏霜栌怜病脚，拟观晴雪苦孱躯。卧游不复愁行蹇，仰止先生七尺图。"
"论书家","民国末当代初","吴未淳","妄言翰墨不须功，全仗聪明兴趣浓。信手拈来多得意，争将蛇蚓作虬龙。土穴椎轮已过时，却将复古作新奇。时人不识羲皇字，满纸横陈木乃伊。荣名翰墨总相关，达士涂鸦播九寰。书到如公人不赏，何当投笔效馀閒。书法几人凭实力，赘言絮语听纷纭。口头评议费千纸，笔底功夫无二分。"
"春兴二首","民国末当代初","吴未淳","东风来万里，大地韶光溥。桃靥对客笑，柳腰为客舞。万物化欣欣，向荣各得主。叹息古英雄，寂寞归黄土。对此好春光，诗兴增几许。我年才十五，壮怀迈前古。徘徊小园里，淑气扑眉宇。意得忽狂吟，天机自吞吐。"
"仿杜甫同谷七歌并用原韵","民国末当代初","吴未淳","京郊有士才空美，十龄能文誉灌耳。学成难换养亲钱，廿年奔走贫穷里。儿女满前食不足，妇为颠簸母忧死。呜呼一歌歌已哀，有生如此生何来。欲斩仇头无剑柄，世难几曾抛性命。少年意气风云拿，鹤足岂能齐凫胫。常觉胸中块垒多，每叹风波不能静。呜呼二歌兮歌始放，往事使我增惆怅。壮年有志怀四方，许身为国图富强。何期扰攘困兵革，胡烽烧天岁月长。恶虎骄狼逞九衢，老弱孤孀死路旁。呜呼三歌兮歌三发，谁为吾民收白骨。西郊有冢草离离，每哭双亲痛欲痴。羔羊跪乳鸦反哺，我生图报嗟何时。忘哉坟前纸数张，夜风吹裂如残旗。呜呼四歌兮歌四奏，哀云为我霾春昼。雪山烈风吹雪急，三城雨暗天地湿。侧闻西南风雨声，感激无寐中宵立。九载阳和变肃霜，长空惨淡愁云集。呜呼五歌兮歌正长，谁爱此乡如故乡。我乡之西多龙湫，苍松老柏枝蟠樛。丹墙翠宇掩古寺，每怀胜地悲同游。李生坟前木已拱，张子亦老行将休。呜呼六歌兮歌思迟，我生焉得回颜姿。男儿四十未云老，百年富贵何足道。我生有志在述作，抗行李杜苦不早。大雅之音久已沦，焦桐独抚伤怀抱。呜呼七歌兮悄终曲，素心未达死莫速。"
"杂诗三首","民国末当代初","吴未淳","门外涨春溪，美人弃脂水。花间一滴露，蜂蝶争不已。老惜流光少，挑灯读新书。邻家美少年，日日学宰予。半尺食残鲤，富家弃路旁。乞儿拾之归，颊生三日香。"
"忆江南","民国末当代初","吴未淳","欢情忆，最忆乍逢卿。隐隐春山眉黛浅，盈盈秋水眼波明。谁道不多情。欢情忆，最忆是同游。满地绿阴和月卧，一栏红雨替花愁。时节近中秋。欢情忆，最忆可怜宵。已许琴心舒锦带，却羞霞面护轻绡。谁个不魂销。欢情忆，最忆两情长。北海月明浮桂棹，西楼夜暖话银釭。悔道是寻常。"
"贺新郎  次韵丛碧翁八十自寿四首  七七年丁巳正月","民国末当代初","吴未淳","尘网谁能外。只此翁如仙如佛，如神如怪。自古多才难多福，几见栋梁催坏。翁偏是福才江海。早视宦场同戏场，笑侏儒饱食功何在？看竖子，絮柑卖。江山易貌年华改。喜今宵，月圆人寿，耄龄初届。满室春光花争发，亲友团团罗拜。竞称羡襟期豪慨。我仰高风如慕岳，幸而今遂了登攀债。岱何若，胜而垲。今古兼中外。算几人、如翁清福，似翁豪怪。八十年来神仙侣，那管世间兴坏。更何问、铜山盐海。一掷千金赢一笑，想五陵意气今仍在。椟可市，珠难卖。休嗟耄岁情怀改。仰奇才、笔花长茂，灵根靡届。一代词宗尊丛碧，容我瓣香膜拜。且益我、风流慷慨。白首双星真富贵，看芸窗、也有如山债。室虽偪，心天垲。秀擢陶蒸外。仰平生似花如锦，陆离光怪。澹泊早征仁者寿，阅尽升沉兴坏。剩欲纵一桴浮海。道已能藏无求忮，入贤关，赢得佳声在。藏俊骨，那须卖。更张却助琴弦改。喜亲瞻，辉煌华夏，光明无届。衡宇半区疏廛市，轮鞅莫须来拜。免此老回头多慨。毁尽家眦留四壁，算高年，偿了无名债。胸也阔，比天垲。得失俱身外。笑前贤、胡为咄咄，书空呼怪。过眼繁华那可久，天柱也曾倾坏。是正道、桑田沧海。柔者难摧刚先折，喜吾人牙堕舌还在。疏狂变，呆痴卖。琵琶几度新声改。只娱人、良辰美景，年年重届。词重有情争婉约，呼使纳兰低拜。却晚岁、悲歌多慨。千载车书逢一会，乐清时、人寿家无债。闲纵目，尧天垲。"
"小桃红  采莲女","民国末当代初","吴未淳","莲塘倩女采秋香，一朵芙蓉样。鸂鶒惊飞水生浪，溅衣裳，轻舟棹转回头向。游人岸上，空怜背影，难睹俏容芳。"
"西江月 为日本蕨座歌舞团作","民国末当代初","茅盾","舞袖轻扬云转，歌喉委宛波回。舒腰投足起风雷。烧尽人间腥秽。者番芝兰幽秀，前头松柏崔嵬。为君高举夜光杯。浩气沛然宇内。几度芳菲鹈鴂，一番风雨仓庚。斜阳腐草起流萤。牛鬼蛇神弄影。可笑沐猴而冠，剧怜指鹿盈廷。五洲怒火正奔腾。齐唱东风更劲。寰宇风雷决荡，中心拉美亚非。蛙鸣何必分公私。青蝇营营遗矢。反帝反修反殖，不分南北东西。高悬明镜照魅魑。不塞不流不止。萤火迷离引路，蚊雷嘈杂开场。鼓吹两部闹池塘。谩骂诡辩撒谎。白骨成精多诈，红旗之阵堂堂。九天九地扫欃枪。站出来者好样。"
"一剪梅","民国末当代初","茅盾","六十年前景凄凉。垄下多稂。陌上无桑。而今日月换新装。八茧蚕忙。双季稻香。厂矿安排细较量。翘首钱塘。俯视金阊。工农子弟焕文章。泖溇汪泱。苕霅流长。美满因缘翰墨香。女也缣湘。男也缥囊。佳人国士好风光。兰也芬芳。菊也傲霜。竞争上游建设忙。华也飞翔。关也腾骧。两聋大小共称觞。欢也刘娘。喜也朱郎。何处荒鸡唤曙光。闻笛山阳。凄切寒螀。骑鲸捉月忒颠狂。且泛艅艎。适彼乐乡。心事浩茫九转肠。有美清扬。在水一方。相思欲诉又彷徨。月影疑霜。花落飘香。"
"西江月 故乡新貌二首","民国末当代初","茅盾","祖国红花开遍，故乡喜沾余妍。新装改换旧垄阡。县委领导关键。双季稻香洋溢，五茧蚕忙喧阗。工农子弟竞攻坚。那怕科技关险。唐代银杏宛在，昭明书室依稀。往昔风流嗟式微。历史经验记取。解放花开灿烂，四凶霜冻百卉。天青雨过布春晖。又见千红万紫。民族加强团结，齐心有所作为。百家争艳更争奇，革命红旗高举。文教之花灿烂，枝多叶茂根深。奔腾万马又长征，攻险攻坚必胜。形象思维谁好，典型塑造孰优。黄钟瓦釜待搜求，不宜强分先后。泰岱兼容抔土，海洋不择细流。而今借鉴不避修，安得划牢自囿。"
"沁园春 为第四次文代大会开幕作","民国末当代初","茅盾","代表三千，各业各行，济济满堂。老中青团结，交流经验，意气风发，斗志昂扬。倾诉血泪，余悸犹在，痛恨殃民祸国帮。英明党，奋雷霆一击，大地重光。编排队伍轻装，待开往长征新战场。有双百方针，指引正轨，极左思想，清算加强。历尽艰辛，未销壮志，抖擞精神再站岗。为四化，看香花灿烂，久远流芳。烟雨楼前，涟漪波光，画舫轻摇。听横空燕语，笙歌罢奏，潜虬惊起，何处吹箫。拂桨红菱，沿堤绿柳，无限风光春意饶。试纵目，有摩天鹰隼，渐入云霄。频年军阀贪饕，况豆剖瓜分声浪高。幸震天炮响，送来马列，万众迎新，奔走呼号。湖上当年，十二先驱，革命蓝图仔细描。摸索久，举燎原星火，腥秽全烧。"
"端午节","民国末当代初","俞平伯","清润端阳节，茅檐插艾新。分尝初刈麦，惭荷对农民。晨兴才启户，艾叶拂人头。知是中天近，邻居为我留。"
"东岳集五言杂咏六首","民国末当代初","俞平伯","茅檐绝低小，一载住农家。照影西塘水，贪看日易斜。东岳庙恢扩，闻当街北头。何年消劫火，空以集名留。樱子黄先赤，红桃间绿桃。塘春嬉扁嘴，延颈白鹅高。明日当逢集，回塘撒网赊。北头卖蔬果，南首市鱼虾。小灯易明灭，娇怯怕风侵。欲破周遭暗，荧荧藉尔深。窗小光难透，门低久立童。高粱麻杆热，烟焰起熊熊。"
"菩萨蛮","民国末当代初","俞平伯","好天良夜秋如水。明灯一觉黄昏睡。睡醒见伊么。更深梦也多。夜天都是雪。零乱成双蝶。闲院午阴迟。衾寒许枕知。凭肩几处同油壁。闲循荒沼低鬟立。风起又花残。空怜玉臂寒。开年花事好。驼陌游骢早。谁见复来时。绿阴红满枝。今宵好向郎边去。阿谁认得迷离路。飞去又飞还。山前仍有山。归来残睡冷。罗帐孤灯暝。雅雀噪帘东。明眸一线红。"
"浣溪沙·和梦窗","民国末当代初","俞平伯","莫把归迟诉断鸿。故园即在小桥东。暮天回合已重重。疲马生尘寒日里，乌篷扳撸月明中。又拼残岁付春风。疏艳江梅雪几枝。昏暝篱角一灯时。回灯宜见玉娇姿。翠翼不辞珊枕腻，鸳情无缝绣帘垂。西来檀粉为伊施。尽日楼居不见春。也无巢燕语梁尘。帘衣如水絮如云。电炬飞光堪永昼，通宵鼓笛不眠人。梨花深巷梦黄昏。一自当年嫁小乔。楼头悲恨已烟销。重逢如见尽无聊。斜日秋深闻炒栗，城荒春暖换饧箫。闲庭花湿晚枝娇。短烛荧荧悄未收。重帘微月下银钩。伤春何意亦悲秋。新刺香囊怜叩叩，旧抛罗帕已休休。寒欺零露夜凝愁。绀碧云衣动玉楼。凭肩絮语甚闲愁。前宵蓬海试冰游。红烛酣春曾几日，迎凉星火渐西流。藕花风冷饯残秋。终风凝尘掩曲房。阑干时霎月昏黄。飘来桂子不闻香。恻恻玉蟾愁子夜，沉沉银兔隔西窗。吴仙头白羿妻孀。"
"双调望江南","民国末当代初","俞平伯","西湖忆，第一忆湖边。孤屿晴开楼阁艳，南屏翠合磬钟寒。红上玉阑船。清镜里，何地着从前。春水不知秋鬓薄，家山且傍故人看。如梦也原难。西湖忆，二忆忆山家。泉水新沾柴火气，毳尘初上味还差。开盏看春芽。明前细，可比雨前佳。龙井狮峰名色好，不如来啜本山茶。几碗夕阳斜。西湖忆，三忆酒边鸥。楼上酒招堤上柳，柳丝风约水明楼。风紧柳花稠。鱼羹美，佳话昔年留。泼醋烹鲜全带冰，乳莼新翠不须油。芳指动纤柔。"
"捣练子令·遁圃倩环为绘扇面，并属我题词","民国末当代初","俞平伯","波远水，起凉风。寥戾秋闻砧杵中。人去玉关音信减，月明还觉九州同。桐月影，散如钱。蜀锦芙蓉罨碧烟。其奈秋心都未识，授衣欣得晚晴天。"
"忆江南","民国末当代初","俞平伯","江南好，长忆在西湖。云际遥青多拥髻，堤头腻绿每皴螺。叶艇蘸晴波。江南好，长忆在山塘。迟日烘晴花市闹，邻滩打水女砧忙。铃塔动微阳。江南好，长忆在吴城。门户窥人莺燕懒，日斜深巷卖饧声。吹彻杏花明。江南好，长忆在吾乡。鱼浪乌篷春拨网，蟹田红稻夜鸣榔。人语闹宵航。"
"满江红 陈毅元帅悼词","民国末当代初","钟敬文","巨栋俄摧，亘万里、江山披缟。惊凶耗、纷来唁电，十方同悼。民贼举家成黑炭，国联坛坫辉红纛。正华洋革命浪峰高，应含笑。参国事，方年少。五十载，勋名茂。是英英儒将，歌吟偏好。怅望人豪情万古，低回金塔霞千道。更岭阴游击骋雄词，长庚耀。大地春苏，忽报道、先生长逝。念三纪、忠诚秉笔，直同良史。北极星辰辉赤焰，高空鹰隼张雄翅。把神州革命莽风云，传于世。春申浦，曾留滞。封锁线，等闲视。记骑骡西迈，热情如炽。力破坚冰征远见，能珍萌蘖真豪士。正两邦民谊迸新花，偿初志。"
"金缕曲二首 听《黄河大合唱》","民国末当代初","钟敬文","又听黄河吼。这歌声，秋潮澎湃，曾驱顽寇。南国早膺箫手誉，西渡正雄抱负。论苦学，人间稀有。民族深仇身世愤，趁惊飙，注入宫商手。大风曲，腾众口。飕飕山雨将来候。猛东归，热情喷薄，歌呼拼斗。喉舌无端遭堵缚，掉手幡然北走。新灿起，英腔北斗。亿万工农同脉搏，薄云霄，高艺凌鹰鹫。虽夭折，永不朽。往事依稀记。忆当年，同居康乐，年华方绮。我溺词章君音乐，嗜好凝成友谊。朝与暮，饱聆琴艺。真有红灰狮子劲，棒纵横，挥出青春力。偶入梦，长元气。背飞劳燕悭重会。更回头时、光闪电，已分生死。难向遥邦招魂魄，注目云空致礼。念故地，蕉黄波翠。犹忆桥儿沟上立，听驼铃，我恨脐难噬。云泥路，自贻悔。"
"水调歌头 登八达岭","民国末当代初","钟敬文","久蓄再来愿，今日出居庸。峻岭崇岗争翠，林木郁葱茏。九折砥平驰道，千尺山头遗堞，游客尽西东。群向高台望，入眼咤神工。忆前游，身已老，志犹雄。拄杖望京石上，云野豁心胸。落落眼前诸子，烨烨垦荒事业，相勉在奇功。俯仰先民迹，肺腑绚长虹。卅载冀州客，魂梦向山东。此番文友荟萃，小住惬初衷。不为漫游山水，不为逃离炎热，报国待呈功。文苑千秋业，董理冀精工。西山云，黄海雾，印胸中。工余小憩，足迹所至兴无穷。凭吊秦桥残址，瞻仰日神遗庙，诗思郁葱茏。他年谁访古，于此证游筇。"
"菩萨蛮二首 参加五届文代会 感旧","民国末当代初","钟敬文","当年开国隆文运。京华盛会罗英俊。领港惜偏颇。文坛灾难多。重兴将十稔。新秀如春笋。一事稍伤神。眼中稀故人。街头木叶黄如许。楼中文侣如云聚。高处试凭栏。巍楼争插天。群言腾小组。危状倾诚诉。险阻纵如山。英豪当闯关。日斜来踏湖南路。诗浩祠宇林深处。堂上仰英姿。浮胸千缕思。周遭群木碧。鸟语添幽寂。未许秘孤忠。榴花争火红。"
"锡兰官舍临湖晚兴三首 其二","民国末当代初","饶宗颐","天上银河未筑桥，水风人影共萧寥。此生合向荒村老，独对孤灯听夜潮。诗心剩共秋争怯，客泪还同海竞深。久惯天涯住亦得，涛声偏向耳边侵。"
"康海里古窟二首","民国末当代初","饶宗颐","望中寻尺尽松枞，似刃群山不露锋。有洞无僧伤眇漠，空村回首白云封。日午点灯可得看，荆林谷碣草漫漫。扶篱摸壁真无谓，踏断江声到晚寒。"
"晨过鹿野苑二首","民国末当代初","饶宗颐","沈沈晓雾忒无明，断垄云低未放晴。谁复拈花空色相，只馀幽鸟落寒声。旧苑依稀隔野烟，残僧来此拜啼鹃。迦维古国休重赋，托钵风前自可怜。"
"孟德勒陟古刹远眺八莫二首","民国末当代初","饶宗颐","铺成玉砌胜琼琚，山影秋林一带疏。目极金沙犹咫尺，可无父老忆相如。当年市马屡驮经，叱驭王尊事远征。日落山城乌鹊噪，传烽万里塞云横。"
"Angkor城杂题","民国末当代初","饶宗颐","寂寥宫殿日西斜，尽道芜城是帝家。蔓草难图人去后，一藤终古接天涯。栅象为奴此筑台，回头棨戟只蒿莱。当年戏马今安在，敕敕风威万壑哀。古梁依旧晚鸦啼，燕子重来啄井泥。谁道星移惊世换，坏墙秋草与人齐。兵车画壁尚辚辚，无限边愁泥杀人。还似斗鸡盈水陆，抱关翁仲拥城闉。"
"金塔二首","民国末当代初","饶宗颐","竟以蒿丘浪得名，孙吴宣化到堂明。即今举目山川异，愁听江流日夜声。稻田漠漠淡云遮，碧水苍烟去路赊。乍听乡音翻疑梦，此身谁信老天涯。"
"蝶恋花   柳 清真原制、自和共四阕","民国末当代初","饶宗颐","洛浦绸缪深誓后。莫待飘绵，惆怅生重牖。脉脉芳心如中酒。碧波缥缈方招手。落日深闺凉乍透。便染仙衣，懒与人争秀。长使鹅黄怜白首。惜春情绪终依旧。待到酴醾开谢后。睍睆黄莺，劝客频窥牖。帐饮危亭倾别酒。攀条莫负纤纤手。林挂斜晖红已透。玉勒珠鞭，驻处花秾秀。似此流光堪回首。东风和梦心仍旧。宛转游丝牵别后。莫误韦郎，相见期朱牖。说是伤春兼病酒。和烟约絮同拈手。如海残春寒早透。满径飞花，掷向钿车秀。苦为相思萦马首。恼人天气昏如旧。短梦初回新睡后。浥露轻盈，几缕翻风牖。有意低垂还拂酒。掏花偏是柔荑手。海燕窥帘飞未透。过眼行云，隐约回峰秀。和尽瑶章知几首。地遥人远空思旧。"
"红林檎近 题画二首，拟白石","民国末当代初","饶宗颐","天远春初返，路遥花更香。暮雪洗修竹，人语落寒塘。乍逢黄昏顷刻，已入小幅横窗。又似解佩浓妆。哀曲理丝簧。弄笛花外客，携手水滨乡。休教片片，吹残方宿雕梁。信难凭双燕，何曾解语，别肠暗绾空举觞。攀摘休嫌早，冷香生晚寒。月色澹如水，纤衣映琅玕。低压平湖断碧，照影蜜苣烧残。且看翡翠轻翻。疏花绿浮澜。寂寞难寄与，僻远只追欢。春风赋笔，孤山红上冰盘。尽江南江北，时来入梦，嫩枝偏合篱角看。"
"早梅芳 二首 自写粉墙填词图并题","民国末当代初","饶宗颐","雨屋深、云屏好。梦远心先到。墨花凄悄，絮语灯昏雪相照。怨多春意重，笔冷檐声小。自清宵铸泪，窗外乌啼晓。殢春残、恨未了。瘦马西风道。经年断阕，懒卸征鞍念江表。八方愁怅望，寸草伤羁抱。最销凝、极天鸿信杳。砑笺长、罗带绕。密意生兰沼。青山轻棹，料理秋风作西笑。帐深寒梦窄，句峭琼裾小。但留情一晌，未尽心中妙。曲终时、意倦了。肠断江南道。芊眠花下，又被霜天角催晓。绮词消日月，古意悲临眺。只离心、乱似塘上草。"
"浣溪沙    秋兴和忼烈八首","民国末当代初","饶宗颐","暝宿篝灯却念谁。忍寒清影更何依。秋深难遣独醒时。寄远凤笺堪赎梦，起衰鸾镜可添姿。平明风叶满林飞。画扇它乡久见捐。遥山一抹倩谁怜。无多枫树著红嫣。手斫井冰成片玉，心存蕙亩忆遗钿。芳菲犹似燕归前。槛外缤纷日色妍。病榆凋尽不成钱。空怜瘁叶落山泉。涌地塔高天尺五，辞家心惮路三千。剩从驹隙觅徂年。牢落关河赋远游。马嘶叶脱已惊秋。八声谁共唱甘州。休怨霜风帮擪笛，生憎残照苦当楼。眼中旧垒起新愁。不饮深教负酒卮。愁墉孤弄忽移时。宵昏炉暖尚单衣。隔汉珠星劳怅望，镂寒冰豆足相思。清辉射枕月钩垂。芳愿重违荐苦心。移红停倩护疏林。绪风犹道是春深。万古旧欢奔似矢，一时新怨怯成吟。酒阑悲壮有鸣琴。闭置行厨懒出门。一楼远远见高垣。诸峰俯瞰似儿孙。未觉轻阴愁日暮，每看返照入江翻。陂陀回首浸湖沦。月上藤萝见紫茎。枝枝叶叶复鬅鬙。一宵如水寂如僧。曙色暂销无歇绪，衣香深恐有时憎。黄花白露认秋棱。"
"浣溪沙 乙卯中秋，虚白斋迎月，观吴宽书卷，次东坡韵二首。","民国末当代初","饶宗颐","月到中秋例属苏。随风咳唾落云车。还当有里更寻无。桂树摘来书胜锦，吴刚斫下字如珠。玉延亭畔想捻须。中圣迷花梦未苏。酒醒尚不吐茵车。璗胸虚白入空无。雨脚风翻休湿兔，赫啼书老爱累珠。众宾弄影捋吟须。"
"清平乐    偶见詹无庵曩作小词，惊采绝艳，次韵二首","民国末当代初","饶宗颐","看天不语。底事秋同住。陌上秋花秋泪古。禁得几番秋雨。秋心聊托瑶琴。殊方冷落宵襟。相见白头无分，芭蕉雨打秋心。无愁可解。愁到春山外。臣甫杜鹃曾百拜。泪坠朝霞沉采。湘中有怨难描。廿年心力轻抛。盼到花开春去，花开还索春饶。"
"浣溪沙   新柳吐秀，初日相映，作黄金色，夹路依依可怜。","民国末当代初","饶宗颐","目倦斜阳傍幕垂。小枝随涨出清池。镂冰黄竹少篙儿。鸳帐曾沾茸半缕，莺期镇恼梦成悲。金塘风暖漾红衣。雪霁禽醒梦欲飞。春回树树待晴晖。彩云花底窃愁归。别泪脸边悬露重，离魂山外入霏微。可忘移植汉南时。尽向画桥踠地垂。楼前相望抵天涯。春风转绿上丹梯。高马香车波似锦，平沙细履路如泥。莫教薄雨有鹃啼。低蘸平波殢蕊香。未经攀折已悲凉。软黄几缕袅金光。非雾非烟愁作暝，飞花飞絮忆回塘。差差流水费思量。一望平芜秪目成。系人旧感索杯倾。分携泪湿短长亭。烟水层层将恨隔，关河寸寸奈心惊。征衫浣罢雪新晴。深院无人月坠空。丝丝递麝绣芙蓉。晓风柳岸伴惺忪。暗忆馀香犹在腕，分明新梦乍生胸。海棠枝上泪痕红。初放辛夷似浅缯。移红刻绿上枯藤。特留残照泮层冰。水面哀弦调燕语，天边宝瑟失秋声。嫩条无力正堪凭。唤得春归客意平。浇忧端仗海同倾。车行忘过二三程。旧茁愁根攲复整，新栽露叶乱无名。鹅儿肠断绿杨城。岂似游丝解驻车。休同茵溷只沾襦。娉婷正似十三馀。月地有声莺语碎，花阴无影玉人扶。几曾相见在华胥。感激东风逐积寒。暂携午梦去长安。冶条娇小露初乾。雪减一分晴更好，鸦藏千缕地常宽。赤栏桥畔系征鞍。"
"点绛唇","民国末当代初","饶宗颐","池面春回，短衫犹湿新寒雨。落霞飙举。残雪真成絮。瘦损眉峰，认取断肠处。愁凝伫。偈音清苦。伴戒钟悲鼓。指点征途，云旗正向风中举。雪迷前浦。烟柳斜阳路。朔吹萧条，叶走中原去。空回顾。练波横素。鹘没知何处。敲日玻璃，楚山入梦吴山润。草间春近。雾报番风信。杨柳楼头，飞雪还成阵。丝牵闷。燕趋莺趁。织作江南恨。谁拨轻云，繁英狼藉销魂地。寸心莫寄。芳草萋千里。悬梦关河，欲觅难通意。烟无际。露风盈袂。犹有沧州泪。"
"玉楼春","民国末当代初","饶宗颐","浣肠昨夕刚抛泪，化作鲛珠谁解意。平明雪虐又风颠，逆旅重尝寒况味。寄书鱼浪空千里。九陌缁尘遮未已。好春担阁镇愁人，惆怅断魂盈尺地。重门烟锁临官道。月睡星稀人倦了。去时空盼雁先回，来处莫惊春未到。别肠从古如芳草。刬尽还生摇嫩葆。帐前绿意冷于人，炉里红情温易老。啼乌又下西楼了。落月游丝空自袅。便能赠梦许酬谁，却欲寄愁何处好。纤云弄雨施天巧。绣得新词如侧帽。买丝不必叹无人，自有春风传玉貌。枉教望断横波目。点点东风芳意足。雪飞愁黛聚成阴，风过怨红流几曲。坠钗颤处人如玉。画舸螺鬟新涨绿。问渠能载几多愁，恰似明珠三百斛。浮生未合江南住。桃梗任飘留梦处。回头十载霎时情，合眼一天芳草路。烟棂撼雪飞无数。帘苇漾风摇翠暮。有愁此际转无愁，独卧珠帷听坠絮。"
"虞美人","民国末当代初","饶宗颐","纤荑一握春生暖。烛比春还短。替人伤别总魂销。可念尊前曾唱内家娇。残红明日惊糁径。珍重梨花影。尺书剪烛夜亲封。临老江关何处送归鸿。盈盈独倚栏干遍。酒薄香生面。鸭头春水绿盈门。一到言愁天亦欲黄昏。牵情恁地劳飞絮。寄泪凭谁语。谢桥波荡月如云。自踏杨花来觅倚楼人。湘帘春闭重堪恋。人近东风远。杏衫浅晕上桃腮。扑面朝霞宛似日边来。倚阑缠令闲低按。留与归鸿看。博山此夕不须煤。莫任相思一寸化成灰。词娇恰似人痴小。濡梦描清晓。尽销羁旅酒卮中。长是好风吹客作飞蓬。路旁惆怅曾题堠。有泪浮于酒。更深缺月落寒塘。正照孤衾和影自成双。玉钗落处无声悄。柳变春光晓。负春无力是杨花。尚解因人飘荡到天涯。霰如坠叶填阶满。四壁虫吟断。蛾儿犹自扑残灯。剩伴十分蟾色冷银屏。"
"渔家傲","民国末当代初","饶宗颐","素月流空成白昼。衰兰不复愁春秀。舞蝶轻风闲处斗。人归后。腰身怯比亭前柳。暗水涓涓青始溜。云烟变灭携盈袖。自倦风埃非病酒。凭栏久。伤春莫负今时候。趁暖单衣犹恻恻。抬头万里寒云积。怆念平生怀远国。行不得。新条嫩绿曾相识。湖海年年长作客。关心露饮西园侧。江草江花供枕席。人何适。明朝疏雨成行滴。"
"望江南 忆南中风物","民国末当代初","饶宗颐","椰似伞、布绿护长堤。新筑横塘沧海北，旧裁细柳碧城西。雨过不成泥。园信美、相侯入桃蹊。有约鸧鹒随处啭，无情猿狖向人啼。旅梦自凄凄。云髻好、且莫误横波。薄薄纱笼黄胜靥，迢迢带水绿于罗。儿女绛唇多。仙路远、佳节簇青娥。社集银笙时赶棒，赛神箫鼓更闻歌。柳下且婆娑。"
"醉桃源","民国末当代初","饶宗颐","新条旧黛已齐青。笺天云作绫。几人玉箸冷成冰。应嗟无泪零。风料峭、意飞腾。毫乾如冻蝇。隔墙霜重少人行。乱芜迷去程。天长不见雁平沙。寒原三两家。暮云远路去如蛇。春风催鬓华。非楚舞、忆吴娃。半空赪片霞。水回山绕驿烟斜。黄昏栖悄鸦。"
"浣溪沙    二叠前韵","民国末当代初","饶宗颐","香远冥冥欲语谁。辞枝危叶尚依依。断肠无奈峭寒时。漫剪缕云移倩影，待呼落絮伴幽姿。夕阳红尽乱鸦飞。黄叶声多未忍捐。岁寒共保漫相怜。檀栾深径有霜嫣。草爱护红甘化土，枝能障绿任飞钿。听风听雨眷春前。曾是琼枝比日妍。东风吹尽沈郎钱。消磨艳冶付奔泉。绊泪柳丝吹缕万，阅人亭树挂帆千。行鸿征雁不知年。暝入华胥念昔游。萧萧暗柳已知秋。浮云西北是神州。万里河山悲极目，八方风雨怕登楼。有情芳草足供愁。难以深忧纳浅卮。无凭嫩约忆年时。倩谁为唱惜红衣。北郭杨低空解舞，西风蝉老说相思。数行征雁与云垂。落笔从知有戒心。吴霜借我染高林。浅苔草阁貌江深。秋到无声堪入画，春随昨梦付沉吟。静闻惊叶打瑶琴。数笔横塘绿到门。萧寥秋意在柴垣。篱根霣叶竹生孙。空翠湿衣怜日冷，疏枝迎面逐风翻。万人如海且沉沦。莫恨霜威未庇茎。满林扫尽见鬅鬙。天宽著我似行僧。别后书词空记省，眼前风物失疑憎。西山雾掩已无棱。"
"浣溪沙   三叠前韵","民国末当代初","饶宗颐","心倦和云更诉谁。中宵银烛镇相依。平林风起乍寒时。一样重楼波弄影，十分淡月雾凝姿。衣宽人瘦看禽飞。断送此生百绪捐。惺忪宿鸟惹人怜。爱他楼角出红嫣。怨去吹箫声转泪，老来簪发恨生钿。销魂总在夕阳前。绮语自知格外妍。斜阳无价不须钱。咽蝉啼碎乱山泉。断碧清江分影独，卧红芳陌落秋千。关山笛里送华年。落月相望慰远游。谁温谁冷自禁秋。兰桡深处隔遥州。长是飞花仍念乱，即看残夜欲明楼。阑干遍倚恁离愁。送远寒花落酒卮。愁肠无味已多时。江枫几点拂征衣。梦怯它乡成独往，调悲啼鸟学相思。斜街日静画帘垂。犹是桃花不死心。春风吹梦到青林。此情天与海同深。白发缘愁空作缕，黄金铸泪漫成吟。绿颦红笑伴霜琴。愁水愁风独闭门。夕阳忽下见苔垣。锦裳我欲叩天孙。地隔中原先叶落，江连巨海任波翻。心源静处有漪沦。积草空庭欲掩茎。眉山颦损发鬅鬙。一龛如画卧枯僧。灯蕊梦中开自喜，雨声心上滴常憎。离魂自抚渐生棱。"
"浣溪沙   充和观余作画，赠诗移贶胭脂以点霜林，赋比奉报。","民国末当代初","饶宗颐","摇落方知宋玉悲。秋风坠叶满林扉。胭脂合与点斜晖。流梦渌波声细细，牵衣红树话依依。教人翻信是春归。向夕群山袖上云。萧疏亭树映湖漘。倪家笔法与谁论。落雁遥沙如旧识，倚楼长笛最先闻。蒹葭寒水且逡巡。"
"浣溪沙  春晚","民国末当代初","饶宗颐","极意春阴护短红。东来细雨复蒙蒙，须臾海市见垂虹。断碧波分鸦背外，踏青影落马蹄中。故山风物将毋同。何处韶光与日新。断无间气付荆榛。风风雨雨又残春。蔓草已成孤往地，落花犹恋未归人。废畦芳径往来频。"
"减兰","民国末当代初","饶宗颐","无晴无雨。小鸟分明篱上语。杯渡良难。赖有秋风送汝还。陂塘自远。水花日炙红生眼。鹅鸭休哗。绿橘黄槐又一家。排空插汉。过雨凉添丛竹健。信步还休。丹殿朱幡在上头。江云似火。染出几枝花可可。吟袖飞香。秀句新传到十方。"
"浣溪沙    和一鹤","民国末当代初","饶宗颐","漠漠浮烟孰解酲。西楼残照换初晴。苔茵人外认行程。别意随云吹不散，羁情似草刬还生。此时争奈画难成。制泪他乡久不禁。心中红豆漫相寻。好春长是结重阴。吹暖柳丝连梦浅，怯寒山影坠愁深。来鸿去燕总沉沉。"
"悠然五十八","民国末当代初","聂绀弩","昔日新闻记，今朝古典编。斯人面何鹄，春末袄犹棉。包袱三千种，心胸五百年。可怜邦有道，贫贱亦悠然。儿女非常事，英雄见惯人。连枝烟大瘾，三斗酒微醺。秃树撑窗外，悲风入枕垠。此中乐谁解，醒眼望朝暾。南京人报小，中国鬼才多。前有《神龛记》，继之《魔合罗》。奇文缺梨枣，沧海祭蛟鼍。白雪阳春好，吾头称此歌。年方五十八，人赠六旬诗。尊相何寒乞，寿章也预支。友鸾和绀弩，画虎皆白痴。一杖随身细，王城信所之。"
"反省时作","民国末当代初","聂绀弩","十姨爱嫁伍髭须，千古荒唐万卷书。庭户机声罗汉豆，海天月色美人鱼。敲诗白日从君永，止酒桃花笑我迂。一石未含精卫老，此生误尽闭门车。只道生虚五十载，谁知咎犯百千桩。伸长八尺灵官殿，大喝一声白虎堂。天若有头砍当怕，地虽无底揭也慌。何人万缕青丝发，不为昭关一夜霜。昨日相逢酒一卮，今朝舌骋万雄师。地无裂缝天无路，你是何人我是谁。千百万年归正果，三十六路伐西岐。夕阳款款来非暮，及见花前雨后枝。末座叨陪百之五，会场只候再而三。先生遗行宁无有，少日闲情已不堪。勇奋辈侪千臂膊，热煎衰朽寸心肝。隔窗忽见檐前月，徒倚匡床暗自贪。朝朝雨雨又风风，梦断巫山十二峰。望美人兮长颈鹿，思君子也细腰蜂。盘盘棋打鸳鸯劫，出出戏装宇宙疯。四顾茫茫余一我，不知南北与西东。多情故作无情样，没齿难忘切齿声。落日大旗何莽荡，小园枯树太凄清。经风止水蛾眉皱，隔牖流星鬼眼瞪。铁尽九州成错后，始知无用是书生。"
"放牛三首","民国末当代初","聂绀弩","生来便是放牛娃，真放牛时日已斜。马上戎衣天下事，牛旁稿荐牧夫家。江山雨过牛鸣赏，人物风流笛奏夸。苏武牧羊牛我放，共怜芳草各天涯。千里青青百草齐，牛官草上替牛饥。一鞭在手矜天下，万众归心吻地皮。大野人稀空草媚，江山客老幸牛骑。无书挂角眠茵好，又恐奔牛奋马蹄。朝饭群牛三五十，日中正是饮牛时。老牛舐犊犊呼母，春水黏天天在池。水镜偷香唇就吻，烟波祝酒沼为卮。青牛此饮尤当饱，函谷关高缺渼陂。"
"清厕同枚子二首","民国末当代初","聂绀弩","君自舀来仆自挑，燕昭台下雨潇潇。高低深浅两双手，香臭稠稀一把瓢。白雪阳春同掩鼻，苍蝇盛夏共弯腰。澄清天下吾曹事，污秽成坑便肯饶。何处肥源未共求，风来同冷汗同流。天涯二老连三月，茅厕千锹遣百愁。手散黄金成粪土，天将大任予曹刘。笑他遗臭桓司马，不解红旗是上游。"
"拾穗同祖光","民国末当代初","聂绀弩","不用镰锄铲镬锹，无须掘割捆抬挑。一丘田有几遗穗，五合米需千折腰。俯仰雍容君逸少，屈伸艰拙仆曹交。才因拾得抬身起，忽见身边又一条。乱风吹草草萧萧，卷起沟边穗几条。如笑一双天下士，都无十五女儿腰。鞠躬金殿三呼起，俯首名山百拜朝。寄语完山尹弥勒，尔来休当妇人描。"
"夜战二首","民国末当代初","聂绀弩","你一镬头我一锹，熊熊篝火照天烧。朔风自冷人方热，河底渐低岸更高。千古荒原多隐沼，一干神禹战通宵。缩将冬夜成俄顷，鬓发须眉雪欲飘。三山五岳英雄聚，雪地冰天昼夜忙。无数红旗飘四外，一堆篝火照中央。田横五百乒乓队，孙武三千纺织娘。到了沙场齐呐喊，大刀阔斧短长枪。"
"归途二首","民国末当代初","聂绀弩","东北北东得得归，归程何处未依依。犁锄既已交朋友，风雪何能损帽衣。击壤三年翁失马，沿途两耳妃呼豨。贝加湖想邻青冢，怀古情多事又非。雪拥云封山海关，宵来夜去不教看。文章信口雌黄易，思想锥心坦白难。一夕尊前婪尾酒，千年局外烂柯山。偶抛诗句凌风舞，夜半车窗旅梦寒。"
"即事二首","民国末当代初","聂绀弩","心似江南十里塘，秋来更见水泱泱。渴思故旧诗盈咫，饱死侏儒粟一囊。三万六千何日少，鹅鸡狗兔事偏忙。闲书著就无人读，抛向山妻簿领旁。白苎临风原窈窕，黄葵捧日更崎嵚。休嫌西向三间屋，每到秋来一片阴。事有千头皆卧治，人余两眼但书淫。杀鸡为黍真长策，蟋蟀登床自鼓琴。"
"杂诗四首","民国末当代初","聂绀弩","辟户披襟细雨来，偶思独上妙高台。春风十里征花信，天下一筐扫霸才。何日读书完万卷，有时倾尽酒中杯。自怜本是红尘客，错爱孤山几树梅。衔名自署拥书侯，为太清闲故故愁。两字文章唯咄咄，三年劳顿且休休。语私七夕长生殿，秋在湖南烟雨楼。忧乐后先无我事，隔窗惟见白云流。洞口迎人桃自夭，青山微以笑相招。美人四座周三匝，秋水千波窘二毛。燕子楼头听度曲，凤凰台上忆吹箫。书生老病何来此，未死凡心惹梦嘲。欲揩老眼望山川，卷地西风漠漠天。久饭伊蒲思煮鹤，终披瑶草悔耕烟。穷途欲哭知何故，绝塞生还遂偶然。一树秃柯窗外立，向人高耸华嵩肩。"
"咏旧小说五首 水浒","民国末当代初","聂绀弩","百万流徒带锁来，江湖满地起雄才。天罡地煞风雷吼，花石生辰齑粉灰。一代真朝在水国，几批降将拜山隈。人民多少肮脏泪，端赖斯编取次揩。鬼神驱服人民务，妖异作为世俗看。陆判刚肠情悱恻，叶生敝袖泪阑干。悲关物我人天际，道在闺房儿女间。调笑风流讽辛辣，成章生色璧微斑。客舍悲秋秋有痕，平倭十策向谁论。从来红粉青衫泪，末世官僚地主魂。北里诗歌淹日月，中华儿女挽乾坤。狗头霸迹君知否，江北江南处处存。既非孽海也非花，无主无从入散沙。醉饱君臣皆体国，娇憨夫妾共乘槎。相公幺女笄年玉，才士名姬绮貌麻。何幸生逢奴乐岛，纵谈革命又何加。贪官不恨恨清官，君子小人也一般。南革北拳皆祸水，外洋中土竟他山。歌声白妞形容绝，冰影黄河斗宿寒。不是全书全不是，只今读者有羞看。"
"赠平羽三首","民国末当代初","聂绀弩","岂有陈王八斗才，纵横老泪伯牙台。归从黑水三千里，梦见白丁五百回。皂帽于人非偶尔，头风愈我亦佳哉。苦瓜甜菜无消息，红豆当央花正开。花觉凄迷柳又狂，莺歌燕舞乱愁肠。差将寒北风尘气，带上江东父老堂。倘使临杯犹矍铄，最难得句不苍凉。旁人错比东方朔，只是偷桃事渺茫。元龙湖海十年豪，天下英雄君与曹。我岂腾骧千里足，君其瞀眊九方皋。而今万事皆陈迹，到处青山哂二毛。肯向西窗同剪烛，楼头春雨正潇潇。"
"调祖光二首","民国末当代初","聂绀弩","怪底神童久不夸，男儿四十一枝花。读书爱读红旗谱，听戏专听新凤霞。少日凤城常满座，此时牛女并宁家。最是风雪人归夜，痛饮三毛二两茶。生工内媚王孙贾，渴饮朝霞吴祖光。丝竹中年从所好，星河七夕每多忙。曲能自度南歌子，梦与人同北大荒。补好则天无个事，自称臣是第三张。"
"曙南咯血以诗慰之二首","民国末当代初","聂绀弩","十年江汉旧诗翁，体怯重阳落帽风。人老住家如住庙，吾衰因病更因穷。游周五岳头颅白，散尽千金咳唾红。尔我余生须互藉，燕山楚水有邮筒。事虽多病实多愁，心骨从来命不犹。观水难同庄子乐，仰天忽作杞人忧。山逢险绝偏孤往，年向古稀又九秋。真是六亲无二运，终朝有物鲠吾喉。"
"叠韵答曙南三首","民国末当代初","聂绀弩","忽思揽月上青天，方少情怀已暮年。何处有诗能有酒，此身非雾又非烟。输君巍国徐无轨，笑我长安李谪仙。不是英雄不儿女，一生板荡在秋千。早爱香山卖炭翁，平民思想自成风。老来体弱兼多病，人到诗寒已久穷。天末友朋忆曹白，文章生死痛萧红。烟波江汉真何事，羞羡吾兄有钓筒。痴呆卖尽买来愁，曾遣游踪到上犹。几载年成全小取，何人天下果先忧。有头戴我行千里，携手与君隔四秋。安得清箫明月夜，乍临玉貌又珠喉。"
"有赠高旅二首","民国末当代初","聂绀弩","故人寄我金刀错，何以报之三脚猫。每有所求情腼腆，思君不见心郁陶。入秋我比黄花瘦，酿雨天才五尺高。只剩诗怀通冷暖，西山红叶海南潮。金闺儿女曹芹圃，水泊英雄施耐庵。我有奇诗须汝读，天将大任与人担。儿童涂壁书王八，车马争途骂别三。才士从来多病渴，余生此去少婪酣。"
"六十","民国末当代初","聂绀弩","六十一生有几回，自将祝酒泻深杯。诗挣乱梦破墙出，老踢中年排闼来。盛世头颅羞白发，天涯肝胆藐雄才。藏书万卷无人管，输与燕儿玉镜台。缘何除夕作生日，定为迎春来世间。渴饮中苏千里雪，饱看南北两朝山。西风瘦马追前梦，明月梅花忆故寒。此六十年无限事，最难诗要自家删。阿婆三五少年时，西抹东涂酒一卮。囊底但教锥尚在，世间谁复肚常饥。行年六十垂垂老，所谓文章处处疵。已省名山无我分，月光如水又吟诗。不赞一词比夏游，敬观夫子著春秋。空中邈矣天鹅肉，镜里蔫然萝卜头。生事逼人何咄咄，牢骚发我但偷偷。行将六十千行晚，秃笔支离仍此楼。"
"六十赠周婆","民国末当代初","聂绀弩","摇落人间六十年，补天失计共忧天。浮家湖海余心迹，报国襟期逐口禅。尔我一生曾九死，夫妻不老证何缘。寒荒万里独探狱，恰在今朝三载前。未谙水性水中泅，捻转陀螺却倒抽。此日冠裳凭雨立，几多人物误风流。胸中五岳成平地，户外双松亦白头。你是谁人谁是我，南山有鸟正啾啾。"
"除夜题所作同题二首","民国末当代初","聂绀弩","春夏秋冬一敝庐，古今天地几迂愚。梅花与雪无消息，诗兴随人感岁除。不见北风南屋暖，忽当中夜此身孤。凭君笑我干蝴蝶，自宝偷儿弃所余。何能掷地作金声，只当忧天痛史观。四壁秋虫吟激切，千山鬼哭夜森寒。燃之以火烟鸡骨，自嚼其心味马肝。一笑乾坤谁此作，起看星斗隔云端。"
"赠雪峰二首","民国末当代初","聂绀弩","文章注脚今天下，思想核心旧鲁公。千手观音千管笔，一行和尚一行钟。宋唐秦汉人揩眼，泰华嵩衡尔荡胸。底事流离兼坎坷，万原党上又雪风。我诗堆土如丘厚，君意掘泉比井深。终究两人谁句好，恐成千首并声喑。桃花红矣同春色，空谷跫然互足音。不信谁知天下事，自从盘古到于今。"
"雪峰以诗见勖依韵奉答二首","民国末当代初","聂绀弩","新题材更新思想，新语言兼新感情。君每言之何切切，我能为此肯惺惺。人逢寻壑常孤往，船到穿桥自直行。他日吾诗光景好，雪峰高耸大河横。丁香花下读君诗，红在篇章紫在枝。我本黔驴无武技，君之塞马有归时。在山凭定三分鼎，出水才看两脚泥。最解庄生齐物论，无非物论本非齐。"
"赠雪峰二首","民国末当代初","聂绀弩","书买五百零四峰，情关画虎与雕虫。娟娟月影来相照，恰恰君颜别又逢。万里关山诗思涩，十年风雨故人同。平生正坐无高着，看到绝棋更动容。三年万里雪霜中，每有人谈冯雪峰。天下寓言能几手，酒边危语亦孤忠。谁知忧患为何物，不信文章背古风。燕市沙尘低小帽，乱山无数夕阳红。"
"江桥凭栏二首","民国末当代初","聂绀弩","火车脚底走轻雷，小立危桥畅旅怀。昨日三分今一统，大江东去我南来。吐吞云梦天无际，管领河山楚有材。到此人穷千里目，好风雄过昔王台。三城两水隔风烟，一道长虹气万千。自古名邦此吾土，几年幽抱荡晴川。身凌绿树红房远，诗羡白云黄鹤仙。滚滚浪沙淘不尽，今朝人物又明天。"
"桥上望江二首","民国末当代初","聂绀弩","重揩老眼生明月，万艇千帆入画行。远水船高天际寺，近囱烟满雾中城。隔江飞雨鱼蓑重，侧水扬帆鸟羽轻。信美河山况吾土，孰衣昼出也人情。水上烟囱陆上囱，汉阳秋树郁葱茏。水中船舶行宫殿，陆上楼台驻舰艨。日有深江城在岸，车如流水马如龙。横波不有桥高矗，千里目焉一望空。"
"九日五首","民国末当代初","聂绀弩","紫伞红旗十万家，香山山势自欹斜。酒人未到秋先醉，山雨欲来风四哗。岂有新诗悲落木，怕揩老眼辨非花。何因定要良辰美，苦把霜林冻作霞。疏林映日得栖霞，紫伞红旗十万家。一夜云雷屯此地，满城风雨涤新华。居人旧有离人泪，九月今开二月花。不见白衣无酒暖，山根扫叶且烹茶。此日清尊一帽斜，比年光景颇相差。黄风黑水三千里，紫伞红旗十万家。两事而今孰陈迹，秋山慰我以唐花。臣心鹃血枫林火，肯向垂杨逐暮鸦。健儿炎徼卫中华，初日长旌助古巴。草木皆兵惊白帝，江山一望满朱霞。神州赤县三秋景，紫伞红旗十万家。一醉乾坤尤净美，参军人面泛桃花。小径穿林日影斜，老人亦插满头花。题糕句已从心写，漉酒巾犹信手拿。九日何年不高会，斯山此后有余夸。风流最是禁红叶，紫伞红旗十万家。"
"红楼梦人物七首 宝玉与黛玉","民国末当代初","聂绀弩","家庭底事有烦忧，天壤何因少自由。不做夫妻便生死，翻教骨肉判恩仇。潇湘梦歇珠魂杳，木石盟虚衲影秋。一角红楼千片瓦，压低历史老人头。削肩纤爪水蛇腰，命贱何妨气性剽。往日千金难一笑，从来谣诼痛离骚。脱红绫袄心真碎，补雀金裘力早抛。以被蒙头君且去，人天自此路迢遥。秋悲春困困潇湘，我在佳人锦瑟旁。爱海珠荒全是泪，情炉铁冷怎成钢。亦闻蜚语传金锁，故撰危词耸玉郎。绣口锦心参至计，侍儿肝胆照姑娘。南山有鸟北山罗，罗作老奴小老婆。此日鸳鸯冲铁网，一天星斗乱银河。三军夺帅情何迫，匹女忘威事可歌。便作夫人谁更往，斯言绝决胜投梭。一夕叱羊皆化石，五年插柳未成阴。全倾种种衷肠话，只获悠悠道路心。尤物尤人情激越，巫山巫峡气萧森。寒光闪处青锋血，恨比晴颦似更深。木鱼清磬伴弥陀，栊翠庵中恨几多。天上玉人离玉府，人间天女遇天魔。谁堪白璧青蝇玷，其奈红颜薄命何。寄语惜春休继躅，无尘埃处有风波。何处飞来一绣囊，满园雏婢尽倾箱。三姑娘手快天下，王善保家尝耳光。之子与人家国事，颠风休动女儿裳。大妈不悦吾何恐，拼嫁荒山抑远洋。"
"红楼梦人物 黛玉","民国末当代初","聂绀弩","窈窕临风林黛玉，猖狂痛哭贾长沙。痴男怨女此心死，碧海青天何处家。若问渠侬多少恨，数完庭树堕飘花。一声你好香消后，别院笙箫月影斜。绝世深情林黛玉，终身痛哭贾长沙。痴男怨女此心死，碧海青天何处家。枕上姑娘刚掩泪，帘前鹦鹉便呼茶。一声你好谁听得，惨透才人笔底花。深沉豁达又温文，腼腆凝妆作替人。儿女闺中归荡子，英雄天下老陪臣。飞来赤帜登时计，呕尽春心永夜魂。是我误他人误我，更将何以对痴颦。我禁斯园惟串戏，鸟能串戏亦拘笼。分明讥我笼中鸟，岂是人非肚里虫。蔷字划多衣被雨，情天气大口生风。本来相得还相骂，更有谁何在眼中。"
"水浒人物鲁智深三首","民国末当代初","聂绀弩","肉雨屠门奋老拳，五台落发不参禅。姻缘说破销金帐，游戏闹翻碧柳天。有我深林无冤鬼，送君明月满山川。惺惺只顾惜惺惺，天地古今孰此贤。何处何人有祸灾，洒家未肯挺身来？独撑一杖巡天下，只为三拳上五台。匹妇匹夫仇不复，行云行雨泪谁揩。桃花村自师经后，岁岁桃花烂漫开。横身截挡人祸灾，截得人灾已上头。打罢三拳游代北，飞来一杖到沧州。佛灯狗肉几馋死，村夜桃花为嫁羞。欲访吾师何处所，海潮声里衲衣秋。"
"雪峰六十","民国末当代初","聂绀弩","早抛小布方巾去，时有普罗灵感来。刚见论争通俗化，忽惊名列索维埃。长征五岳皆平地，小饮三江酒一杯。回想西湖湖畔社，九天阊阖一齐开。小帽短衣傲一时，灵山献颂见襟期。头颅险在上饶砍，名姓岂惟中国知。杨州明月茅台酒，鲁迅文章画室诗。他人有此或非乐，我是老乡将不辞。荒原霭霭雪霜中，每与人谈冯雪峰。天下寓言能几手，酒边危语亦孤忠。鬓临秋水千波雪，诗掷空山万壑风。言下挺胸复昂首，自家仿佛即冯翁。举酒邀花花面酡，以花挝马马欢歌。隔年风雪都晴了，如此江山奈老何。津惜渔人归一棹，弈嗟樵子烂千柯。太平天国多才杰，臣力犹堪施与罗。"
"为鲁迅先生百岁诞辰而歌 题鲁迅全集","民国末当代初","聂绀弩","晚熏马列翻天地，早乳豺狼噬祖先。有字皆从人着想，无时不与战为缘。斗牛光焰宵深冷，魑魅影形鼎上残。我手曾摊三百日，人书定寿五千年。野草浅根花不繁，朝遭践踏暮芟删。我将狂笑我将哭，哭始欣然笑惨然。明暗死生来去际，友仇人兽爱憎间。实时沉默空开口，天地有如此夜寒。梦中微细小红花，有瘦诗人泪灌他。道是冬随秋去后，行看蜂与蝶争哗。夜游恶鸟刚飞过，䀹眼鬼天快亮吗。火引青灯虫破入，刺天枣树尽丫杈。落拓依人没主张，何如分手各徜徉？虚空占否心灵罅，黑暗消于日月光。不愿随君归地狱，还愁带我上天堂。吾今事事惟孤往，影也来为告别忙。梦自冰山堕冰谷，忽逢死火似珊瑚。体温终竟惊醒了，冰冻里真睡熟无。出谷烧完留谷死，白天用少黑天需。我终被碾车轮下，及见荒寒又噬渠。"
"挽高树颐二首","民国末当代初","聂绀弩","每以出差为壮游，归程万里死兰州。得年半百多三岁，入党四旬少几秋。法电风云曾叱咤，绝边林垦正筹谋。一生肝胆人间照，余力犹承为我猷。从今不见亦何伤，人道斯人已竟亡。三十几年老朋友，百千万事与商量。初交乍脱中央社，晚岁欣逢北大荒。于我都成终古恨，仰天搔首意茫茫。"
"雪峰寻洪杨遗迹四首","民国末当代初","聂绀弩","手提缘笔向山川，细检王图入简编。草泽狐鸣惊大宝，鹑衣虎吼奋金田。风流人物何今古，水浒文章与后先。我欲随行携一帚，为君纸上拂尘烟。不有雄心与霸才，怎描今古烈风雷。定知山水喁喁望，始见先生得得来。两粤狂潮吞日月，三江战骨掩蒿莱。流风胜迹花千朵，都待冯郎梦笔开。天下兴亡几匹夫，沉沉胜广痛须臾。平分土地奴欺主，还我河山汉逐胡。大事何因终偾了，百年谁有一言乎？知君此去胸襟阔，不仅雄风入画图。千山俯首万山低，草地行军百鸟啼。倾酒濯缨茅镇北，哦诗叱马夜郎西。曾经龙虎风云会，最解天朝始末题。此日江南烟景好，风衣雨伞不须携。"
"再扫萧红墓四首","民国末当代初","聂绀弩","匍匐灵山玉女峰，暮春微雨吊萧红。遗容不似坟疑错，碑字大书墨尚浓。生死场剽起时懦，英雄树挺有君风。西京旧影翩翩在，侧帽单衫鬓小蓬。流离东北兵戈际，转徙西南炮火中。天下文章几儿女，一生争战与初终。狼牙啮敌诗心蛊，虎胆修书剑气虹。蒋败降倭均未见，恨君生死太匆匆。奇才末世例奇穷，小病因循秋复冬。光线无钱窥子外，文章增命到红中。太平洋战轩窗震，香港人逃碗甑空。天地古今此遥夜，一星黯落海嵎东。闻近弥留絮语中，一刊期与故人同。悠悠此恨诚终古，渺渺予怀忽廿冬。浅水湾头千顷浪，五羊城外四山风。年年虎吼龙吟处，似以新篇傲我侬。"
"萧红墓上","民国末当代初","聂绀弩","黄河滚滚怒而东，去日山川动荡中。有寇追踪千里月，与君横渡八方风。万倭其奈天生德，一艇轻飞地母宫。回首此情犹未远，如何人说凤台空。霓雌不碍以文雄，隽语长思鲁迅翁。刊物两期同海燕，龙门一品进萧红。我人宁信灵魂说，叟女终无地下逢。果尔春来亦何觉，乱搔华发向空濛。东风今已压西风，春在文园艺圃中。众鸟争喧花里笑，百花齐放鸟喧中。呼兰河畔花成浪，越秀山边鸟作钟。万紫千红犹有恨，恨无叶此与萧红。"
"渔民新村二首","民国末当代初","聂绀弩","水上人家陆上迁，区区此事政空前。初时径与船为屋，随后故教屋似船。渔网女裙晒篷顶，神龛花钵供舱边。楼房瓦舍何尝少，不似陆舟泼眼鲜。蛋家儿女蛋家装，赤脚挑鱼上市场。男子风波深浅海，母亲习惯旦昏香。田园鸡犬桃千树，蓑笠楼台水一方。我指新村向人说，得歌颂处即沧桑。"
"访丘东来烈士陵园故居","民国末当代初","聂绀弩","英雄树上没花开，马福兰村有草莱。难弟难兄此墙屋，成龙成虎各风雷。才三十岁真雄鬼，无第七连也霸才。老母八旬披鹤发，默迎儿子故人来。任是尸山血海行，中华儿女志干城。哀兵必胜古兵法，时日偕亡今日程。游击战中遭遇战，一书生死万民生。人间换后江山美，百丈碑刊勇者名。小仲谋追大仲谋，有人闾倚几阳秋。壮哉野泽三春草，赌掉乾坤两颗头。此日登堂才拜母，他生横海再同舟。范张鸡黍存悲殁，蘸笑南溟画虎丘。"
"访丘东来烈士陵园故居又三首","民国末当代初","聂绀弩","锄锹旗笠县圩村，夜半枪敲地主门。陆海丰人红一姓，斯巴达族战为魂。风流骏骨无抔土，铁打钢肠有泪痕。二十余年我何在，输君后起以文存。抛却南山一敝庐，左提枪杆右携书。几曾天下文章伯，肯是沙场怯懦夫。游击战中遭遇战，一头颅博万头颅。人间换后江山美，愁绝国殇不可呼。拥笔千枝又万支，满怀革命战争诗。犬儒惜墨如金处，虎将涂鸦以血时。连长所遭唯苦斗，队员通迅有雄姿。生前小说杨无敌，死后梅花史督师。"
"重到海城呈彭母二首","民国末当代初","聂绀弩","别名小莫斯科好，胜地暌违卅八春。宫厦城墙红作姓，妇婴儿女战为魂。一时才俊无遗冢，何处江山不故人。遥指木棉花下路，似犹旗笠万农民。风云龙虎彭三杰，宇宙光荣母一家。母意已成儿女志，此心犹着凤凰花。人称九十为眉寿，我以沧桑纪岁华。社会主义春不老，孙曾艺辅枣将瓜。"
"悠然六十","民国末当代初","聂绀弩","状貌恂恂张子房，齿牙摇落鬓毛苍。日三斤酒半碗饭，断一回腰千次肠。坐老江湖波涌跌，起看天地色玄黄。寒梅未蕊黄花死，知倩何花佐寿觞。始逢绿鬓春风面，初版白门秋柳时。二十岁人天怕我，新闻记者笔饶谁。多情眷属西厢遇，革命文章子夜披。才气有棱扪不得，岂惟痛饮始吾师。廿年相识少谈攀，谈在金陵雨后山。明时耻为闲公仆，古典应须老稗官。本钦史笔追司马，况爱新民为友鸾。大错邀君朝北阙，半生无冕忽南冠。吾庐独破风雷雨，广厦宏开亿万千。自恨肝肠艰水土，谁憎日月照山川。无弦琴会清商曲，没字碑寻白雪篇。耳眼通天茶醉后，乾坤袖手弈枰边。中书君倘尚中书，不是遂初也遂初。已拥人民原子弹，何忧国际执金吾。残年饱醉容身在，尽日讴歌地有余。子寿三千余礼拜，我诗五十六屠沽。"
"赠浩子二首","民国末当代初","聂绀弩","几千几百万斤土，两手双肩挖并挑。天下何人无伟力，人间一膂莫虚骄。昂头自骋溜缰马，迎面忽来独木桥。江泰姣妻谁不羡，而今只乘女儿幺。昔人访戴曾千里，今我家居戴自来。南口风沙苹果树，北京鱼肉牡丹牌。棉衣棉裤三天跑，小女小儿一见才。最后晚餐须烂醉，明朝赤膊石头抬。"
"迩冬出院二首","民国末当代初","聂绀弩","一人出院一家春，三月曾医胆固醇。为兹词赋诗歌手，走动东南西北人。和诗不作心常泰，园草久培手欲皴。六七八旬春至半，半盘棋后酒逡巡。一人出院一家春，三月曾医胆固醇。似否遐荒身去久，偶然风雪夜归人。小园枯树晴朝赋，古砚残荷雨点皴。倘把骚坛比天下，一麾今可代天巡。"
"六七八次和苗公三首","民国末当代初","聂绀弩","身侧乾坤大舞台，正生小丑两担来。不知有汉回君棹，见弃于妻打我柴。少正卯除因肃政，盆成括死岂无才。自摸伸手此头在，未报彼苍涓与埃。昔年刘阮下天台，知否此生会重来。人面空时天似漆，桃花谢后树堪柴。肇窥晨又晨窥肇，才怨拙翻拙怨才。俯视齐州烟九点，双双何以返尘埃。翻译界有谢素台，半部曾译边城来。译文出版走不胫，稿费在家堆成柴。愧我卅年昧俄语，输她一旦显英才。贫穷此事偏相恼，任是闭门却扫埃。"
"赓和大作三首呈苗公","民国末当代初","聂绀弩","几时同上越王台，台上披襟细雨来。芹圃文章君浊玉，杏坛子弟我愚才。春风十里征花信，天下一匡扫霸才。放眼乾坤谁不乐，浩歌声在软红埃。取人以貌遇澹台，昭谏能诗孰嫁来。书入燕城高举烛，臣称汉帝乱堆柴。世间每事错中错，天下人谁才不才。著述名山何处少，活该君我老风埃。只为三拳上五台，口中鸟淡下山来。独撑一杖巡天下，倒拨垂杨做劈柴。闹野猪林存至友，卧销金帐有高才。每闻捧喝如狮吼，吼破寰区百丈埃。"
"歪诗两首呈苗公政","民国末当代初","聂绀弩","不问歌台与舞台，苍蝇何处不飞来。蹒跚舞影人跳井，格磔歌喉鬼劈柴。终卖腹心张耳德，始蒸豚犬易牙才。寰球小小千重壁，此物多多万斛埃。杜陵昔上凤凰台，独念凤雏乏食来。捧血为泉心竹实，愧身无肉骨茅柴。凤兮奇瑞非凡鸟，甫也孤忠不世才。但得于时有微补，谁从顶踵惜涓埃。"
"陪鸾公东来顺小饮并市场散步叠柴韵二首","民国末当代初","聂绀弩","目送群贤上省台，未曾西去且东来。青梅煮酒酸同醋，羊肉涮锅硬似柴。天下苍生失环堵，使君孟德始雄才。座中惟有查初白，敬业高堂不染埃。李杜同登单父台，聂张联袂市场来。才离酒馆包茶叶，遍跑烟摊觅火柴。打仗难如聿明勇，著书更逊溥仪才。仰天大笑天何说，唾地无声地有埃。"
"无题柴韵八首","民国末当代初","聂绀弩","不如径上玉华台，烤肉季花九块来。贵在烧鸡佐黄酒，烤由烈火就干柴。赐书三水红金屋，愧少平山冷燕才。两个神童两迂叟，倾谈涤尽凤城埃。何须池馆与楼台，梁孟庑居乐自来。妒眼窥锅难煮肉，贼心媚灶易偷柴。客逢鹦鹉千年赋，人羡豆萁七步才。东屋姓张西屋李，张家飞进李家埃。不管何时解放台，王公且喜不重来。我除龙井谁耽茗，君入虎林自打柴。已省明时无敝政，愿为真理一奴才。吕翁遭捆还挨揍，腹有诗书窍有埃。稿费多如谢素台，登车人道大爷来。须飘走马蓝关雪，骨傲戏蟾刘海柴。蕉鹿文名真抑梦，莼鲈去志胆兼才。沉船处见千帆影，一念长安五父埃。诗是先生逼上台，几曾韵许我拈来。本钦人棒书尤棒，未意诗柴韵也柴。词赋愈工愈小技，英雄越老越乔才。批庄注杜吾何敢，自有周村与杜埃。神仙何事小阳台，定到蔡经家里来。人世桑田未沧海，仙家烈火又干柴。旁观窈窕如花女，但想扒搔打脊才。半日租金豪侈否，丹沙无数滚黄埃。年轻倘肆雨花台，哪得南京人报来。下笔千言先换酒，开门七事首须柴。时文砚友金生色，川味厨娘李美才。再到东城幸过我，黄娇为尔洗襟埃。也曾几度上吹台，张吻学吹吹不来。从此改途吾拍马，一躬到地为背柴。道逢醉汉花和尚，口唱猥歌倘秀才。我喊姐夫他不悦，贫僧尚未惹尘埃。"
"金台四首","民国末当代初","聂绀弩","蓬蒿何处有金台，怅对空天问郭隗。七十二城俱下矣，望诸君尚何为哉。英才奇迹惊神器，庸主私心尽鬼胎。不到黄金台不见，已教反间计频来。焉用黄金与郭隗，我真好士自多才。非才碌碌邀奇赏，国士惺惺肯远来。豫让桥边无货贿，燕昭台上合蒿莱。何人不赞黄金策，广武登临一啸哀。风云龙虎事难猜，骏骨真招远者来。士以金来士良丑，马因闲死马堪哀。剧辛乐毅果何物，落日燕山兴古怀。吊罢陈人忽狂喜，黄金今不预人才。远人却为黄金来，误尽苍生是此台。七十二城余鬼哭，火牛阵血动天哀。秦兵一出燕齐举，渔簏愁无鹬蚌猜。郭老昭王皆鼠目，一匡天下两樗才。"
"有赠四首","民国末当代初","聂绀弩","龄官戏串牢坑里，阿Q人生天地间。得半生还当大乐，无多幻想要全删。百年大狱千夫指，一片孤城万仞山。客子休嗟泥滑滑，河洲定有鸟关关。谈孺子牛俯首甘，见先生馔口涎馋。儿童涂壁书忘八，车马争途骂别三。世有奇诗须汝写，天将大任与人担。买丝若绣平原像，恐使嵇生更不堪。物无禾马东西海，人有主宾上下床。驴背寻驴曾万里，梦中说梦已千场。补天共比通灵玉，画虎人呼告朔羊。偷比老彭吾岂敢，一山溪水一汪洋。岂关风雨故人怀，自挈湖山入梦来。净扫浮云瞻玉垒，同骑骏马觅金台。英雄天下诗千首，花月春江酒一杯。斯是海棠开日梦，至今重盼海棠开。"
"风怀三首","民国末当代初","聂绀弩","尔为迁客往成都，吾爱小庄屋上乌。今日密云风习记，几人三十万言书。汤圆抄手当尝了，司马扬雄有后乎。一事堪骄杜工部，无须自盖草堂居。三十年前口号提，今方定案敢嫌迟。国防一派争曾烈，鲁迅先生病正危。当日万言名论在，凌烟诸将首功谁。介推焚死哈哈笑，思考世真脚底皮。一事是非三十年，十馀年又事迁延。诸公衮衮专台省，天下滔滔几圣贤。自信罡风临毒草，不疑眢井仅微天。于今获得真消息，尔案犹须廿载悬。"
"血压三首","民国末当代初","聂绀弩","西川逐客更西征，只有头颅可代行。方诩心期秋水阔，忽惊血压海潮生。戚忧贫贱平常事，衰病流徒未死情。三十万言书大笑，一行一句一天刑。乾坤斗大一囚颀，四顾千山尽赭衣。血压猛高情仿佛，大人难说势岿巍。山中木落权枯卧，陌上花开或缓归。三十万言书好在，岂真吾道遂全非。尔身虽在尔头亡，老作刑天梦一场。哀莫大于心不死，名曾羞与鬼争光。馀生岂更毛锥误，世事难同血压伤。三十万言书说甚，为何力疾又周扬。"
"七十","民国末当代初","聂绀弩","死来不可复燃乎，戏把前程问火炉。败絮登窗邀雪舞，残冬恋号待诗除。卷中兵哲人填鸭，梦里荤蔬獭祭鱼。七十衰翁观世界，从心所欲矩先逾。大风吹倒水红楼，儿女英雄为尔愁。人比山中赤松老，令逢园里绿杨秋。吾头可断申公豹，斯疾难瘳冉伯牛。何种恶名无盛贶，只无人说反潮流。"
"船屋二首","民国末当代初","聂绀弩","船尾船头尽是花，船山老景赤城霞。曾经沧海难为水，从此桃源便是家。蕉岭楼台机着陆，蔗田风雨岸浮槎。旁人那解人飞跃，错比蛟龙困在沙。庐即是舟舟即庐，舟中贮满美人鱼。何年政少渔苛税，此日人方陆定居。岂有天涯漂泊者，不欣海内又安乎？舱明二十八星宿，夜赶千家广厦图。"
"武汉大桥桥上二首","民国末当代初","聂绀弩","抽刀断水水还流，十里长廊窈窕浮。头上行周春试马，胸中正轨夜飞辀。长身尺蠖量天堑，短线针神补地球。江入楚宫腰自细，非关束带女儿愁。更利长驱百万兵，拨河两岸戏龙争。西怜白帝刘玄德，东赏摩天聂士成。人物江天供俯仰，车船舟马自纵横。倚栏心事无沉苦，不羡遥空一雁轻。"
"武汉大桥桥夜二首","民国末当代初","聂绀弩","尤物江东大小乔，为谁风露立中宵。空中车马惊驰走，水底星灯眩动摇。两两花开桥堡月，双双人到月宫桥。天街夜肃华清暖，旖旎云屏各自娇。单衣凉露夜吹箫，桥划水天两把瓢。星烂月空银喷嚏，月泅星海玉身腰。平生光景谁今夕，美死狂奴定此桥。只恨长江非止水，流将星月许多娇。"
"武汉大桥望江二首","民国末当代初","聂绀弩","长江桥上望长江，势挟巴巫过武昌。卷土穿山真气力，兼天写地大文章。青吴上下九千里，楚蜀纵横三万行。汉水来归钦广阔，黄河远避畏清沧。楚尾吴头眺望开，更思桥上起楼台。蛟龙得水腾身去，日月经天耀眼来。无数名城灯火岸，几多沃土稻梁杯。雷霆风雨千波立，一洗丘原涸鲋哀。"
"对镜三首","民国末当代初","聂绀弩","人有至忧心郁结，身经百炼意难平。十年睽隔先生面，千里重逢异物惊。最是风云龙虎日，不胜天地古今情。手提肝胆轮囷血，互对宵窗望到明。近态狂奴未易摩，仙人岛上借吟哦。孙行者出火云洞，猪八戒过子母河。天上星辰曾雹击，人间岁月已硎磨。大风吹倒梧桐树，宝鉴其能讲什么？孤山与我偶相携，我赠孤山几句诗。雪满三冬高士饿，梅开二度美人迟。吾今丧我形全槁，君果为谁忆费思。纳履随君天下往，无非山在缺柴时。"
"三人同照一张相赠周婆","民国末当代初","聂绀弩","添煤打水汗干时，人进青梅酒一卮。今世曹刘君与妾，古之梁孟案齐眉。自由平等遮羞布，民主集中打劫棋。岁暮郊山逢此乐，早当携手助妻炊。探春千里情难表，万里迎春难表情。本问归期归未得，初闻喜迅喜还惊。桃花潭水深千尺，斜日晖光美一生。五十年今超蜜月，愿君越老越年轻。"
"代周婆答","民国末当代初","聂绀弩","大风吹倒水红楼，儿女英雄为尔愁。人比山中赤松老，令逢园里绿杨秋。轻睃华盖摹唐俟，傲岸南冠厕楚囚。凭扯血书成粉碎，岂真吾道遂云浮。瓦罐长街一曲歌，风流忽似郑元和。日之夕矣归何处，天有头乎想什么？肺腑忠言多郁勃，江山间气有盘陀。行踪处处沧浪水，怕尔投诗当汨罗。十载寒窗铁屋居，归来举足要人扶。慨乎住宅恩公论，难以搬家惠子书。草草杯盘重配备，翩翩裙屐早稀疏。一冬园圃光葵杆，瘦硬枯高懒未除。"
"挽雪峰","民国末当代初","聂绀弩","早抛小帽方巾去，时有普罗灵感来。刚见论争通俗化，忽惊名列苏维埃。头颅险在上饶砍，口号欣将鲁迅抬。怪底言文多晦涩，天生伊索寓言才。千山俯首万山低，草地行军百鸟啼。倾酒濯缨茅镇北，哦诗叱马夜郎西。长征二万五千里，小说太平天国题。酌古斟今今证古，余生累得汗淋漓。"
"又挽雪峰二首","民国末当代初","聂绀弩","狂热浩歌中中寒，复于天上见深渊。文章信口雌黄易，思想锥心坦白难。一夕尊前婪尾酒，千年局外烂柯山。从今不买筒筒菜，免忆朝歌老比干。天色有阴必有晴，物如无死定无生。天晴其奈君行早，人死何殊睡不醒。风雨频仍家国事，人琴一恸辈行情。枕箱关死千枝笔，忆鲁全书未著成。"
"岁首自嘲五首","民国末当代初","聂绀弩","六鹢何因定退飞，秦人似比越人肥。江山媚我童童现，瓶钵携身得得归。老想题诗天下遍，无如开口世人非。南行愿往风陵渡，落日西山吊古薇。已见千山鸟断飞，知将蝶瘦妒蜂肥。放诸四海诚皆窘，不下五洋焉得归。客处为家家处客，非其所是是其非。剧分悲喜知何故，懒未修书问白薇。年初中酒笑龙飞，雾气焉能起重肥。败北三遭人仅在，图南六月鸟终归。定无红粉佳人妒，难得白衣秀士非。止水偷窥吾信老，插他一朵小红薇。孰观鱼跃察鸢飞，惟以窄心盼体肥。仰望龙门归未得，浴乎汾水咏而归。欲知苦我正何补，说不赢君见岂非。手把残书时自笑，无花无刺也蔷薇。我自涂鸦我自飞，鸦身不以雪添肥。山中梁父吟空好，天下苍生望肯归。但觉三千世界小，谁知七十五年非。家人比岁遥生祭，老子今朝远采薇。"
"答白凤步见怀韵二首","民国末当代初","聂绀弩","昨宵疑见故人来，字贴诗篇印谱开。满目琳琅遮玉面，泼天风雨黯珠胎。今番好梦酣如醉，一寸相思淡未衰。盼得东风吹万树，乾坤何止两樗才。已见东风拂面来，九重阊阖向人开。春城日暖花添蕊，沧海月明蚌献胎。几度空山新雨后，尚何涸辙鲋鱼哀。天门百战降龙木，改楔宫墙恐不才。"
"挽陈帅三首","民国末当代初","聂绀弩","浊浪淘沙百战鏖，进攻神速又迂包。江东子弟娴兵甲，天下英雄爱堑壕。谋画帐中虎皮椅，声威马上鬼头刀。东风墓雨周郎便，打打吹吹娶小乔。枪十万枝笔一枝，上鞍杀贼下鞍诗。犬儒惜墨如金处，虎将涂鸦以血时。水侧磨刀工部句，楼头看剑稼轩词。酒酣抓笔当枪弹，一弹洞穿膏药旗。世间何物谓之癌，百战功高挽不回。绝代风流戛然止，人生七十夭如哀。江山故宅思文采，淮海丰碑伟将才。噩耗惊雷难掩耳，楚囚偷写吊诗来。"
"赠海果二首","民国末当代初","聂绀弩","生生死死万人同，二十年前姓字通。不道江山奇女子，忽逢湖海白头翁。何言可表心中意，无力能回世上风。便有申公豹神力，枉抛吾首九层空。精禽填海石成海，天后补天德照天。偶遇和风和细雨，居然一叟一中年。吾儿不死年君若，之子无归力我绵。把酒酹君唯一语，寰球小小又无边。"
"题鲁山小说人物 祥林嫂","民国末当代初","聂绀弩","人果无魂抑有魂，女人何故属男人。生前一饭方无地，死后双夫各半身。垂死愚氓苦思想，平生俚俗蚀精神。祥林嫂早归天了，岁岁人家祝福频。我原天下读书人，大患人生在有身。虽半秀才苦难得，第三妙手饿频伸。浑身瘦骨终残骨，满面伤痕杂泪痕。酒债今生还不了，咸亨粉板十余文。"
"题鲁山小说人物 其四 示众","民国末当代初","聂绀弩","愚弱国民示众材，围观不下百人来。何因示众无人晓，嘲弄千言告示牌。轩亭口畔夕阳斜，颈血能教百病差。全泄古今天地秘，瑜儿坟上一圈花。"
"杂诗三首用鲁迅韵 有赠","民国末当代初","聂绀弩","精神奴隶人谁有，战斗主观论末端。留尔头颅为活鬼，亏他面目似灵官。岁朝除夕贫多嘴，狂热浩歌老中寒。诗以穷工将杜甫，名须死著岂方干。华盖运交尔自求，乾坤何只两三头。酒逢知己千杯少，泪倩封神三眼流。凉水泉边同饮马，完山顶上赛吹牛。于君鲁迅堪称寿，才得四旬又一秋。知是秋时是夏时，风方片片雨丝丝。普天下士骄红日，八五零场拨白旗。万烛风前齐有泪，何人笔下敢无诗。一场冬梦醒无迹，依旧乾坤一布衣。"
"八十","民国末当代初","聂绀弩","子曰学而时习之，至今七十几年痴。南洋群岛波翻笔，北大荒原雪压诗。犹是太公垂钓日，早非亚子献章时。平生自省无他短，短在庸凡老始知。饮马长城东北东，牵牛七夕乱山中。小园枯树悲风劲，下里巴人楚客工。十载班房资本论，一朝秦镜白头翁。居家不在垂杨柳，暮色苍茫立劲松。窗外青天两线交，文章拱手世贤豪。此地无银三百两，前身相马九方皋。生谓不辰胡老迈，死如得所定燃烧。五台师范花和尚，狗肉喷香诱戒刀。"
"重禹六十","民国末当代初","聂绀弩","男儿六十一枝花，说立书成两鬓华。非此无从觇岁月，有之何异犯风沙。图南慷慨九万里，落户凄凉三两家。天问楼头天莫问，天心人意恐无差。梦中说梦几多回，不独悲君亦自悲。君已三千余子弟，我知七十九年非。黑龙江畔寻残菊，黄鹤楼中赏落梅。果否人才皆碌碌，始知天网欠恢恢。媚骨生成岂我侪，与时无忤有何哉。错从耶弟方犹大，何不纣庭咒恶来。驴背寻驴寻到死，梦中说梦说成灰。世人难与谈今古，跳入黄河濯酒杯。"
"1961年集体写诗","民国末当代初","聂绀弩","整日田间力已疲，下工回屋事新奇。解衣磅礴床头坐，万烛齐明共写诗。旧诗难做做新诗，一句一行排列之。谁说一遭诗便好，做诗从此奠初基。笔于纸上沙沙响，气在口中虎虎吹。得句何须皆诗意，集体吟诗事便诗。人物风流最此时，江山至美古无之。社会主义歌难尽，一夜须吟万首诗。低头笑向老头儿，我本文盲做甚诗。你替胡诌三两句，明天任务我完之。诗人舍尔更为谁，枪杆政权豆麦诗。唯大英雄甘木呐，是真风雅不嘘吹。诗歌只是你家私，藏在胸中自不知。今日文盲勤学习，有朝开口便成诗。"
"绝句四首","民国末当代初","聂绀弩","初逢喜事嫁初初，底以郭郎为女夫。玉叶金枝挨了打，痴聋岳反劝翁姑。喜宴欣开十步成，不知何处许娇藏。时方号召都游水，水上一鸳又一鸯。乍起双眉便画成，春山人似画中情。何因定作春山样，压住秋波莫漫横。性忌阳孤与独阴，连枝比翼始天心。此身差可新婚祝，四十年夫妇至今。"
"有寄四首","民国末当代初","聂绀弩","双栖廿载寂无哗，张一吾儿又注丫。何处鹑衣鲐背客，夜深被袱入人家。岂不怀归不许归，十年鸡黍那曾窥。巴山夜雨皆陈套，手提乾坤入酒杯。归从地狱无前路，想上天堂少后门。何似并门吴季宅，一团活火共奇温。江河湖海易相忘，为我诗呵漆叟庄。何不驱鱼盈涸辙，使之君我共情长。"
"有答","民国末当代初","聂绀弩","空谷足音乍起时，楚囚偷笑有同痴。诗抛平地飘飘举，管得风流嫁与谁。姹女悲花适自悲，老夫越老越嗔痴。太行王屋凭宵遁，要甚名山葬我诗。全德养生太自私，金人缄口只堪嗤。苍天已死黄天立，恨不题天万首诗。"
"答重禹二绝","民国末当代初","聂绀弩","追随鲁叟已徒然，应再读书三十年。忽遇多情吴季札，徐君未死剑先悬。五十年中世所无，凝寒积雪右军书。冬郎妙语尤惊座，千载何人释舅姑。"
"为鲁迅先生百岁诞辰而歌之题歇脚庵抄鲁迅长卷三首","民国末当代初","聂绀弩","鲁迅文章天下知，狂人日记起沉思。偶于深夜瞒星斗，自乐微吟几首诗。岂有豪情似旧时，翻山夜访鲁翁诗。大风欺烛难书写，信笔纵横满纸缁。四十余年一霎时，先生诗变古人诗。无声处早惊雷响，恨少斯翁起咏之。"
"为瘦石兄绘桂林文影题二绝","民国末当代初","聂绀弩","文化城中文化头，一时裙屐竞风流。樱都跃马人何在，倩影宜兴画师留。三十几年兴与亡，人间正道是沧桑。别来无恙诸君子，忆否谁曾共一堂。"
"为苗公题傅青主听书图二首","民国末当代初","聂绀弩","楚馆听书事已忘，晋牢饕粥七年强。开图蓦见青山主，如遇故人话故乡。傅札襟期娓娓详，韩图气势更飞扬。我思张画吾斋壁，只把空诗寄与黄。"
"挽柏山二首","民国末当代初","聂绀弩","山外青山楼外楼，人生禁得几拳头。崖边报道苏区景，想是反苏错报仇。冯唐易老老彭难，何似当初美孔颜。八百岁时一回马，再活八百亦等闲。"
"追念伍禾三首","民国末当代初","聂绀弩","少日昂头嗔屋矮，中年驼背笑天低。江湖水阔吾犹念，桃李无言下自蹊。记忆无端自涨沉，玉壶消得片冰心。相携同到琴台哭，你恨无琴我昧音。正道人间海又桑，廿年生死两茫茫。何年何月何因死，剩否诗魂恋武昌。"
"读刘再复《太阳，土地，人》漫为三绝句","民国末当代初","聂绀弩","一部太阳土地人，三头八臂风火轮。不知前辈周君子，知否莲花有此身。日月山川何代无，风流人物古今殊。因人俯仰终奴仆，家数自成始丈夫。月落乌啼霜满天，一诗张继已千年。彩云易散琉璃脆，只有文章最久坚。"
"雪峰十年祭二首","民国末当代初","聂绀弩","月白风清身酒店，山遥路远手仇头。识知这个雪峰后，人不言愁我自愁。干校曾经天地秋，归从干校病添愁。相逢地下章夫子，知尔乾坤第几头。"
"同黄苗子晚餐，即就其语成二绝，赠之，即希哂正","民国末当代初","聂绀弩","丁玲未返雪峰穷，半壁街人独老翁。不老不穷京里住，诸般优越只黄忠。周末京华袋自携，大街随意吃东西。忽思扬邵田阳夏，能享一餐竹笋鸡。"
"丙戍秋兴八首次少陵韵","民国末当代初","钱仲联","一叶琅玕陨密林，起觇乾象夜昭森。讹言竞说黄天立，大域偏沦纣绝阴。谁与生灵持旦气，要从危难砺初心。长明灯下观三世，霜满江南十万砧。回首扶桑倒景斜，金陵王气复中华。九天阊阖旋云骑，万国衣冠会海槎。往事虚埋胡塞月，死声又入晋阳笳。不知何事吴刚斧，自坏银轮斫桂花。黯黪云凝九野晖，长淮北去角声微。流膏灌地鱼争上，毒雾横江鸟戒飞。白马要盟期总误，鸿沟画地诺终违。天涯多少殇魂泪，洒向秋原草不肥。胜局凭收劫后棋，变弦竟作曲终悲。重翻鳌极飙回候，痛失龙珠睡醒时。左角相持何急急，兴元罪已故迟迟。野夫沾洒青霄望，洗甲犹存万一思。手掉雷车万仞山，蚩尤旗卷大荒间。青天转饷趋河朔，紫塞传烽逼汉关。据地拒伸铜马足，投壶正启祖龙颜。独夫缓尔燃脐照，斧钺他年待马班。军心明月大刀头，凄绝关山戍鼓秋。铙吹未腾辽海曲，风声无奈八公愁。死怜糜烂皆鸮鹤，生苦诛求到鹭鸥。百万残黎方迸命，有人横槊看神州。八年缩地算奇功，如此乾坤一掷中。投杖未追夸父日，登台还诩大王风。啼霄雁堕残翎白，偶语人膏左毂红。谁逭议瓜硎谷祸，村田且作饭牛翁。徂年舟壑付逶迤，双鹄由佗反复陂。春梦已沈旁死魄，秋心还抱半生枝。黄图盖地无南北，赤运因人有转移。中夜危楼奋神笔，寒芒八角正昭垂。"
"乙卯春感八首次草堂秋兴韵","民国末当代初","钱仲联","蛰居城市此山林，一病迷阳感郁森。新岁燕莺非旧国，长洲云物是春阴。窥天难测苍黄意，堙海空馀木石心。漆室吟成总幽咽，隔墙来和女媭砧。弱水昆仓测景斜，黄图廿载看中华。破荒速置追锋传，凿空遥通贯月槎。欲作脂田惟画地，全驱胡骑不闻笳。神皋奇事知多少，人力能开铁树花。钧天高会日重晖，载笔聊同铎氏微。龙汉劫波方换世，蓬莱海水又群飞。大云共切祥霖望，小草深渐远志违。代谢冬春纵非我，忍忘越瘠与秦肥。空局明灯问劫棋，苍生谁乐复谁悲。未酬林楚称尊愿，也似刘翁黜帝时。事去故应投北比，身亡徒叹出师迟。南山铁案天鹏翼，此梦荒唐费论思。朱旗北斗大荒山，谁掷陶轮一掌间。两帝东西争战国，五峰仙圣诉天关。青禽有使来王母，白雁无谣应伯颜。野老于今看率舞，不须身到侍宸班。一梦春场误黑头，桃花魏晋几阳秋。文章未济群生溺，乐府空歌万古愁。蹭蹬风尘昌谷马，浮沈江海杜陵鸥。高楼隔断人间世，道大何妨隘九州。非儒问孔各论功，剑首唐虞一吷中。几辈吴牛惊喘月，有人宋鹢退因风。坑灰飞尽秦祠白，猛士歌残汉帜红。推背河山图好在，寒窗绝倒郁离翁。吴根越角路逶迤，半隔樵村半钓陂。乡梦尚迷金盖月，春心先向石梅枝。山丘华屋齐存没，桑梓龙荒有变移。此日金阊肠绕处，巫峰相望海云垂。"
"乙卯后春感八首三叠秋兴韵","民国末当代初","钱仲联","巢燕春归又在林，炎荒万木立森森。澜沧路为他人渡，赤水天穷海国阴。如此河山髯拂传，是谁翻覆雨云心。日南新鬼今多少，吉蔑城头哭夜砧。望气旗矛杂倒斜，四荒经外说戎华。鳌沉难定神山位，斗转谁通碧汉槎。不竞南风骠国乐，新翻铙吹越城笳。蛮烟瘴雨三千里，忍看红莲地狱花。朱鸟星沉不再晖，火维神柄转倾微。藕丝孔里身先遁，蚌血红边海尽飞。入月长庚何日是，支天铜柱与心违。䗖林此际方高会，岂待秋风牧马肥。换步移形儿著棋，胜何足喜败何悲。白龙鱼服重归日，金弩潮声得意时。铸铁每闻成错易，操蛇犹恨负山迟。红棉飘起蛮天雪，蜗角萧墙费后思。绳行沙渡万重山，规外星辰咫尺间。北户开时齐戴极，鬼门南去更无关。跕鸢事往频搔首，骑象儿歌尽破颜。老我天街看毕昴，珠宫贝阙若为班。倒却铜山涨海头，洛钟声应万方秋。三灾火坏人无种，九地兵多鬼亦愁。椎结时来尽熊虎，衣冠运去作凫鸥。成神青骨君休笑，今日夷州尚禹州。捭阖虚论鬼谷功，乾坤来日战云中。阋墙箕子明夷地，府乱禺强北极风。两国齿唇刑马白，一江衣带闪旗红。中枢大有韬铃在，闲煞持竿钓月翁。苍梧紫雁势逶迤，竹杖相于返葛陂。华表愁闻丁鹤语，骚心聊寄越禽枝。天倾兵甲河能洗，地黑蛟龙宅几移。箧有陈芳新乐府，肯教诗史独名垂。"
"丙辰春感八首四叠少陵秋兴韵","民国末当代初","钱仲联","一夕狂飙卷邓林，今年春物倍萧森。黄台再摘辞何痛，素魄来遮日正阴。儒墨是非枝指喻，李牛恩怨两家心。夜深倚柱愁难寐，树树惊乌处处砧。荷镜无光柱亦斜，虬潭祸水遍诸华。未容姬旦巢桑土，偏放张星傍斗槎。摇落何堪汉营柳，仓皇愁听蓟门笳。南宫图颂今谁首，揽笔灯前漫吐花。五十年前见绛晖，汝南鸡唱报熹微。射囊曾建黄天立，挟剑频超紫海飞。翼轸旌旗何处是，云霄毛羽与时违。汾阴一病成千载，丞相新来要瓠肥。百尺高楼一局棋，埃风溘逝镇长悲。难忘傅说骑箕日，正及穷奇窜北时。玉蝀桥边书尚在，青枫江上梦来迟。年来苦恨长城坏，岂独龙门系我思。烛龙衔火照钟山，高会衙头一晌间。正惜蛇妖争郑阙，却占鹑首赐秦关。恢张玄武通南纪，篆刻雄文颂乞颜。外史传闻还失笑，戎巴人领列斯班。三峰遥望海西头，烟景浓春似暮秋。自是楼台无地起，那堪稻蟹万家愁。哀鸣去看双黄鹄，指水难盟旧白鸥。尘老蓬壶谈世运，神山今日让神州。华颠文武两无功，吴市箫声廿载中。解渴不祈金掌露，打头何事石尤风。梦回桂岭云犹墨，劫后桑枝海更红。莫道乾坤非本穴，抱香还有铁函翁。越来溪水碧逶迤，负戴生涯属此陂。物论巳空蝴蝶梦，双栖犹借凤凰枝。故知柏悦缘松茂，纵许舟藏奈壑移。七十年来家国事，春灯话里泪珠垂。"
"丙辰秋兴八首五叠少陵韵自中秋至重阳前成之","民国末当代初","钱仲联","玉斧声来桂树林，秋中时候境沈森。讹谣燕尾倾炎祚，怪事龙漦翳太阴。反复坤乾皆易意，盈虚三五见天心。重翻乐府齐梁曲，破镜何烦问槁砧。门前倒却刹竿斜，一夜罡风陨月华。湘浦灵来空鼓瑟，银河水断不通槎。收场四裔投梼杌，快意千城竞鼓笳。有客经过谈物变，江头铁树正开花。大明暗淡掩朝晖，螮蝀年来入紫微。运去一龙愁失水，时来三鸟诩能飞。梦凰牒记传何妄，骑雀天门愿亦违。大好家居谁撞坏，中原逐鹿枉争肥。一局新翻橘叟棋，全输玉袜未须悲。神奸宝鼎图今日，毒焰金轮异昔时。北极星高看历历，吴江枫冷苦迟迟。众生计著多颠倒，凡楚存亡且漫思。峰青江上九疑山，仙曲韶英似梦间。玉辇一朝归绛阙，云旗几日下琼关。朝阳仍遍芙蓉国，山鬼终还薜荔颜。更看金神深殿里，红云新护颢灵班。弓月逢辰在上头，又惊风雨满城秋。此生自断天休问，黄菊明朝蝶也愁。吴市且吹新道曲，楚江苦忆旧盟鸥。年来吾已忘忧乐，莫近危栏睨九州。面壁安禅十载功，菀枯身世梦痕中。迷魂水榭南朝月，履险云帆涨海风。收拾桑榆双鬓白，商量王霸一灯红。燃犀烛怪谁家事，如此江山著病翁。前景汀芒路曲迤，人天万事有平陂。寒心沸槛生梧井，入眼瑶华赋竹枝。星殒东维邦已殄，山沈碣石海能移。锦囊诗写秋风恨，那得铜仙不泪垂。"
"西湖绝句二首","民国末当代初","钱仲联","又向西堤路往还，依然明镜照华鬘。乱莺忙燕匆匆过，却有湖边一鹭闲。碧天谁挂夜山图，人到孤山便不孤。何必浮幢香海去，万花明月写西湖。"
